## 卷第六十六

### 入法界品第三十九之七

尔时，善财童子于明智居士所，闻此解脱已，游彼福德海，治彼福德田，仰彼福德山，趣彼福德津，开彼福德藏，观彼福德法，净彼福德轮，味彼福德聚，生彼福德力，增彼福德势。

渐次而行，向师子城，周遍推求宝髻长者。见此长者在于市中，遽即往诣，顶礼其足，绕无数匝，合掌而立，白言：“圣者，我已先发阿耨多罗三藐三菩提心，而未知菩萨云何学菩萨？云何修菩萨道？善哉圣者，愿为我说诸菩萨道，我乘此道趣一切智！”

尔时，长者执善财手，将诣所居，示其舍宅，作如是言：“善男子，且观我家。”

尔时，善财见其舍宅，清净光明，真金所成，白银为墙，玻璃为殿，绀琉璃宝以为楼阁，砗磲妙宝而作其柱，百千种宝周遍庄严；赤珠摩尼为师子座；摩尼为帐，真珠为网，弥覆其上；玛瑙宝池香水盈满，无量宝树周遍行列；其宅广博，十层八门。

善财入已，次第观察。见最下层，施诸饮食。见第二层，施诸宝衣。见第三层，布施一切宝庄严具。见第四层，施诸采女并及一切上妙珍宝。见第五层，乃至五地菩萨云集，演说诸法利益世间，成就一切陀罗尼门、诸三昧印、诸三昧行智慧光明。见第六层，有诸菩萨皆已成就甚深智慧，于诸法性明了通达，成就广大总持三昧无障碍门，所行无碍，不住二法，在不可说妙庄严道场中而共集会，分别显示般若波罗蜜门，所谓：寂静藏般若波罗蜜门、善分别诸众生智般若波罗蜜门、不可动转般若波罗蜜门、离欲光明般若波罗蜜门、不可降伏藏般若波罗蜜门、照众生轮般若波罗蜜门、海藏般若波罗蜜门、普眼舍得般若波罗蜜门、入无尽藏般若波罗蜜门、一切方便海般若波罗蜜门、入一切世间海般若波罗蜜门、无碍辩才般若波罗蜜门、随顺众生般若波罗蜜门、无碍光明般若波罗蜜门、常观宿缘而布法云般若波罗蜜门，说如是等百万阿僧祇般若波罗蜜门。见第七层，有诸菩萨得如响忍，以方便智分别观察而得出离，悉能闻持诸佛正法。见第八层，无量菩萨共集其中，皆得神通无有退堕，能以一音遍十方刹，其身普现一切道场，尽于法界靡不周遍，普入佛境，普见佛身，普于一切佛众会中而为上首演说于法。见第九层，一生所系诸菩萨众于中集会。见第十层，一切如来充满其中，从初发心，修菩萨行，超出生死，成满大愿及神通力，净佛国土道场众会，转正法轮，调伏众生。如是一切，悉使明见。

尔时，善财见是事已，白言：“圣者，何缘致此清净众会？种何善根获如是报？”

长者告言：“善男子，我念过去，过佛刹微尘数劫，有世界，名圆满庄严，佛号无边光明法界普庄严王如来、应、正等觉，十号圆满。彼佛入城，我奏乐音，并烧一丸香而以供养，以此功德回向三处，谓：永离一切贫穷困苦、常见诸佛及善知识、恒闻正法，故获斯报。

“善男子，我唯知此菩萨无量福德宝藏解脱门。如诸菩萨摩诃萨，得不思议功德宝藏，入无分别如来身海，受无分别无上法云，修无分别功德道具，起无分别普贤行网，入无分别三昧境界，等无分别菩萨善根，住无分别如来所住，证无分别三世平等，住无分别普眼境界，住一切劫无有疲厌；而我云何能知能说彼功德行？

“善男子，于此南方，有一国土，名曰藤根；其土有城，名曰普门；中有长者，名为普眼。汝诣彼问：菩萨云何学菩萨行、修菩萨道？”

时，善财童子顶礼其足，绕无数匝，殷勤瞻仰，辞退而去。

尔时，善财童子于宝髻长者所，闻此解脱已，深入诸佛无量知见，安住菩萨无量胜行，了达菩萨无量方便，希求菩萨无量法门，清净菩萨无量信解，明利菩萨无量诸根，成就菩萨无量欲乐，通达菩萨无量行门，增长菩萨无量愿力，建立菩萨无能胜幢，起菩萨智照菩萨法。

渐次而行，至藤根国，推问求觅彼城所在。虽历艰难，不惮劳苦，但唯正念善知识教，愿常亲近承事供养，遍策诸根离众放逸。然后乃得见普门城，百千聚落周匝围绕，雉堞崇峻，衢路宽平。见彼长者，往诣其所，于前顶礼，合掌而立，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？”

长者告言：“善哉！善哉！善男子，汝已能发阿耨多罗三藐三菩提心。

“善男子，我知一切众生诸病：风黄、痰热、鬼魅、蛊毒，乃至水火之所伤害。如是一切所生诸疾，我悉能以方便救疗。

“善男子，十方众生诸有病者咸来我所，我皆疗治，令其得差；复以香汤沐浴其身，香华、璎珞、名衣、上服、种种庄严，施诸饮食及以财宝，悉令充足无所乏短。然后各为如应说法：为贪欲多者，教不净观；瞋恚多者，教慈悲观；愚痴多者，教其分别种种法相；等分行者，为其显示殊胜法门。为欲令其发菩提心，称扬一切诸佛功德；为欲令其起大悲意，显示生死无量苦恼；为欲令其增长功德，赞叹修习无量福智；为欲令其发大誓愿，称赞调伏一切众生；为欲令其修普贤行，说诸菩萨于一切刹、一切劫住，修诸行网；为欲令其具佛相好，称扬赞叹檀波罗蜜；为欲令其得佛净身，悉能遍至一切处故，称扬赞叹尸波罗蜜；为欲令其得佛清净不思议身，称扬赞叹忍波罗蜜；为欲令其获于如来无能胜身，称扬赞叹精进波罗蜜；为欲令其得于清净无与等身，称扬赞叹禅波罗蜜；为欲令其显现如来清净法身，称扬赞叹般若波罗蜜；为欲令其现佛世尊清净色身，称扬赞叹方便波罗蜜；为欲令其为诸众生住一切劫，称扬赞叹愿波罗蜜；为欲令其现清净身，悉过一切诸佛刹土，称扬赞叹力波罗蜜；为欲令其现清净身，随众生心悉使欢喜，称扬赞叹智波罗蜜；为欲令其获于究竟净妙之身，称扬赞叹永离一切诸不善法。如是施已，各令还去。

“善男子，我又善知和合一切诸香要法，所谓：无等香、辛头波罗香、无胜香、觉悟香、阿卢那跋底香、坚黑栴檀香、乌洛迦栴檀香、沉水香、不动诸根香，如是等香，悉知调理和合之法。

“又，善男子，我持此香以为供养，普见诸佛，所愿皆满，所谓：救护一切众生愿、严净一切佛刹愿、供养一切如来愿。

“又，善男子，燃此香时，一一香中出无量香，遍至十方一切法界一切诸佛众会道场，或为香宫，或为香殿，如是香栏槛、香垣墙、香却敌、香户牖、香重阁、香半月、香盖、香幢、香幡、香帐、香罗网、香形像、香庄严具、香光明、香云雨，处处充满以为庄严。

“善男子，我唯知此令一切众生普见诸佛欢喜法门。如诸菩萨摩诃萨如大药王，若见、若闻、若忆念、若同住、若随行往、若称名号，皆获利益，无空过者；若有众生暂得值遇，必令消灭一切烦恼，入于佛法，离诸苦蕴，永息一切生死怖畏，到无所畏一切智处，摧坏一切老死大山，安住平等寂灭之乐。而我云何能知能说彼功德行？

“善男子，于此南方，有一大城，名多罗幢；彼中有王，名无厌足。汝诣彼问：菩萨云何学菩萨行、修菩萨道？”

时，善财童子礼普眼足，绕无量匝，殷勤瞻仰，辞退而去。

尔时，善财童子忆念思惟善知识教，念善知识：“能摄受我，能守护我，令我于阿耨多罗三藐三菩提无有退转。”如是思惟，生欢喜心、净信心、广大心、怡畅心、踊跃心、欣庆心、胜妙心、寂静心、庄严心、无著心、无碍心、平等心、自在心、住法心、遍往佛刹心、见佛庄严心、不舍十力心。

渐次游行，经历国土、村邑、聚落，至多罗幢城，问无厌足王所在之处，诸人答言：“此王今者在于正殿，坐师子座，宣布法化，调御众生，可治者治，可摄者摄，罚其罪恶，决其诤讼，抚其孤弱，皆令永断杀、盗、邪淫，亦令禁止妄言、两舌、恶口、绮语，又使远离贪、瞋、邪见。”时，善财童子依众人语，寻即往诣。

遥见彼王坐那罗延金刚之座，阿僧祇宝以为其足，无量宝像以为庄严，金绳为网弥覆其上；如意摩尼以为宝冠庄严其首，阎浮檀金以为半月庄严其额，帝青摩尼以为耳珰相对垂下，无价摩尼以为璎珞庄严其颈，天妙摩尼以为印钏庄严其臂；阎浮檀金以为其盖，众宝间错以为轮辐，大琉璃宝以为其竿，光味摩尼以为其脐，杂宝为铃恒出妙音，放大光明周遍十方，如是宝盖而覆其上。

阿那罗王有大力势，能伏他众，无能与敌；以离垢缯而系其顶，十千大臣前后围绕共理王事。其前复有十万猛卒，形貌丑恶，衣服褊陋，执持器仗，攘臂瞋目，众生见者无不恐怖。无量众生犯王教敕，或盗他物，或害他命，或侵他妻，或生邪见，或起瞋恨，或怀贪嫉，作如是等种种恶业，身被五缚，将诣王所，随其所犯而治罚之。或断手足，或截耳鼻，或挑其目，或斩其首，或剥其皮，或解其体，或以汤煮，或以火焚，或驱上高山推令堕落，有如是等无量楚毒；发声号叫，譬如众合大地狱中。

善财见已，作如是念：“我为利益一切众生，求菩萨行，修菩萨道。今者，此王灭诸善法，作大罪业，逼恼众生，乃至断命，曾不顾惧未来恶道。云何于此而欲求法，发大悲心救护众生？”

作是念时，空中有天而告之言：“善男子，汝当忆念普眼长者善知识教。”

善财仰视而白之曰：“我常忆念，初不敢忘。”

天曰：“善男子，汝莫厌离善知识语，善知识者能引导汝至无险难安隐之处。善男子，菩萨善巧方便智不可思议，摄受众生智不可思议，护念众生智不可思议，成熟众生智不可思议，守护众生智不可思议，度脱众生智不可思议，调伏众生智不可思议。”

时，善财童子闻此语已，即诣王所，顶礼其足，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能教诲，愿为我说！”

时，阿那罗王理王事已，执善财手，将入宫中，命之同坐，告言：“善男子，汝应观我所住宫殿。”

善财如语即遍观察，见其宫殿广大无比，皆以妙宝之所合成，七宝为墙周匝围绕，百千众宝以为楼阁，种种庄严悉皆妙好，不思议摩尼宝网罗覆其上；十亿侍女端正殊绝，威仪进止皆悉可观，凡所施为无非巧妙，先起后卧软意承旨。

时，阿那罗王告善财言：“善男子，于意云何？我若实作如是恶业，云何而得如是果报、如是色身、如是眷属、如是富赡、如是自在？

“善男子，我得菩萨如幻解脱。善男子，我此国土所有众生，多行杀、盗乃至邪见，作余方便不能令其舍离恶业。善男子，我为调伏彼众生故，化作恶人造诸罪业受种种苦，令其一切作恶众生见是事已，心生惶怖，心生厌离，心生怯弱，断其所作一切恶业，发阿耨多罗三藐三菩提意。善男子，我以如是巧方便故，令诸众生，舍十恶业，住十善道，究竟快乐，究竟安隐，究竟住于一切智地。善男子，我身、语、意未曾恼害于一众生。善男子，如我心者，宁于未来受无间苦，终不发生一念之意与一蚊一蚁而作苦事，况复人耶！人是福田，能生一切诸善法故。

“善男子，我唯得此如幻解脱。如诸菩萨摩诃萨得无生忍，知诸有趣悉皆如幻，菩萨诸行悉皆如化，一切世间悉皆如影，一切诸法悉皆如梦，入真实相无碍法门，修行帝网一切诸行，以无碍智行于境界，普入一切平等三昧，于陀罗尼已得自在；而我云何能知能说彼功德行？

“善男子，于此南方，有城名妙光；王名大光。汝诣彼问：菩萨云何学菩萨行、修菩萨道？”

时，善财童子顶礼王足，绕无数匝，辞退而去。

尔时，善财童子一心正念彼王所得幻智法门，思惟彼王如幻解脱，观察彼王如幻法性，发如幻愿，净如幻法，普于一切如幻三世起于种种如幻变化，如是思惟。

渐次游行，或至人间城邑、聚落，或经旷野、岩谷、险难，无有疲懈，未曾休息。然后乃至妙光大城，而问人言：“妙光大城在于何所？”人咸报言：“妙光城者，今此城是，是大光王之所住处。”

时，善财童子欢喜踊跃，作如是念：“我善知识在此城中，我今必当亲得奉见，闻诸菩萨所行之行，闻诸菩萨出要之门，闻诸菩萨所证之法，闻诸菩萨不思议功德，闻诸菩萨不思议自在，闻诸菩萨不思议平等，闻诸菩萨不思议勇猛，闻诸菩萨不思议境界广大清净。”作是念已，入妙光城。

见此大城，以金、银、琉璃、玻璃、真珠、砗磲、玛瑙七宝所成，七宝深堑，七重围绕；八功德水盈满其中，底布金沙，优钵罗华、波头摩华、拘物头华、芬陀利华遍布其上；宝多罗树七重行列，七种金刚以为其垣各各围绕，所谓：师子光明金刚垣、无能超胜金刚垣、不可沮坏金刚垣、不可毁缺金刚垣、坚固无碍金刚垣、胜妙网藏金刚垣、离尘清净金刚垣，悉以无数摩尼妙宝间错庄严，种种众宝而为埤堄。其城纵广一十由旬，周回八方，面开八门，皆以七宝周遍严饰，毗琉璃宝以为其地，种种庄严甚可爱乐。

其城之内，十亿衢道，一一道间，皆有无量万亿众生于中止住。有无数阎浮檀金楼阁，毗琉璃摩尼网罗覆其上；无数银楼阁，赤真珠摩尼网罗覆其上；无数毗琉璃楼阁，妙藏摩尼网罗覆其上；无数玻璃楼阁，无垢藏摩尼王网罗覆其上；无数光照世间摩尼宝楼阁，日藏摩尼王网罗覆其上；无数帝青摩尼宝楼阁，妙光摩尼王网罗覆其上；无数众生海摩尼王楼阁，焰光明摩尼王网罗覆其上；无数金刚宝楼阁，无能胜幢摩尼王网罗覆其上；无数黑栴檀楼阁，天曼陀罗华网罗覆其上；无数无等香王楼阁，种种华网罗覆其上。

其城复有无数摩尼网、无数宝铃网、无数天香网、无数天华网、无数宝形像网，无数宝衣帐、无数宝盖帐、无数宝楼阁帐、无数宝华鬘帐之所弥覆，处处建立宝盖、幢、幡。

当此城中，有一楼阁，名正法藏，阿僧祇宝以为庄严，光明赫奕最胜无比，众生见者心无厌足，彼大光王常处其中。

尔时，善财童子于此一切珍宝妙物，乃至男女、六尘境界，皆无爱著，但正思惟究竟之法，一心愿乐见善知识。

渐次游行，见大光王去于所住楼阁不远四衢道中，坐如意摩尼宝莲华藏广大庄严师子之座，绀琉璃宝以为其足，金缯为帐，众宝为网，上妙天衣以为茵褥。其王于上结跏趺坐，二十八种大人之相、八十随好而以严身；如真金山，光色炽盛；如净空日，威光赫奕；如盛满月，见者清凉；如梵天王，处于梵众；亦如大海，功德法宝无有边际；亦如雪山，相好树林以为严饰；亦如大云，能震法雷，启悟群品；亦如虚空，显现种种法门星象；如须弥山，四色普现众生心海；亦如宝洲，种种智宝充满其中。

于王座前，有金、银、琉璃、摩尼、真珠、珊瑚、琥珀、珂贝、璧玉诸珍宝聚，衣服、璎珞及诸饮食无量无边种种充满。复见无量百千万亿上妙宝车、百千万亿诸天妓乐、百千万亿天诸妙香、百千万亿病缘汤药资生之具，如是一切悉皆珍好。无量乳牛，蹄角金色；无量千亿端正女人，上妙栴檀以涂其体，天衣、璎珞种种庄严，六十四能靡不该练，世情礼则悉皆善解，随众生心而以给施。

城邑、聚落、四衢道侧，悉置一切资生之具。一一道傍皆有二十亿菩萨，以此诸物给施众生，为欲普摄众生故，为令众生欢喜故，为令众生踊跃故，为令众生心净故，为令众生清凉故，为灭众生烦恼故，为令众生知一切义理故，为令众生入一切智道故，为令众生舍冤敌心故，为令众生离身、语恶故，为令众生拔诸邪见故，为令众生净诸业道故。

时，善财童子五体投地，顶礼其足，恭敬右绕，经无量匝，合掌而住，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”

时，王告言：“善男子，我净修菩萨大慈幢行，我满足菩萨大慈幢行。善男子，我于无量百千万亿乃至不可说不可说佛所，问难此法，思惟观察，修习庄严。

“善男子，我以此法为王，以此法教敕，以此法摄受，以此法随逐世间，以此法引导众生，以此法令众生修行，以此法令众生趣入，以此法与众生方便，以此法令众生熏习，以此法令众生起行，以此法令众生安住思惟诸法自性，以此法令众生安住慈心，以慈为主，具足慈力；如是，令住利益心、安乐心、哀愍心、摄受心、守护众生不舍离心、拔众生苦无休息心。我以此法令一切众生毕竟快乐，恒自悦豫，身无诸苦，心得清凉，断生死爱，乐正法乐，涤烦恼垢，破恶业障，绝生死流，入真法海，断诸有趣，求一切智，净诸心海，生不坏信。善男子，我已住此大慈幢行，能以正法教化世间。

“善男子，我国土中一切众生，皆于我所无有恐怖。善男子，若有众生贫穷困乏，来至我所而有求索。我开库藏，恣其所取，而语之言：‘莫造诸恶，莫害众生，莫起诸见，莫生执著。汝等贫乏，若有所须，当来我所及四衢道，一切诸物种种具足，随意而取勿生疑难。’

“善男子，此妙光城所住众生，皆是菩萨发大乘意，随心所欲，所见不同，或见此城其量狭小，或见此城其量广大；或见土沙以为其地，或见众宝而以庄严；或见聚土以为垣墙，或见宝墙周匝围绕；或见其地多诸瓦石高下不平，或见无量大摩尼宝间错庄严平坦如掌；或见屋宅土木所成，或见殿堂及诸楼阁、阶墀、窗闼、轩槛、户牖──如是一切无非妙宝。

“善男子，若有众生其心清净，曾种善根供养诸佛，发心趣向一切智道，以一切智为究竟处，及我昔时修菩萨行曾所摄受，则见此城众宝严净；余皆见秽。

“善男子，此国土中一切众生，五浊世时乐作诸恶。我心哀愍而欲救护，入于菩萨大慈为首随顺世间三昧之门。入此三昧时，彼诸众生所有怖畏心、恼害心、冤敌心、诤论心，如是诸心，悉自消灭。何以故？入于菩萨大慈为首顺世三昧，法如是故。善男子，且待须臾，自当现见。”

时，大光王即入此定。其城内外六种震动，诸宝地、宝墙、宝堂、宝殿、台观、楼阁、阶砌、户牖，如是一切咸出妙音，悉向于王曲躬敬礼。妙光城内所有居人，靡不同时欢喜踊跃，俱向王所举身投地。村营、城邑一切人众，咸来见王，欢喜敬礼。

近王所住，鸟兽之属，互相瞻视，起慈悲心，咸向王前恭敬礼拜。一切山原及诸草树，莫不回转向王敬礼。陂池、泉井及以河海，悉皆腾溢，流注王前。十千龙王起大香云，激电震雷，注微细雨。有十千天王，所谓：忉利天王、夜摩天王、兜率陀天王、善变化天王、他化自在天王，如是等而为上首，于虚空中作众妓乐。无数天女歌咏赞叹，雨无数华云、无数香云、无数宝鬘云、无数宝衣云、无数宝盖云、无数宝幢云、无数宝幡云，于虚空中而为庄严，供养其王。伊罗婆拏大象王，以自在力，于虚空中敷布无数大宝莲华，垂无数宝璎珞、无数宝缯带、无数宝鬘、无数宝严具、无数宝华、无数宝香，种种奇妙以为严饰，无数采女种种歌赞。

阎浮提内复有无量百千万亿诸罗刹王、诸夜叉王、鸠槃荼王、毗舍阇王，或住大海，或居陆地，饮血啖肉，残害众生；皆起慈心，愿行利益，明识后世，不造诸恶；恭敬合掌，顶礼于王。如阎浮提，余三天下，乃至三千大千世界，乃至十方百千万亿那由他世界中，所有一切毒恶众生悉亦如是。

时，大光王从三昧起，告善财言：“善男子，我唯知此菩萨大慈为首随顺世间三昧门。如诸菩萨摩诃萨为高盖，慈心普荫诸众生故；为修行，下、中、上行悉等行故；为大地，能以慈心任持一切诸众生故；为满月，福德光明于世间中平等现故；为净日，以智光明照耀一切所知境故；为明灯，能破一切众生心中诸黑暗故；为水清珠，能清一切众生心中谄诳浊故；为如意宝，悉能满足一切众生心所愿故；为大风，速令众生修习三昧入一切智大城中故。而我云何能知其行，能说其德，能称量彼福德大山，能瞻仰彼功德众星，能观察彼大愿风轮，能趣入彼甚深法门，能显示彼庄严大海，能阐明彼普贤行门，能开示彼诸三昧窟，能赞叹彼大慈悲云？

“善男子，于此南方，有一王都，名曰安住；有优婆夷，名曰不动。汝诣彼问：菩萨云何学菩萨行、修菩萨道？”

时，善财童子顶礼王足，绕无数匝，殷勤瞻仰，辞退而去。

尔时，善财童子出妙光城，游行道路，正念思惟大光王教，忆念菩萨大慈幢行门，思惟菩萨随顺世间三昧光明门，增长彼不思议愿福德自在力，坚固彼不思议成熟众生智，观察彼不思议不共受用大威德，忆念彼不思议差别相，思惟彼不思议清净眷属，思惟彼不思议所作业；生欢喜心，生净信心，生猛利心，生欣悦心，生踊跃心，生庆幸心，生无浊心，生清净心，生坚固心，生广大心，生无尽心。如是思惟，悲泣流泪，念善知识实为希有，出生一切诸功德处，出生一切诸菩萨行，出生一切菩萨净念，出生一切陀罗尼轮，出生一切三昧光明，出生一切诸佛知见，普雨一切诸佛法雨，显示一切菩萨愿门，出生难思智慧光明，增长一切菩萨根芽。又作是念：“善知识者，能普救护一切恶道，能普演说诸平等法，能普显示诸夷险道，能普开阐大乘奥义，能普劝发普贤诸行，能普引到一切智城，能普令入法界大海，能普令见三世法海，能普授与众圣道场，能普增长一切白法。”

善财童子如是悲哀思念之时，彼常随逐觉悟菩萨、如来使天，于虚空中而告之言：“善男子，其有修行善知识教，诸佛世尊悉皆欢喜；其有随顺善知识语，则得近于一切智地；其有能于善知识语无疑惑者，则常值遇一切善友；其有发心愿常不离善知识者，则得具足一切义利。善男子，汝可往诣安住王都，即当得见不动优婆夷大善知识。”

时，善财童子从彼三昧智光明起，渐次游行，至安住城，周遍推求不动优婆夷今在何所？无量人众咸告之言：“善男子，不动优婆夷身是童女，在其家内，父母守护，与自亲属无量人众演说妙法。”善财童子闻是语已，其心欢喜，如见父母，即诣不动优婆夷舍。

入其宅内，见彼堂宇，金色光明普皆照耀，遇斯光者身意清凉。善财童子光明触身，即时获得五百三昧门，所谓：了一切希有相三昧门、入寂静三昧门、远离一切世间三昧门、普眼舍得三昧门、如来藏三昧门，得如是等五百三昧门；以此三昧门故，身心柔软，如七日胎。又闻妙香，非诸天、龙、乾闼婆等人与非人之所能有。

善财童子前诣其所，恭敬合掌，一心观察，见其形色端正殊妙，十方世界一切女人无有能及，况其过者？唯除如来及以一切灌顶菩萨。口出妙香，宫殿庄严，并其眷属悉无与等，况复过者？十方世界一切众生，无有于此优婆夷所起染著心；若得暂见，所有烦恼悉自消灭。譬如百万大梵天王，决定不生欲界烦恼；其有见此优婆夷者，所有烦恼应知亦然。十方众生观此女人皆无厌足，唯除具足大智慧者。

尔时，善财童子曲躬合掌，正念观察，见此女人，其身自在不可思议，色相颜容世无与等，光明洞彻物无能障，普为众生而作利益，其身毛孔恒出妙香，眷属无边，宫殿第一，功德深广莫知涯际；心生欢喜，以颂赞曰：

“守护清净戒，修行广大忍，精进不退转，光明照世间。”

尔时，善财童子说此颂已，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”

时，不动优婆夷以菩萨柔软语、悦意语，慰喻善财，而告之言：“善哉！善哉！善男子，汝已能发阿耨多罗三藐三菩提心。善男子，我得菩萨难摧伏智慧藏解脱门，我得菩萨坚固受持行门，我得菩萨一切法平等地总持门，我得菩萨照明一切法辩才门，我得菩萨求一切法无疲厌三昧门。”

善财童子言：“圣者，菩萨难摧伏智慧藏解脱门，乃至求一切法无疲厌三昧门，境界云何？”

童女言：“善男子，此处难知。”

善财白言：“唯愿圣者，承佛神力，为我宣说！我当因善知识，能信能受，能知能了，趣入观察，修习随顺，离诸分别，究竟平等。”

优婆夷言：“善男子，过去世中有劫，名离垢，佛号修臂。时，有国王名曰电授，唯有一女，即我身是。我于夜分废音乐时，父母兄弟悉已眠寝，五百童女亦皆昏寐。我于楼上仰观星宿，于虚空中见彼如来如宝山王，无量无边天龙八部、诸菩萨众所共围绕，佛身普放大光明网周遍十方无所障碍，佛身毛孔皆出妙香。我闻是香，身体柔软，心生欢喜；便从楼下至于地上，合十指爪，顶礼于佛。又观彼佛不见顶相，观身左右莫知边际。思惟彼佛诸相随好无有厌足，窃自念言：‘此佛世尊作何等业，获于如是上妙之身，相好圆满，光明具足，眷属成就，宫殿严好，福德智慧悉皆清净，总持三昧不可思议，神通自在，辩才无碍？’

“善男子，尔时，如来知我心念，即告我言：‘汝应发不可坏心，灭诸烦恼；应发无能胜心，破诸取著；应发无退怯心，入深法门；应发能堪耐心，救恶众生；应发无迷惑心，普于一切诸趣受生；应发无厌足心，求见诸佛无有休息；应发无知足心，悉受一切如来法雨；应发正思惟心，普生一切佛法光明；应发大住持心，普转一切诸佛法轮；应发广流通心，随众生欲施其法宝。’

“善男子，我于彼佛所闻如是法，求一切智，求佛十力，求佛辩才，求佛光明，求佛色身，求佛相好，求佛众会，求佛国土，求佛威仪，求佛寿命。发是心已，其心坚固犹如金刚，一切烦恼及以二乘悉不能坏。

“善男子，我发是心已来，经阎浮提微尘数劫，尚不生于念欲之心，况行其事？尔所劫中，于自亲属不起瞋心，况他众生？尔所劫中，于其自身不生我见，况于众具而计我所？尔所劫中，死时、生时及住胎藏，未曾迷惑起众生想及无记心，况于余时？尔所劫中，乃至梦中随见一佛未曾忘失，何况菩萨十眼所见？尔所劫中，受持一切如来正法，未曾忘失一文一句，乃至世俗所有言辞尚不忘失，何况如来金口所说？尔所劫中，受持一切如来法海，一文一句无不思惟、无不观察，乃至一切世俗之法亦复如是。尔所劫中，受持如是一切法海，未曾于一法中不得三昧，乃至世间技术之法，一一法中悉亦如是。尔所劫中，住持一切如来法轮，随所住持，未曾废舍一文一句，乃至不曾生于世智，唯除为欲调众生故。尔所劫中，见诸佛海，未曾于一佛所不得成就清净大愿，乃至于诸化佛之所悉亦如是。尔所劫中，见诸菩萨修行妙行，无有一行我不成就。尔所劫中，所有众生，无一众生我不劝发阿耨多罗三藐三菩提心，未曾劝一众生发于声闻、辟支佛意。尔所劫中，于一切佛法，乃至一文一句，不生疑惑，不生二想，不生分别想，不生种种想，不生执著想，不生胜劣想，不生爱憎想。

“善男子，我从是来，常见诸佛，常见菩萨，常见真实善知识，常闻诸佛愿，常闻菩萨行，常闻菩萨波罗蜜门，常闻菩萨地智光明门，常闻菩萨无尽藏门，常闻入无边世界网门，常闻出生无边众生界因门，常以清净智慧光明除灭一切众生烦恼，常以智慧生长一切众生善根，常随一切众生所乐示现其身，常以清净上妙言音开悟法界一切众生。

“善男子，我得菩萨求一切法无厌足庄严门，我得一切法平等地总持门，现不思议自在神变。汝欲见不？”

善财言：“唯！我心愿见。”

尔时，不动优婆夷坐于龙藏师子之座，入求一切法无厌足庄严三昧门、不空轮庄严三昧门、十力智轮现前三昧门、佛种无尽藏三昧门，入如是等一万三昧门。入此三昧门时，十方各有不可说佛刹微尘数世界六种震动，皆悉清净琉璃所成；一一世界中，有百亿四天下，百亿如来或住兜率天乃至般涅槃；一一如来放光明网，周遍法界道场众会，清净围绕，转妙法轮，开悟群生。

时，不动优婆夷从三昧起，告善财言：“善男子，汝见此不？”

善财言：“唯！我皆已见。”

优婆夷言：“善男子，我唯得此求一切法无厌足三昧光明，为一切众生说微妙法，皆令欢喜。如诸菩萨摩诃萨，如金翅鸟，游行虚空无所障碍，能入一切众生大海，见有善根已成熟者，便即执取置菩提岸；又如商客，入大宝洲，采求如来十力智宝；又如渔师，持正法网，入生死海，于爱水中漉诸众生；如阿修罗王，能遍[打-丁+毛]动三有大城诸烦恼海；又如日轮，出现虚空，照爱水泥，令其干竭；又如满月，出现虚空，令可化者心华开敷；又如大地，普皆平等，无量众生于中止住，增长一切善法根芽；又如大风，所向无碍，能拔一切诸见大树；如转轮王，游行世间，以四摄事摄诸众生。而我云何能知能说彼功德行？

“善男子，于此南方，有一大城，名无量都萨罗；其中有一出家外道，名曰遍行。汝往彼问：菩萨云何学菩萨行、修菩萨道？”

时，善财童子顶礼其足，绕无量匝，殷勤瞻仰，辞退而去。

## 大方广佛华严经卷第六十七 

### 入法界品第三十九之八

尔时，善财童子于不动优婆夷所得闻法已，专心忆念所有教诲，皆悉信受，思惟观察。

渐渐游行，经历国邑，至都萨罗城，于日没时入彼城中，廛店、邻里、四衢道侧，处处寻觅遍行外道。

城东有山，名曰善德。善财童子于中夜时，见此山顶草树岩巘，光明照耀如日初出；见此事已，生大欢喜，作是念言：“我必于此见善知识。”便从城出而登彼山，见此外道于其山上平坦之处徐步经行，色相圆满，威光照耀，大梵天王所不能及，十千梵众之所围绕。往诣其所，头顶礼足，绕无量匝，于前合掌而作是言：“圣者，我已先发阿耨多罗三藐三菩提心，而我未知菩萨云何学菩萨行？云何修菩萨道？我闻圣者善能教诲，愿为我说！”

遍行答言：“善哉！善哉！善男子，我已安住至一切处菩萨行，已成就普观世间三昧门，已成就无依无作神通力，已成就普门般若波罗蜜。善男子，我普于世间种种方所、种种形貌、种种行解、种种殁生一切诸趣。所谓：天趣、龙趣、夜叉趣、乾闼婆、阿修罗、迦楼罗、紧那罗、摩睺罗伽、地狱、畜生、阎罗王界、人非人等，一切诸趣，或住诸见，或信二乘，或复信乐大乘之道。如是一切诸众生中，我以种种方便、种种智门而为利益。所谓：或为演说一切世间种种技艺，令得具足一切巧术陀罗尼智；或为演说四摄方便，令得具足一切智道；或为演说诸波罗蜜，令其回向一切智位；或为称赞大菩提心，令其不失无上道意；或为称赞诸菩萨行，令其满足净佛国土度众生愿；或为演说造诸恶行受地狱等种种苦报，令于恶业深生厌离；或为演说供养诸佛种诸善根决定获得一切智果，令其发起欢喜之心；或为赞说一切如来、应、正等觉所有功德，令乐佛身求一切智；或为赞说诸佛威德，令其愿乐佛不坏身；或为赞说佛自在身，令求如来无能映蔽大威德体。

“又，善男子，此都萨罗城中，一切方所一切族类，若男若女诸人众中，我皆以方便示同其形，随其所应而为说法。诸众生等，悉不能知我是何人、从何而至，唯令闻者如实修行。善男子，如于此城利益众生，于阎浮提城邑聚落，所有人众住止之处，悉亦如是而为利益。

“善男子，阎浮提内九十六众，各起异见而生执著，我悉于中方便调伏，令其舍离所有诸见；如阎浮提，余四天下亦复如是；如四天下，三千大千世界亦复如是；如三千大千世界，如是十方无量世界诸众生海，我悉于中，随诸众生心之所乐，以种种方便、种种法门，现种种色身，以种种言音而为说法，令得利益。

“善男子，我唯知此至一切处菩萨行。如诸菩萨摩诃萨，身与一切众生数等，得与众生无差别身，以变化身普入诸趣，于一切处皆现受生，普现一切众生之前，清净光明遍照世间，以无碍愿住一切劫，得如帝网诸无等行，常勤利益一切众生，恒与共居而无所著，普于三世悉皆平等，以无我智周遍照耀，以大悲藏一切观察；而我云何能知能说彼功德行？

“善男子，于此南方，有一国土，名为广大；有鬻香长者，名优钵罗华。汝诣彼问：菩萨云何学菩萨行、修菩萨道？”

时，善财童子顶礼其足，绕无量匝，殷勤瞻仰，辞退而去。

尔时，善财童子因善知识教，不顾身命，不著财宝，不乐人众，不耽五欲，不恋眷属，不重王位；唯愿化度一切众生，唯愿严净诸佛国土，唯愿供养一切诸佛，唯愿证知诸法实性，唯愿修集一切菩萨大功德海，唯愿修行一切功德终无退转，唯愿恒于一切劫中以大愿力修菩萨行，唯愿普入一切诸佛众会道场，唯愿入一三昧门普现一切三昧门自在神力，唯愿于佛一毛孔中见一切佛心无厌足，唯愿得一切法智慧光明能持一切诸佛法藏，专求此等一切诸佛菩萨功德。

渐次游行，至广大国，诣长者所，顶礼其足，绕无量匝，合掌而立，白言：“圣者，我已先发阿耨多罗三藐三菩提心，欲求一切佛平等智慧，欲满一切佛无量大愿，欲净一切佛最上色身，欲见一切佛清净法身，欲知一切佛广大智身，欲净治一切菩萨诸行，欲照明一切菩萨三昧，欲安住一切菩萨总持，欲除灭一切所有障碍，欲游行一切十方世界，而未知菩萨云何学菩萨行、云何修菩萨道，而能出生一切智智？”

长者告言：“善哉！善哉！善男子，汝乃能发阿耨多罗三藐三菩提心。

“善男子，我善别知一切诸香，亦知调合一切香法，所谓：一切香、一切烧香、一切涂香、一切末香。亦知如是一切香王所出之处，又善了知天香、龙香、夜叉香，乾闼婆、阿修罗、迦楼罗、紧那罗、摩睺罗伽、人非人等所有诸香。又善别知治诸病香、断诸恶香、生欢喜香、增烦恼香、灭烦恼香、令于有为生乐著香、令于有为生厌离香、舍诸憍逸香、发心念佛香、证解法门香、圣所受用香、一切菩萨差别香、一切菩萨地位香，如是等香形相生起、出现成就、清净安隐、方便境界、威德业用及以根本，如是一切，我皆了达。

“善男子，人间有香，名曰象藏，因龙斗生。若烧一丸，即起大香云弥覆王都，于七日中雨细香雨。若著身者，身则金色；若著衣服、宫殿、楼阁，亦皆金色。若因风吹入宫殿中，众生嗅者，七日七夜欢喜充满，身心快乐，无有诸病，不相侵害，离诸忧苦，不惊不怖，不乱不恚，慈心相向，志意清净。我知是已而为说法，令其决定发阿耨多罗三藐三菩提心。

“善男子，摩罗耶山出栴檀香，名曰牛头；若以涂身，设入火坑，火不能烧。善男子，海中有香，名无能胜；若以涂鼓及诸螺贝，其声发时，一切敌军皆自退散。善男子，阿那婆达多池边出沉水香，名莲华藏，其香一丸如麻子大；若以烧之，香气普熏阎浮提界，众生闻者，离一切罪，戒品清净。善男子，雪山有香，名阿卢那；若有众生嗅此香者，其心决定离诸染著，我为说法莫不皆得离垢三昧。善男子，罗刹界中有香，名海藏，其香但为转轮王用；若烧一丸而以熏之，王及四军皆腾虚空。善男子，善法天中有香，名净庄严；若烧一丸而以熏之，普使诸天心念于佛。善男子，须夜摩天有香，名净藏；若烧一丸而以熏之，夜摩天众莫不云集彼天王所而共听法。善男子，兜率天中有香，名先陀婆；于一生所系菩萨座前烧其一丸，兴大香云遍覆法界，普雨一切诸供养具，供养一切诸佛菩萨。善男子，善变化天有香，名曰夺意；若烧一丸，于七日中，普雨一切诸庄严具。

“善男子，我唯知此调和香法。如诸菩萨摩诃萨，远离一切诸恶习气，不染世欲，永断烦恼众魔罥索，超诸有趣，以智慧香而自庄严，于诸世间皆无染著，具足成就无所著戒，净无著智，行无著境，于一切处悉无有著，其心平等，无著无依；而我何能知其妙行？说其功德？显其所有清净戒门？示其所作无过失业？辩其离染身、语、意行？

“善男子，于此南方，有一大城，名曰楼阁；中有船师，名婆施罗。汝诣彼问：菩萨云何学菩萨行、修菩萨道？”

时，善财童子顶礼其足，绕无量匝，殷勤瞻仰，辞退而去。

尔时，善财童子向楼阁城，观察道路。所谓：观道高卑，观道夷险，观道净秽，观道曲直。

渐次游行，作是思惟：“我当亲近彼善知识。善知识者，是成就修行诸菩萨道因，是成就修行波罗蜜道因，是成就修行摄众生道因，是成就修行普入法界无障碍道因，是成就修行令一切众生除恶慧道因，是成就修行令一切众生离憍慢道因，是成就修行令一切众生灭烦恼道因，是成就修行令一切众生舍诸见道因，是成就修行令一切众生拔一切恶刺道因，是成就修行令一切众生至一切智城道因。何以故？于善知识处，得一切善法故；依善知识力，得一切智道故。善知识者，难见难遇。”如是思惟。

渐次游行，既至彼城，见其船师在城门外海岸上住，百千商人及余无量大众围绕，说大海法，方便开示佛功德海。善财见已，往诣其所，顶礼其足，绕无量匝，于前合掌而作是言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能教诲，愿为我说！”

船师告言：“善哉！善哉！善男子，汝已能发阿耨多罗三藐三菩提心，今复能问生大智因、断除一切生死苦因、往一切智大宝洲因、成就不坏摩诃衍因、远离二乘怖畏生死住诸寂静三昧旋因、乘大愿车遍一切处行菩萨行无有障碍清净道因、以菩萨行庄严一切无能坏智清净道因、普观一切十方诸法皆无障碍清净道因、速能趣入一切智海清净道因。

“善男子，我在此城海岸路中，净修菩萨大悲幢行。善男子，我观阎浮提内贫穷众生，为饶益故，修诸苦行，随其所愿悉令满足。先以世物，充满其意；复施法财，令其欢喜，令修福行，令生智道，令增善根力，令起菩提心，令净菩提愿，令坚大悲力，令修能灭生死道，令生不厌生死行，令摄一切众生海，令修一切功德海，令照一切诸法海，令见一切诸佛海，令入一切智智海。善男子，我住于此，如是思惟，如是作意，如是利益一切众生。

“善男子，我知海中一切宝洲、一切宝处、一切宝类、一切宝种。我知净一切宝、钻一切宝、出一切宝、作一切宝。我知一切宝器、一切宝用、一切宝境界、一切宝光明。我知一切龙宫处、一切夜叉宫处、一切部多宫处，皆善回避，免其诸难。亦善别知，漩澓浅深，波涛远近，水色好恶，种种不同。亦善别知，日月星宿运行度数，昼夜晨晡，晷漏延促。亦知其船铁木坚脆、机关涩滑，水之大小，风之逆顺；如是一切安危之相无不明了，可行则行，可止则止。善男子，我以成就如是智慧，常能利益一切众生。

“善男子，我以好船运诸商众行安隐道，复为说法令其欢喜，引至宝洲与诸珍宝咸使充足，然后将领还阎浮提。善男子，我将大船如是往来，未始令其一有损坏。若有众生得见我身、闻我法者，令其永不怖生死海，必得入于一切智海，必能消竭诸爱欲海，能以智光照三世海，能尽一切众生苦海，能净一切众生心海，速能严净一切刹海，普能往诣十方大海，普知一切众生根海，普了一切众生行海，普顺一切众生心海。

“善男子，我唯得此大悲幢行；若有见我及以闻我、与我同住、忆念我者，皆悉不空。如诸菩萨摩诃萨，善能游涉生死大海，不染一切诸烦恼海，能舍一切诸妄见海，能观一切诸法性海，能以四摄摄众生海，已善安住一切智海，能灭一切众生著海，能平等住一切时海，能以神通度众生海，能以其时调众生海；而我云何能知能说彼功德行？

“善男子，于此南方，有城名可乐；中有长者，名无上胜。汝诣彼问：菩萨云何学菩萨行、修菩萨道？”

时，善财童子顶礼其足，绕无量匝，殷勤瞻仰，悲泣流泪，求善知识心无厌足，辞退而去。

尔时，善财童子起大慈周遍心、大悲润泽心相续不断，福德、智慧二种庄严，舍离一切烦恼尘垢，证法平等，心无高下，拔不善刺，灭一切障，坚固精进以为墙堑，甚深三昧而作园苑，以慧日光破无明暗，以方便风开智慧华，以无碍愿充满法界，心常现入一切智城，如是而求菩萨之道。

渐次经历，到彼城内。见无上胜在其城东大庄严幢无忧林中，无量商人、百千居士之所围绕，理断人间种种事务；因为说法，令其永拔一切我慢，离我、我所，舍所积聚，灭悭嫉妬，心得清净，无诸秽浊，获净信力，常乐见佛，受持佛法，生菩萨力，起菩萨行，入菩萨三昧，得菩萨智慧，住菩萨正念，增菩萨乐欲。

尔时，善财童子观彼长者为众说法已，以身投地，顶礼其足，良久乃起，白言：“圣者，我是善财！我是善财！我专寻求菩萨之行，菩萨云何学菩萨行？菩萨云何修菩萨道？随修学时，常能化度一切众生，常能现见一切诸佛，常得听闻一切佛法，常能住持一切佛法，常能趣入一切法门，入一切刹学菩萨行，住一切劫修菩萨道，能知一切如来神力，能受一切如来护念，能得一切如来智慧？”

时，彼长者告善财言：“善哉！善哉！善男子，汝已能发阿耨多罗三藐三菩提心。

“善男子，我成就至一切处菩萨行门无依无作神通之力。善男子，云何为至一切处菩萨行门？善男子，我于此三千大千世界，欲界一切诸众生中，所谓：一切三十三天、一切须夜摩天、一切兜率陀天、一切善变化天、一切他化自在天、一切魔天，及余一切天、龙、夜叉、罗刹娑、鸠槃荼，乾闼婆、阿修罗、迦楼罗、紧那罗、摩睺罗伽、人与非人，村营、城邑、一切住处诸众生中而为说法，令舍非法，令息诤论，令除斗战，令止忿竞，令破冤结，令解系缚，令出牢狱，令免怖畏，令断杀生乃至邪见一切恶业，不可作事皆令禁止；令其顺行一切善法，令其修学一切技艺，于诸世间而作利益；为其分别种种诸论，令生欢喜，令渐成熟；随顺外道，为说胜智，令断诸见，令入佛法。乃至色界一切梵天，我亦为其说超胜法。如于此三千大千世界，乃至十方十不可说百千亿那由他佛刹微尘数世界中，我皆为说佛法、菩萨法、声闻法、独觉法；说地狱，说地狱众生，说向地狱道；说畜生，说畜生差别，说畜生受苦，说向畜生道；说阎罗王世间，说阎罗王世间苦，说向阎罗王世间道；说天世间，说天世间乐，说向天世间道；说人世间，说人世间苦乐，说向人世间道。为欲开显菩萨功德，为令舍离生死过患，为令知见一切智人诸妙功德，为欲令知诸有趣中迷惑受苦，为令知见无障碍法，为欲显示一切世间生起所因，为欲显示一切世间寂灭为乐，为令众生舍诸想著，为令证得佛无依法，为令永灭诸烦恼轮，为令能转如来法轮，我为众生说如是法。

“善男子，我唯知此至一切处修菩萨行清净法门无依无作神通之力。如诸菩萨摩诃萨，具足一切自在神通，悉能遍往一切佛刹，得普眼地；悉闻一切音声言说，普入诸法智慧自在，无有乖诤，勇健无比，以广长舌出平等音；其身妙好，同诸菩萨，与诸如来究竟无二、无有差别；智身广大，普入三世，境界无际，同于虚空。而我云何能知能说彼功德行？

“善男子，于此南方，有一国土，名曰输那；其国有城，名迦陵迦林；有比丘尼，名师子嚬申。汝诣彼问：菩萨云何学菩萨行、修菩萨道？”

时，善财童子顶礼其足，绕无量匝，殷勤瞻仰，辞退而去。

尔时，善财童子渐次游行，至彼国城，周遍推求此比丘尼。有无量人咸告之言：“善男子，此比丘尼在胜光王之所舍施日光园中说法利益无量众生。”时，善财童子即诣彼园，周遍观察。

见其园中有一大树，名为满月，形如楼阁，放大光明照一由旬；见一叶树，名为普覆，其形如盖，放毗琉璃绀青光明；见一华树，名曰华藏，其形高大，如雪山王，雨众妙华无有穷尽，如忉利天中波利质多罗树。复见有一甘露果树，形如金山，常放光明，种种众果悉皆具足；复见有一摩尼宝树，名毗卢遮那藏，其形无比，心王摩尼宝最在其上，阿僧祇色相摩尼宝周遍庄严。复有衣树，名为清净，种种色衣垂布严饰；复有音乐树，名为欢喜，其音美妙，过诸天乐；复有香树，名普庄严，恒出妙香，普熏十方，无所障碍。

园中复有泉流陂池，一切皆以七宝庄严，黑栴檀泥凝积其中，上妙金沙弥布其底，八功德水具足盈满，优钵罗华、波头摩华、拘物头华、芬陀利华遍覆其上，无量宝树周遍行列。诸宝树下敷师子座，种种妙宝以为庄严，布以天衣，熏诸妙香，垂诸宝缯，施诸宝帐，阎浮金网弥覆其上，宝铎徐摇出妙音声。或有树下敷莲华藏师子之座，或有树下敷香王摩尼藏师子之座，或有树下敷龙庄严摩尼王藏师子之座，或有树下敷宝师子聚摩尼王藏师子之座，或有树下敷毗卢遮那摩尼王藏师子之座，或有树下敷十方毗卢遮那摩尼王藏师子之座；其一一座各有十万宝师子座周匝围绕，一一皆具无量庄严。

此大园中众宝遍满，犹如大海宝洲之上。迦邻陀衣以布其地，柔软妙好，能生乐触，蹈则没足，举则还复；无量诸鸟出和雅音，宝栴檀林上妙庄严，种种妙华常雨无尽，犹如帝释杂华之园。无比香王普熏一切，犹如帝释善法之堂。诸音乐树、宝多罗树、众宝铃网出妙音声，如自在天善口天女所出歌音。诸如意树，种种妙衣垂布庄严，犹如大海。有无量色百千楼阁，众宝庄严，如忉利天宫善见大城。宝盖遐张，如须弥峰。光明普照，如梵王宫。

尔时，善财童子见此大园无量功德、种种庄严，皆是菩萨业报成就，出世善根之所生起，供养诸佛功德所流，一切世间无与等者，如是皆从师子嚬申比丘尼了法如幻集广大清净福德善业之所成就。三千大千世界天龙八部、无量众生，皆入此园而不迫窄。何以故？此比丘尼不可思议威神力故。

尔时，善财见师子嚬申比丘尼遍坐一切诸宝树下大师子座，身相端严，威仪寂静，诸根调顺，如大象王；心无垢浊，如清净池；普济所求，如如意宝；不染世法，犹如莲华；心无所畏，如师子王；护持净戒不可倾动，如须弥山；能令见者心得清凉，如妙香王；能除众生诸烦恼热，如雪山中妙栴檀香；众生见者，诸苦消灭，如善见药王；见者不空，如婆楼那天；能长一切众善根芽，如良沃田。

在一一座，众会不同，所说法门亦各差别；或见处座，净居天众所共围绕，大自在天子而为上首；此比丘尼为说法门，名无尽解脱。或见处座，诸梵天众所共围绕，爱乐梵王而为上首；此比丘尼为说法门，名普门差别清净言音轮。或见处座，他化自在天天子、天女所共围绕，自在天王而为上首；此比丘尼为说法门，名菩萨清净心。或见处座，善变化天天子、天女所共围绕，善化天王而为上首；此比丘尼为说法门，名一切法善庄严。或见处座，兜率陀天天子、天女所共围绕，兜率天王而为上首；此比丘尼为说法门，名心藏旋。或见处座，须夜摩天天子、天女所共围绕，夜摩天王而为上首；此比丘尼为说法门，名无边庄严。或见处座，三十三天天子、天女所共围绕，释提桓因而为上首；此比丘尼为说法门，名厌离门。或见处座，百光明龙王、难陀龙王、优波难陀龙王、摩那斯龙王、伊罗跋难陀龙王、阿那婆达多龙王等龙子、龙女所共围绕，娑伽罗龙王而为上首；此比丘尼为说法门，名佛神通境界光明庄严。或见处座，诸夜叉众所共围绕，毗沙门天王而为上首；此比丘尼为说法门，名救护众生藏。或见处座，乾闼婆众所共围绕，持国乾闼婆王而为上首；此比丘尼为说法门，名无尽喜。或见处座，阿修罗众所共围绕，罗睺阿修罗王而为上首；此比丘尼为说法门，名速疾庄严法界智门。或见处座，迦楼罗众所共围绕，捷持迦楼罗王而为上首；此比丘尼为说法门，名怖动诸有海。或见处座，紧那罗众所共围绕，大树紧那罗王而为上首；此比丘尼为说法门，名佛行光明。或见处座，摩睺罗伽众所共围绕，庵罗林摩睺罗伽王而为上首；此比丘尼为说法门，名生佛欢喜心。或见处座，无量百千男子、女人所共围绕；此比丘尼为说法门，名殊胜行。或见处座，诸罗刹众所共围绕，常夺精气大树罗刹王而为上首；此比丘尼为说法门，名发生悲愍心。或见处座，信乐声闻乘众生所共围绕；此比丘尼为说法门，名胜智光明。或见处座，信乐缘觉乘众生所共围绕；此比丘尼为说法门，名佛功德广大光明。或见处座，信乐大乘众生所共围绕；此比丘尼为说法门，名普门三昧智光明门。或见处座，初发心诸菩萨所共围绕；此比丘尼为说法门，名一切佛愿聚。或见处座，第二地诸菩萨所共围绕；此比丘尼为说法门，名离垢轮。或见处座，第三地诸菩萨所共围绕；此比丘尼为说法门，名寂静庄严。或见处座，第四地诸菩萨所共围绕；此比丘尼为说法门，名生一切智境界。或见处座，第五地诸菩萨所共围绕；此比丘尼为说法门，名妙华藏。或见处座，第六地诸菩萨所共围绕；此比丘尼为说法门，名毗卢遮那藏。或见处座，第七地诸菩萨所共围绕；此比丘尼为说法门，名普庄严地。或见处座，第八地诸菩萨所共围绕；此比丘尼为说法门，名遍法界境界身。或见处座，第九地诸菩萨所共围绕；此比丘尼为说法门，名无所得力庄严。或见处座，第十地诸菩萨所共围绕；此比丘尼为说法门，名无碍轮。或见处座，执金刚神所共围绕；此比丘尼为说法门，名金刚智那罗延庄严。

善财童子见如是等一切诸趣所有众生已成熟者、已调伏者，堪为法器，皆入此园，各于座下围绕而坐。师子嚬申比丘尼，随其欲解胜劣差别而为说法，令于阿耨多罗三藐三菩提得不退转。何以故？此比丘尼入普眼舍得般若波罗蜜门、说一切佛法般若波罗蜜门、法界差别般若波罗蜜门、散坏一切障碍轮般若波罗蜜门、生一切众生善心般若波罗蜜门、殊胜庄严般若波罗蜜门、无碍真实藏般若波罗蜜门、法界圆满般若波罗蜜门、心藏般若波罗蜜门、普出生藏般若波罗蜜门，此十般若波罗蜜门为首，入如是等无数百万般若波罗蜜门。此日光园中所有菩萨及诸众生，皆是师子嚬申比丘尼初劝发心，受持正法，思惟修习，于阿耨多罗三藐三菩提得不退转。

时，善财童子见师子嚬申比丘尼如是园林、如是床座、如是经行、如是众会、如是神力、如是辩才，复闻不可思议法门，广大法云润泽其心，便生是念：“我当右绕无量百千匝。”

时，比丘尼放大光明，普照其园众会庄严。善财童子即自见身，及园林中所有众树，皆悉右绕此比丘尼，经于无量百千万匝。围绕毕已，善财童子合掌而住，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”

比丘尼言：“善男子，我得解脱，名成就一切智。”

善财言：“圣者，何故名为成就一切智？”

比丘尼言：“善男子，此智光明，于一念中普照三世一切诸法。”

善财白言：“圣者，此智光明境界云何？”

比丘尼言：“善男子，我入此智光明门，得出生一切法三昧王；以此三昧故，得意生身，往十方一切世界兜率天宫一生所系菩萨所，一一菩萨前现不可说佛刹微尘数身，一一身作不可说佛刹微尘数供养。所谓：现天王身乃至人王身，执持华云，执持鬘云，烧香、涂香及以末香，衣服、璎珞、幢幡、缯盖、宝网、宝帐、宝藏、宝灯，如是一切诸庄严具，我皆执持而以供养。如于住兜率宫菩萨所，如是于住胎、出胎、在家、出家、往诣道场、成等正觉、转正法轮、入于涅槃，如是中间，或住天宫，或住龙宫，乃至或复住于人宫，于彼一一诸如来所，我皆如是而为供养。若有众生，知我如是供养佛者，皆于阿耨多罗三藐三菩提得不退转；若有众生来至我所，我即为说般若波罗蜜。

“善男子，我见一切众生，不分别众生相，智眼明见故；听一切语言，不分别语言相，心无所著故；见一切如来，不分别如来相，了达法身故；住持一切法轮，不分别法轮相，悟法自性故；一念遍知一切法，不分别诸法相，知法如幻故。

“善男子，我唯知此成就一切智解脱。如诸菩萨摩诃萨，心无分别，普知诸法，一身端坐，充满法界，于自身中现一切刹，一念悉诣一切佛所，于自身内普现一切诸佛神力，一毛遍举不可言说诸佛世界，于其自身一毛孔中现不可说世界成坏，于一念中与不可说不可说众生同住，于一念中入不可说不可说一切诸劫；而我云何能知能说彼功德行？

“善男子，于此南方，有一国土，名曰险难；此国有城，名宝庄严；中有女人，名婆须蜜多。汝诣彼问：菩萨云何学菩萨行、修菩萨道？”

时，善财童子顶礼其足，绕无数匝，殷勤瞻仰，辞退而去。

## 大方广佛华严经卷第六十八 

### 入法界品第三十九之九

尔时，善财童子，大智光明照启其心，思惟观察见诸法性，得了知一切言音陀罗尼门，得受持一切法轮陀罗尼门，得与一切众生作所归依大悲力，得观察一切法义理光明门，得充满法界清净愿，得普照十方一切法智光明，得遍庄严一切世界自在力，得普发起一切菩萨业圆满愿。

渐次游行，至险难国宝庄严城，处处寻觅婆须蜜多女。

城中有人不知此女功德智慧，作如是念：“今此童子，诸根寂静，智慧明了，不迷不乱，谛视一寻，无有疲懈，无所取著，目视不瞬，心无所动，甚深宽广，犹如大海；不应于此婆须蜜女，有贪爱心，有颠倒心，生于净想，生于欲想；不应为此女色所摄。此童子者，不行魔行，不入魔境，不没欲泥，不被魔缚，不应作处已能不作，有何等意而求此女？”

其中有人先知此女有智慧者，告善财言：“善哉！善哉！善男子，汝今乃能推求寻觅婆须蜜女，汝已获得广大善利。善男子，汝应决定求佛果位，决定欲为一切众生作所依怙，决定欲拔一切众生贪爱毒箭，决定欲破一切众生于女色中所有净想。善男子，婆须蜜女于此城内市廛之北自宅中住。”

时，善财童子闻是语已，欢喜踊跃，往诣其门。见其住宅广博严丽，宝墙、宝树及以宝堑，一一皆有十重围绕；其宝堑中，香水盈满，金沙布地，诸天宝华、优钵罗华、波头摩华、拘物头华、芬陀利华遍覆水上；宫殿、楼阁处处分布，门闼、窗牖相望间列，咸施网铎，悉置幡幢，无量珍奇以为严饰；琉璃为地，众宝间错，烧诸沉水，涂以栴檀，悬众宝铃，风动成音，散诸天华遍布其地；种种严丽不可称说，诸珍宝藏其数百千，十大园林以为庄严。

尔时，善财见此女人，颜貌端严，色相圆满，皮肤金色，目发绀青，不长不短，不粗不细，欲界人、天无能与比；音声美妙超诸梵世，一切众生差别言音，悉皆具足，无不解了；深达字义，善巧谈说，得如幻智，入方便门；众宝璎珞及诸严具庄严其身，如意摩尼以为宝冠而冠其首；复有无量眷属围绕，皆共善根同一行愿，福德大藏具足无尽。时，婆须蜜多女从其身出广大光明，普照宅中一切宫殿；遇斯光者，身得清凉。

尔时，善财前诣其所，顶礼其足，合掌而住，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能教诲，愿为我说！”

彼即告言：“善男子，我得菩萨解脱，名离贪欲际，随其欲乐而为现身。若天见我，我为天女，形貌、光明殊胜无比；如是乃至人非人等而见我者，我即为现人非人女，随其乐欲皆令得见。

“若有众生欲意所缠来诣我所，我为说法，彼闻法已，则离贪欲，得菩萨无著境界三昧；若有众生暂见于我，则离贪欲，得菩萨欢喜三昧；若有众生暂与我语，则离贪欲，得菩萨无碍音声三昧；若有众生暂执我手，则离贪欲，得菩萨遍往一切佛刹三昧；若有众生暂升我座，则离贪欲，得菩萨解脱光明三昧；若有众生暂观于我，则离贪欲，得菩萨寂静庄严三昧；若有众生见我频申，则离贪欲，得菩萨摧伏外道三昧；若有众生见我目瞬，则离贪欲，得菩萨佛境界光明三昧；若有众生抱持于我，则离贪欲，得菩萨摄一切众生恒不舍离三昧；若有众生唼我唇吻，则离贪欲，得菩萨增长一切众生福德藏三昧。凡有众生亲近于我，一切皆得住离贪际，入菩萨一切智地现前无碍解脱。”

善财白言：“圣者种何善根、修何福业，而得成就如是自在？”

答言：“善男子，我念过去，有佛出世，名为高行；其王都城，名曰妙门。善男子，彼高行如来哀愍众生，入于王城蹈彼门阃，其城一切悉皆震动，忽然广博，众宝庄严，无量光明递相映彻，种种宝华散布其地，诸天音乐同时俱奏，一切诸天充满虚空。善男子，我于彼时，为长者妻，名曰善慧；见佛神力，心生觉悟，则与其夫往诣佛所，以一宝钱而为供养。是时，文殊师利童子为佛侍者，为我说法，令发阿耨多罗三藐三菩提心。

“善男子，我唯知此菩萨离贪际解脱。如诸菩萨摩诃萨，成就无边巧方便智，其藏广大，境界无比；而我云何能知能说彼功德行？

“善男子，于此南方有城，名善度；中有居士，名鞞瑟胝罗，彼常供养栴檀座佛塔。汝诣彼问：菩萨云何学菩萨行、修菩萨道？”

时，善财童子顶礼其足，绕无量匝，殷勤瞻仰，辞退而去。

尔时，善财童子渐次游行，至善度城，诣居士宅，顶礼其足，合掌而立，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”

居士告言：“善男子，我得菩萨解脱，名不般涅槃际。善男子，我不生心言；‘如是如来已般涅槃，如是如来现般涅槃，如是如来当般涅槃。’我知十方一切世界诸佛如来，毕竟无有般涅槃者，唯除为欲调伏众生而示现耳。

“善男子，我开栴檀座如来塔门时，得三昧，名佛种无尽。善男子，我念念中入此三昧，念念得知一切无量殊胜之事。”

善财白言：“此三昧者，境界云何？”

居士答言：“善男子，我入此三昧，随其次第，见此世界一切诸佛，所谓：迦叶佛、拘那含牟尼佛、拘留孙佛、尸弃佛、毗婆尸佛、提舍佛、弗沙佛、无上胜佛、无上莲华佛；如是等而为上首，于一念顷，得见百佛，得见千佛，得见百千佛，得见亿佛、千亿佛、百千亿佛、阿庾多亿佛、那由他亿佛，乃至不可说不可说世界微尘数佛，如是一切，次第皆见。亦见彼佛，初始发心，种诸善根，获胜神通，成就大愿，修行妙行，具波罗蜜，入菩萨地，得清净忍，摧伏魔军，成正等觉，国土清净，众会围绕，放大光明，转妙法轮，神通变现；种种差别，我悉能持，我悉能忆，悉能观察，分别显示。未来弥勒佛等一切诸佛，现在毗卢遮那佛等一切诸佛，悉亦如是。如此世界，十方世界所有三世一切诸佛、声闻、独觉、诸菩萨众，悉亦如是。

“善男子，我唯得此菩萨所得不般涅槃际解脱。如诸菩萨摩诃萨，以一念智普知三世，一念遍入一切三昧，如来智日恒照其心，于一切法无有分别，了一切佛悉皆平等、如来及我一切众生等无有二，知一切法自性清净，无有思虑，无有动转，而能普入一切世间，离诸分别，住佛法印，悉能开悟法界众生；而我云何能知能说彼功德行？

“善男子，于此南方有山，名补怛洛迦；彼有菩萨，名观自在。汝诣彼问：菩萨云何学菩萨行、修菩萨道？”

即说颂曰：

&nbsp;&nbsp;&nbsp;&nbsp;“海上有山多圣贤，&nbsp;&nbsp;&nbsp;&nbsp;众宝所成极清净，&nbsp;&nbsp;&nbsp;&nbsp;华果树林皆遍满，&nbsp;&nbsp;&nbsp;&nbsp;泉流池沼悉具足。

&nbsp;&nbsp;&nbsp;&nbsp;勇猛丈夫观自在，&nbsp;&nbsp;&nbsp;&nbsp;为利众生住此山；&nbsp;&nbsp;&nbsp;&nbsp;汝应往问诸功德，&nbsp;&nbsp;&nbsp;&nbsp;彼当示汝大方便。”

时，善财童子顶礼其足，绕无量匝已，殷勤瞻仰，辞退而去。

尔时，善财童子一心思惟彼居士教，入彼菩萨解脱之藏，得彼菩萨能随念力，忆彼诸佛出现次第，念彼诸佛相续次第，持彼诸佛名号次第，观彼诸佛所说妙法，知彼诸佛具足庄严，见彼诸佛成正等觉，了彼诸佛不思议业。

渐次游行，至于彼山，处处求觅此大菩萨。见其西面岩谷之中，泉流萦映，树林蓊郁，香草柔软，右旋布地。观自在菩萨于金刚宝石上结跏趺坐，无量菩萨皆坐宝石恭敬围绕，而为宣说大慈悲法，令其摄受一切众生。

善财见已，欢喜踊跃，合掌谛观，目不暂瞬，作如是念：“善知识者，则是如来；善知识者，一切法云；善知识者，诸功德藏；善知识者，难可值遇；善知识者，十力宝因；善知识者，无尽智炬；善知识者，福德根芽；善知识者，一切智门；善知识者，智海导师；善知识者，至一切智助道之具。”便即往诣大菩萨所。

尔时，观自在菩萨遥见善财，告言：“善来！汝发大乘意普摄众生，起正直心专求佛法，大悲深重救护一切，普贤妙行相续现前，大愿深心圆满清净，勤求佛法悉能领受，积集善根恒无厌足，顺善知识不违其教；从文殊师利功德智慧大海所生，其心成熟，得佛势力；已获广大三昧光明，专意希求甚深妙法，常见诸佛生大欢喜，智慧清净犹如虚空，既自明了复为他说，安住如来智慧光明。”

尔时，善财童子顶礼观自在菩萨足，绕无数匝，合掌而住，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能教诲，愿为我说！”

菩萨告言：“善哉！善哉！善男子，汝已能发阿耨多罗三藐三菩提心。

“善男子，我已成就菩萨大悲行解脱门。善男子，我以此菩萨大悲行门，平等教化一切众生相续不断。

“善男子，我住此大悲行门，常在一切诸如来所，普现一切众生之前。或以布施，摄取众生；或以爱语，或以利行，或以同事，摄取众生；或现色身，摄取众生；或现种种不思议色净光明网，摄取众生；或以音声，或以威仪，或为说法，或现神变，令其心悟而得成熟；或为化现同类之形，与其共居而成熟之。

“善男子，我修行此大悲行门，愿常救护一切众生；愿一切众生，离险道怖，离热恼怖，离迷惑怖，离系缚怖，离杀害怖，离贫穷怖，离不活怖，离恶名怖，离于死怖，离大众怖，离恶趣怖，离黑暗怖，离迁移怖，离爱别怖，离冤会怖，离逼迫身怖，离逼迫心怖，离忧悲怖。复作是愿：‘愿诸众生，若念于我，若称我名，若见我身，皆得免离一切怖畏。’善男子，我以此方便，令诸众生离怖畏已，复教令发阿耨多罗三藐三菩提心永不退转。

“善男子，我唯得此菩萨大悲行门。如诸菩萨摩诃萨，已净普贤一切愿，已住普贤一切行，常行一切诸善法，常入一切诸三昧，常住一切无边劫，常知一切三世法，常诣一切无边刹，常息一切众生恶，常长一切众生善，常绝众生生死流；而我云何能知能说彼功德行？”

尔时，东方有一菩萨，名曰正趣，从空中来，至娑婆世界轮围山顶，以足按地；其娑婆世界六种震动，一切皆以众宝庄严。正趣菩萨放身光明，映蔽一切日、月、星、电，天龙八部、释、梵、护世所有光明皆如聚墨；其光普照一切地狱、畜生、饿鬼、阎罗王处，令诸恶趣，众苦皆灭，烦恼不起，忧悲悉离。又于一切诸佛国土，普雨一切华香、璎珞、衣服、幢盖；如是所有诸庄严具，供养于佛。复随众生心之所乐，普于一切诸宫殿中而现其身，令其见者皆悉欢喜，然后来诣观自在所。

时，观自在菩萨告善财言：“善男子，汝见正趣菩萨来此会不？”

白言：“已见。”

告言：“善男子，汝可往问：菩萨云何学菩萨行、修菩萨道？”

尔时，善财童子敬承其教，遽即往诣彼菩萨所，顶礼其足，合掌而立，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能教诲，愿为我说！”

正趣菩萨言：“善男子，我得菩萨解脱，名普门速疾行。”

善财言：“圣者，于何佛所得此法门？所从来刹，去此几何？发来久如？”

告言：“善男子，此事难知，一切世间天、人、阿修罗、沙门、婆罗门等所不能了；唯勇猛精进无退无怯诸菩萨众，已为一切善友所摄、诸佛所念，善根具足，志乐清净，得菩萨根，有智慧眼，能闻能持，能解能说。”

善财言：“圣者，我承佛神力、善知识力，能信能受，愿为我说！”

正趣菩萨言：“善男子，我从东方妙藏世界普胜生佛所而来此土，于彼佛所得此法门，从彼发来已经不可说不可说佛刹微尘数劫，一一念中举不可说不可说佛刹微尘数步，一一步过不可说不可说世界微尘数佛刹。一一佛刹，我皆遍入，至其佛所，以妙供具而为供养；此诸供具，皆是无上心所成，无作法所印，诸如来所忍，诸菩萨所叹。善男子，我又普见彼世界中一切众生，悉知其心，悉知其根，随其欲解，现身说法，或放光明，或施财宝，种种方便，教化调伏，无有休息。如从东方，南、西、北方，四维、上、下，亦复如是。

“善男子，我唯得此菩萨普疾行解脱，能疾周遍到一切处。如诸菩萨摩诃萨，普于十方无所不至，智慧境界等无差别，善布其身悉遍法界，至一切道，入一切刹，知一切法，到一切世，平等演说一切法门，同时照耀一切众生，于诸佛所不生分别，于一切处无有障碍；而我云何能知能说彼功德行？

“善男子，于此南方有城，名堕罗钵底；其中有神，名曰大天。汝诣彼问：菩萨云何学菩萨行、修菩萨道？”

时，善财童子顶礼其足，绕无数匝，殷勤瞻仰，辞退而去。

尔时，善财童子入菩萨广大行，求菩萨智慧境，见菩萨神通事，念菩萨胜功德，生菩萨大欢喜，起菩萨坚精进，入菩萨不思议自在解脱，行菩萨功德地，观菩萨三昧地，住菩萨总持地，入菩萨大愿地，得菩萨辩才地，成菩萨诸力地。

渐次游行，至于彼城，推问大天今在何所？人咸告言：“在此城内，现广大身，为众说法。”

尔时，善财至大天所，顶礼其足，于前合掌而作是言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能教诲，愿为我说！”

尔时，大天长舒四手，取四大海水自洗其面，持诸金华以散善财，而告之言：“善男子，一切菩萨，难可得见，难可得闻，希出世间，于众生中最为第一，是诸人中芬陀利华，为众生归，为众生救，为诸世间作安隐处，为诸世间作大光明，示迷惑者安隐正道；为大导师，引诸众生入佛法门；为大法将，善能守护一切智城。菩萨如是难可值遇，唯身、语、意无过失者，然后乃得见其形像、闻其辩才，于一切时常现在前。

“善男子，我已成就菩萨解脱，名为云网。”

善财言：“圣者，云网解脱境界云何？”

尔时，大天于善财前，示现金聚、银聚、琉璃聚、玻璃聚、砗磲聚、玛瑙聚、大焰宝聚、离垢藏宝聚、大光明宝聚、普现十方宝聚、宝冠聚、宝印聚、宝璎珞聚、宝珰聚、宝钏聚、宝锁聚、珠网聚、种种摩尼宝聚、一切庄严具聚、如意摩尼聚，皆如大山；又复示现一切华、一切鬘、一切香、一切烧香、一切涂香、一切衣服、一切幢幡、一切音乐、一切五欲娱乐之具，皆如山积；及现无数百千万亿诸童女众。而彼大天告善财言：“善男子，可取此物，供养如来，修诸福德，并施一切，摄取众生，令其修学檀波罗蜜，能舍难舍。善男子，如我为汝，示现此物，教汝行施；为一切众生悉亦如是，皆令以此善根熏习，于三宝所、善知识所，恭敬供养，增长善法，发于无上菩提之意。

“善男子，若有众生贪著五欲，自放逸者，为其示现不净境界；若有众生瞋恚、憍慢、多诤竞者，为其示现极可怖形，如罗刹等饮血啖肉；令其见已，惊恐惶惧，心意调柔，舍离冤结。若有众生惛沉、懒惰，为其示现王、贼、水、火及诸重疾；令其见已，心生惶怖，知有忧苦而自勉策。以如是等种种方便，令舍一切诸不善行，修行善法；令除一切波罗蜜障，具波罗蜜；令超一切障碍险道，到无障处。

“善男子，我唯知此云网解脱。如诸菩萨摩诃萨，犹如帝释，已能摧伏一切烦恼阿修罗军；犹如大水，普能消灭一切众生诸烦恼火；犹如猛火，普能干竭一切众生诸爱欲水；犹如大风，普能吹倒一切众生诸见取幢；犹如金刚，悉能摧破一切众生诸我见山。而我云何能知能说彼功德行？

“善男子，此阎浮提摩竭提国菩提场中，有主地神，其名安住。汝诣彼问：菩萨云何学菩萨行、修菩萨道？”

时，善财童子礼大天足，绕无数匝，辞退而去。

尔时，善财童子渐次游行，趣摩竭提国菩提场内安住神所，百万地神同在其中，更相谓言：“此来童子即是佛藏，必当普为一切众生作所依处，必当普坏一切众生无明[穀-禾+卵]藏。此人已生法王种中，当以离垢无碍法缯而冠其首，当开智慧大珍宝藏，摧伏一切邪论异道。”

时，安住等百万地神，放大光明，遍照三千大千世界，普令大地同时震吼，种种宝物处处庄严，影洁光流递相鉴彻；一切树叶俱时生长，一切华树咸共开敷，一切果树靡不成熟，一切河流递相灌注，一切池沼悉皆盈满；雨细香雨遍洒其地，风来吹华普散其上，无数音乐一时俱奏，天庄严具咸出美音；牛王、象王、师子王等，皆生欢喜，踊跃、哮吼，犹如大山相击出声；百千伏藏自然涌现。

时，安住地神告善财言：“善来童子！汝于此地曾种善根，我为汝现，汝欲见不？”

尔时，善财礼地神足，绕无数匝，合掌而立，白言：“圣者，唯然！欲见。”

时，安住地神以足按地，百千亿阿僧祇宝藏自然涌出，告言：“善男子，今此宝藏随逐于汝，是汝往昔善根果报，是汝福力之所摄受，汝应随意自在受用。

“善男子，我得菩萨解脱，名不可坏智慧藏，常以此法成就众生。

“善男子，我忆自从燃灯佛来，常随菩萨，恭敬守护，观察菩萨所有心行、智慧境界、一切誓愿、诸清净行、一切三昧、广大神通、大自在力、无能坏法，遍往一切诸佛国土，普受一切诸如来记，转于一切诸佛法轮，广说一切修多罗门，大法光明普皆照耀，教化调伏一切众生，示现一切诸佛神变，我皆能领受、皆能忆持。

“善男子，乃往古世，过须弥山微尘数劫，有劫名庄严，世界名月幢，佛号妙眼，于彼佛所得此法门。善男子，我于此法门，若入若出修习增长，常见诸佛未曾舍离，始从初得乃至贤劫，于其中间，值遇不可说不可说佛刹微尘数如来、应、正等觉，悉皆承事，恭敬供养；亦见彼佛诣菩提座，现大神力；亦见彼佛所有一切功德善根。

“善男子，我唯知此不可坏智慧藏法门。如诸菩萨摩诃萨常随诸佛，能持一切诸佛所说，入一切佛甚深智慧，念念充遍一切法界，等如来身，生诸佛心，具诸佛法，作诸佛事；而我云何能知能说彼功德行？

“善男子，此阎浮提摩竭提国迦毗罗城，有主夜神，名婆珊婆演底。汝诣彼问：菩萨云何学菩萨行、修菩萨道？”

时，善财童子礼地神足，绕无数匝，殷勤瞻仰，辞退而去。

尔时，善财童子一心思惟安住神教，忆持菩萨不可沮坏智藏解脱，修其三昧，学其轨则，观其游戏，入其微妙，得其智慧，达其平等，知其无边，测其甚深。

渐次游行，至于彼城，从东门入，伫立未久，便见日没。心念随顺诸菩萨教，渴仰欲见彼主夜神，于善知识生如来想，复作是念：“由善知识得周遍眼，普能明见十方境界；由善知识得广大解，普能了达一切所缘；由善知识得三昧眼，普能观察一切法门；由善知识得智慧眼，普能明照十方刹海。”

作是念时，见彼夜神于虚空中，处宝楼阁香莲华藏师子之座，身真金色，目发绀青，形貌端严，见者欢喜，众宝璎珞以为严饰，身服朱衣，首戴梵冠，一切星宿炳然在体。于其身上一一毛孔，皆现化度无量无数恶道众生，令其免离险难之像；是诸众生，或生人中，或生天上，或有趣向二乘菩提，或有修行一切智道。又彼一一诸毛孔中，示现种种教化方便，或为现身，或为说法，或为示现声闻乘道，或为示现独觉乘道，或为示现诸菩萨行、菩萨勇猛、菩萨三昧、菩萨自在、菩萨住处、菩萨观察、菩萨师子频申、菩萨解脱游戏，如是种种成熟众生。

善财童子见闻此已，心大欢喜，以身投地，礼夜神足，绕无数匝，于前合掌而作是言：“圣者，我已先发阿耨多罗三藐三菩提心，我心冀望依善知识获诸如来功德法藏。唯愿示我一切智道，我行于中，至十力地！”

时，彼夜神告善财言：“善哉！善哉！善男子，汝能深心敬善知识，乐闻其语，修行其教；以修行故，决定当得阿耨多罗三藐三菩提。

“善男子，我得菩萨破一切众生痴暗法光明解脱。善男子，我于恶慧众生，起大慈心；于不善业众生，起大悲心；于作善业众生，起于喜心；于善恶二行众生，起不二心；于杂染众生，起令生清净心；于邪道众生，起令生正行心；于劣解众生，起令兴大解心；于乐生死众生，起令舍轮转心；于住二乘道众生，起令住一切智心。善男子，我以得此解脱故，常与如是心共相应。

“善男子，我于夜暗人静，鬼、神、盗贼、诸恶众生所游行时，密云重雾、恶风暴雨、日月星宿并皆昏蔽不见色时，见诸众生，若入于海，若行于陆，山林、旷野、诸险难处，或遭盗贼，或乏资粮，或迷惑方隅，或忘失道路，慞惶忧怖不能自出；我时即以种种方便而救济之。

“为海难者，示作船师、鱼王、马王、龟王、象王、阿修罗王及以海神；为彼众生，止恶风雨，息大波浪，引其道路，示其洲岸，令免怖畏，悉得安隐。复作是念：‘以此善根，回施众生，愿令舍离一切诸苦。’

“为在陆地一切众生于夜暗中遭恐怖者，现作日月及诸星宿、晨霞、夕电种种光明，或作屋宅，或为人众，令其得免恐怖之厄。复作是念：‘以此善根，回施众生，悉令除灭诸烦恼暗。’一切众生，有惜寿命，有爱名闻，有贪财宝，有重官位，有著男女，有恋妻妾，未称所求，多生忧怖；我皆救济，令其离苦。

“为行山险而留难者，为作善神，现形亲近；为作好鸟，发音慰悦；为作灵药，舒光照耀；示其果树，示其泉井，示正直道，示平坦地，令其免离一切忧厄。

“为行旷野、稠林、险道，藤萝所罥、云雾所暗而恐怖者，示其正道，令得出离。作是念言：‘愿一切众生，伐见稠林，截爱罗网，出生死野，灭烦恼暗，入一切智平坦正道，到无畏处毕竟安乐。’

“善男子，若有众生，乐著国土而忧苦者；我以方便，令生厌离。作是念言：‘愿一切众生不著诸蕴，住一切佛萨婆若境。’

“善男子，若有众生，乐著聚落，贪爱宅舍，常处黑暗，受诸苦者；我为说法，令生厌离，令法满足，令依法住。作是念言：‘愿一切众生，悉不贪乐六处聚落，速得出离生死境界，究竟安住一切智城。’

“善男子，若有众生行暗夜中，迷惑十方，于平坦路生险难想，于险难道起平坦想，以高为下，以下为高，其心迷惑，生大苦恼。我以方便舒光照及，若欲出者，示其门户；若欲行者，示其道路；欲度沟洫，示其桥梁；欲涉河海，与其船筏；乐观方者，示其险易安危之处；欲休息者，示其城邑、水、树之所。作是念言：‘如我于此照除夜暗，令诸世事悉得宣叙；愿我普于一切众生生死长夜、无明暗处，以智慧光普皆照了。是诸众生无有智眼，想心见倒之所覆翳，无常常想，无乐乐想，无我我想，不净净想，坚固执著我人众生、蕴界处法，迷惑因果，不识善恶，杀害众生，乃至邪见，不孝父母，不敬沙门及婆罗门，不知恶人，不识善人，贪著恶事，安住邪法，毁谤如来，坏正法轮，于诸菩萨呰辱伤害，轻大乘道，断菩提心，于有恩人反加杀害，于无恩处常怀冤结，毁谤贤圣，亲近恶伴，盗塔寺物，作五逆罪，不久当堕三恶道处。愿我速以大智光明，破彼众生无明黑暗，令其疾发阿耨多罗三藐三菩提心。’既发心已，示普贤乘，开十力道，亦示如来法王境界，亦示诸佛一切智城、诸佛所行、诸佛自在、诸佛成就、诸佛总持、一切诸佛共同一身、一切诸佛平等之处，令其安住。

“善男子，一切众生，或病所缠，或老所侵，或苦贫穷，或遭祸难，或犯王法，临当被刑，无所依怙，生大怖畏；我皆救济，使得安隐。复作是念：‘愿我以法普摄众生，令其解脱一切烦恼、生老病死、忧悲苦患，近善知识，常行法施，勤行善业，速得如来清净法身，住于究竟无变易处。’

“善男子，一切众生入见稠林，住于邪道，于诸境界起邪分别，常行不善身、语、意业，妄作种种诸邪苦行，于非正觉生正觉想，于正觉所非正觉想，为恶知识之所摄受，以起恶见，将堕恶道；我以种种诸方便门而为救护，令住正见，生人天中。复作是念：‘如我救此将坠恶道诸众生等，愿我普救一切众生，悉令解脱一切诸苦，住波罗蜜出世圣道，于一切智得不退转，具普贤愿，近一切智，而不舍离诸菩萨行，常勤教化一切众生。’”

尔时，婆珊婆演底主夜神，欲重宣此解脱义，承佛神力，观察十方，为善财童子而说颂曰：

&nbsp;&nbsp;&nbsp;&nbsp;“我此解脱门，&nbsp;&nbsp;&nbsp;&nbsp;生净法光明，&nbsp;&nbsp;&nbsp;&nbsp;能破愚痴暗，&nbsp;&nbsp;&nbsp;&nbsp;待时而演说。

&nbsp;&nbsp;&nbsp;&nbsp;我昔无边劫，&nbsp;&nbsp;&nbsp;&nbsp;勤行广大慈，&nbsp;&nbsp;&nbsp;&nbsp;普覆诸世间，&nbsp;&nbsp;&nbsp;&nbsp;佛子应修学。

&nbsp;&nbsp;&nbsp;&nbsp;寂静大悲海，&nbsp;&nbsp;&nbsp;&nbsp;出生三世佛，&nbsp;&nbsp;&nbsp;&nbsp;能灭众生苦，&nbsp;&nbsp;&nbsp;&nbsp;汝应入此门。

&nbsp;&nbsp;&nbsp;&nbsp;能生世间乐，&nbsp;&nbsp;&nbsp;&nbsp;亦生出世乐，&nbsp;&nbsp;&nbsp;&nbsp;令我心欢喜，&nbsp;&nbsp;&nbsp;&nbsp;汝应入此门。

&nbsp;&nbsp;&nbsp;&nbsp;既舍有为患，&nbsp;&nbsp;&nbsp;&nbsp;亦远声闻果，&nbsp;&nbsp;&nbsp;&nbsp;净修诸佛力，&nbsp;&nbsp;&nbsp;&nbsp;汝应入此门。

&nbsp;&nbsp;&nbsp;&nbsp;我目甚清净，&nbsp;&nbsp;&nbsp;&nbsp;普见十方刹，&nbsp;&nbsp;&nbsp;&nbsp;亦见其中佛，&nbsp;&nbsp;&nbsp;&nbsp;菩提树下坐，

&nbsp;&nbsp;&nbsp;&nbsp;相好庄严身，&nbsp;&nbsp;&nbsp;&nbsp;无量众围绕，&nbsp;&nbsp;&nbsp;&nbsp;一一毛孔内，&nbsp;&nbsp;&nbsp;&nbsp;种种光明出；

&nbsp;&nbsp;&nbsp;&nbsp;见诸群生类，&nbsp;&nbsp;&nbsp;&nbsp;死此而生彼，&nbsp;&nbsp;&nbsp;&nbsp;轮回五趣中，&nbsp;&nbsp;&nbsp;&nbsp;常受无量苦。

&nbsp;&nbsp;&nbsp;&nbsp;我耳甚清净，&nbsp;&nbsp;&nbsp;&nbsp;听之无不及，&nbsp;&nbsp;&nbsp;&nbsp;一切语言海，&nbsp;&nbsp;&nbsp;&nbsp;悉闻能忆持；

&nbsp;&nbsp;&nbsp;&nbsp;诸佛转法轮，&nbsp;&nbsp;&nbsp;&nbsp;其声妙无比，&nbsp;&nbsp;&nbsp;&nbsp;所有诸文字，&nbsp;&nbsp;&nbsp;&nbsp;悉皆能忆持。

&nbsp;&nbsp;&nbsp;&nbsp;我鼻甚清净，&nbsp;&nbsp;&nbsp;&nbsp;于法无所碍，&nbsp;&nbsp;&nbsp;&nbsp;一切皆自在，&nbsp;&nbsp;&nbsp;&nbsp;汝应入此门。

&nbsp;&nbsp;&nbsp;&nbsp;我舌甚广大，&nbsp;&nbsp;&nbsp;&nbsp;净好能言说，&nbsp;&nbsp;&nbsp;&nbsp;随应演妙法，&nbsp;&nbsp;&nbsp;&nbsp;汝应入此门。

&nbsp;&nbsp;&nbsp;&nbsp;我身甚清净，&nbsp;&nbsp;&nbsp;&nbsp;三世等如如，&nbsp;&nbsp;&nbsp;&nbsp;随诸众生心，&nbsp;&nbsp;&nbsp;&nbsp;一切悉皆现。

&nbsp;&nbsp;&nbsp;&nbsp;我心净无碍，&nbsp;&nbsp;&nbsp;&nbsp;如空含万像，&nbsp;&nbsp;&nbsp;&nbsp;普念诸如来，&nbsp;&nbsp;&nbsp;&nbsp;而亦不分别。

&nbsp;&nbsp;&nbsp;&nbsp;了知无量刹，&nbsp;&nbsp;&nbsp;&nbsp;一切诸心海，&nbsp;&nbsp;&nbsp;&nbsp;诸根及欲乐，&nbsp;&nbsp;&nbsp;&nbsp;而亦不分别。

&nbsp;&nbsp;&nbsp;&nbsp;我以大神通，&nbsp;&nbsp;&nbsp;&nbsp;震动无量刹，&nbsp;&nbsp;&nbsp;&nbsp;其身悉遍往，&nbsp;&nbsp;&nbsp;&nbsp;调彼难调众。

&nbsp;&nbsp;&nbsp;&nbsp;我福甚广大，&nbsp;&nbsp;&nbsp;&nbsp;如空无有尽，&nbsp;&nbsp;&nbsp;&nbsp;供养诸如来，&nbsp;&nbsp;&nbsp;&nbsp;饶益一切众。

&nbsp;&nbsp;&nbsp;&nbsp;我智广清净，&nbsp;&nbsp;&nbsp;&nbsp;了知诸法海，&nbsp;&nbsp;&nbsp;&nbsp;除灭众生惑，&nbsp;&nbsp;&nbsp;&nbsp;汝应入此门。

&nbsp;&nbsp;&nbsp;&nbsp;我知三世佛，&nbsp;&nbsp;&nbsp;&nbsp;及以一切法，&nbsp;&nbsp;&nbsp;&nbsp;亦了彼方便，&nbsp;&nbsp;&nbsp;&nbsp;此门遍无等。

&nbsp;&nbsp;&nbsp;&nbsp;一一尘中见，&nbsp;&nbsp;&nbsp;&nbsp;三世一切刹，&nbsp;&nbsp;&nbsp;&nbsp;亦见彼诸佛，&nbsp;&nbsp;&nbsp;&nbsp;此是普门力。

&nbsp;&nbsp;&nbsp;&nbsp;十方刹尘内，&nbsp;&nbsp;&nbsp;&nbsp;悉见卢舍那，&nbsp;&nbsp;&nbsp;&nbsp;菩提树下坐，&nbsp;&nbsp;&nbsp;&nbsp;成道演妙法。”

尔时，善财童子白夜神言：“汝发阿耨多罗三藐三菩提心为几时耶？得此解脱其已久如，乃能如是饶益众生？”

其神答言：“善男子，乃往古世，过如须弥山微尘数劫，有劫名寂静光，世界名出生妙宝，有五亿佛于中出现。彼世界中有四天下，名宝月灯光，有城，名莲华光，王名善法度，以法施化，成就七宝，王四天下。王有夫人，名法慧月，夜久眠寐。时，彼城东有一大林，名为寂住，林中有一大菩提树，名一切光摩尼王庄严身出生一切佛神力光明。尔时，有佛名一切法雷音王，于此树下成等正觉，放无量色广大光明，遍照出生妙宝世界。莲华城内有主夜神，名为净月，诣王夫人法慧月所，动身璎珞以觉夫人，而告之言：‘夫人当知，一切法雷音王如来，于寂住林成无上觉，及广为说诸佛功德自在神力、普贤菩萨所有行愿。’令王夫人发阿耨多罗三藐三菩提意，供养彼佛及诸菩萨、声闻、僧众。

“善男子，时王夫人法慧月者，岂异人乎？我身是也！

“我于彼佛所发菩提心种善根故，于须弥山微尘数劫，不生地狱、饿鬼、畜生诸恶趣中，亦不生于下贱之家，诸根具足，无有众苦，于天人中福德殊胜，不生恶世，恒不离佛及诸菩萨、大善知识，常于其所种植善根，经八十须弥山微尘数劫常受安乐，而未满足菩萨诸根。

“过此劫已，复过万劫，于贤劫前，有劫名无忧遍照，世界名离垢妙光。其世界中净秽相杂，有五百佛于中出现。其第一佛，名须弥幢寂静妙眼如来、应、正等觉；我为：名称长者；女名妙慧光明，端正殊妙。彼净月夜神，以愿力故，于离垢世界一四天下妙幢王城中生，作主夜神，名清净眼。我于一时，在父母边，夜久眠息。彼清净眼来诣我所，震动我宅，放大光明，出现其身，赞佛功德言：‘妙眼如来坐菩提座，始成正觉。’劝喻于我及以父母并诸眷属，令速见佛；自为前导，引至佛所，广兴供养。

“我才见佛，即得三昧，名出生见佛调伏众生三世智光明轮。获此三昧故，能忆念须弥山微尘数劫，亦见其中诸佛出现，于彼佛所听闻妙法；以闻法故，即得此破一切众生暗法光明解脱。得此解脱已，即见其身遍往佛刹微尘数世界，亦见彼世界所有诸佛，又见自身在其佛所；亦见彼世界一切众生，解其言音，识其根性，知其往昔曾为善友之所摄受，随其所乐而为现身，令生欢喜。

“我时于彼所得解脱，念念增长，此心无间；又见自身遍往百佛刹微尘数世界，此心无间；又见自身遍往千佛刹微尘数世界，此心无间；又见自身遍往百千佛刹微尘数世界。如是，念念乃至不可说不可说佛刹微尘数世界，亦见彼世界中一切如来；亦自见身在彼佛所，听闻妙法，受持忆念，观察决了；亦知彼佛诸本事海、诸大愿海，彼诸如来严净佛刹，我亦严净；亦见彼世界一切众生，随其所应而为现身教化调伏。此解脱门，念念增长，如是乃至充满法界。

“善男子，我唯知此菩萨破一切众生暗法光明解脱。如诸菩萨摩诃萨，成就普贤无边行愿，普入一切诸法界海，得诸菩萨金刚智幢自在三昧，出生大愿，住持佛种；于念念中，成满一切大功德海，严净一切广大世界；以自在智，教化成熟一切众生；以智慧日，灭除一切世间暗障；以勇猛智，觉悟一切众生惛睡；以智慧月，决了一切众生疑惑；以清净音，断除一切诸有执著；于一切法界一一尘中，示现一切自在神力，智眼明净，等见三世。而我何能知其妙行、说其功德、入其境界、示其自在？

“善男子，此阎浮提摩竭提国菩提场内，有主夜神，名普德净光。我本从其发阿耨多罗三藐三菩提心，常以妙法开悟于我。汝诣彼问：菩萨云何学菩萨行、修菩萨道。”

尔时，善财童子向婆珊婆演底神而说颂曰：

&nbsp;&nbsp;&nbsp;&nbsp;“见汝清净身，&nbsp;&nbsp;&nbsp;&nbsp;相好超世间，&nbsp;&nbsp;&nbsp;&nbsp;如文殊师利，&nbsp;&nbsp;&nbsp;&nbsp;亦如宝山王。

&nbsp;&nbsp;&nbsp;&nbsp;汝法身清净，&nbsp;&nbsp;&nbsp;&nbsp;三世悉平等，&nbsp;&nbsp;&nbsp;&nbsp;世界悉入中，&nbsp;&nbsp;&nbsp;&nbsp;成坏无所碍。

&nbsp;&nbsp;&nbsp;&nbsp;我观一切趣，&nbsp;&nbsp;&nbsp;&nbsp;悉见汝形像，&nbsp;&nbsp;&nbsp;&nbsp;一一毛孔中，&nbsp;&nbsp;&nbsp;&nbsp;星月各分布。

&nbsp;&nbsp;&nbsp;&nbsp;汝心极广大，&nbsp;&nbsp;&nbsp;&nbsp;如空遍十方，&nbsp;&nbsp;&nbsp;&nbsp;诸佛悉入中，&nbsp;&nbsp;&nbsp;&nbsp;清净无分别。

&nbsp;&nbsp;&nbsp;&nbsp;一一毛孔内，&nbsp;&nbsp;&nbsp;&nbsp;悉放无数光，&nbsp;&nbsp;&nbsp;&nbsp;十方诸佛所，&nbsp;&nbsp;&nbsp;&nbsp;普雨庄严具。

&nbsp;&nbsp;&nbsp;&nbsp;一一毛孔内，&nbsp;&nbsp;&nbsp;&nbsp;各现无数身，&nbsp;&nbsp;&nbsp;&nbsp;十方诸国土，&nbsp;&nbsp;&nbsp;&nbsp;方便度众生。

&nbsp;&nbsp;&nbsp;&nbsp;一一毛孔内，&nbsp;&nbsp;&nbsp;&nbsp;示现无量刹，&nbsp;&nbsp;&nbsp;&nbsp;随诸众生欲，&nbsp;&nbsp;&nbsp;&nbsp;种种令清净。

&nbsp;&nbsp;&nbsp;&nbsp;若有诸众生，&nbsp;&nbsp;&nbsp;&nbsp;闻名及见身，&nbsp;&nbsp;&nbsp;&nbsp;悉获功德利，&nbsp;&nbsp;&nbsp;&nbsp;成就菩提道。

&nbsp;&nbsp;&nbsp;&nbsp;多劫在恶趣，&nbsp;&nbsp;&nbsp;&nbsp;始得见闻汝，&nbsp;&nbsp;&nbsp;&nbsp;亦应欢喜受，&nbsp;&nbsp;&nbsp;&nbsp;以灭烦恼故。

&nbsp;&nbsp;&nbsp;&nbsp;千刹微尘劫，&nbsp;&nbsp;&nbsp;&nbsp;叹汝一毛德，&nbsp;&nbsp;&nbsp;&nbsp;劫数犹可穷，&nbsp;&nbsp;&nbsp;&nbsp;功德终无尽。”

时，善财童子说此颂已，顶礼其足，绕无量匝，殷勤瞻仰，辞退而去。

## 大方广佛华严经卷第六十九 

### 入法界品第三十九之十

尔时，善财童子了知彼婆珊婆演底夜神初发菩提心所生菩萨藏、所发菩萨愿、所净菩萨度、所入菩萨地、所修菩萨行、所行出离道、一切智光海、普救众生心、普遍大悲云、于一切佛刹尽未来际常能出生普贤行愿。

渐次游行，至普德净光夜神所，顶礼其足，绕无数匝，于前合掌而作是言：“圣者，我已先发阿耨多罗三藐三菩提心，而我未知菩萨云何修行菩萨地？云何出生菩萨地？云何成就菩萨地？”

夜神答言：“善哉！善哉！善男子，汝已能发阿耨多罗三藐三菩提心，今复问于菩萨地修行、出生及以成就。

“善男子，菩萨成就十法，能圆满菩萨行。何者为十？一者、得清净三昧，常见一切佛；二者、得清净眼，常观一切佛相好庄严；三者、知一切如来无量无边功德大海；四者、知等法界无量诸佛法光明海；五者、知一切如来，一一毛孔放等众生数大光明海，利益无量一切众生；六者、见一切如来，一一毛孔出一切宝色光明焰海；七者、于念念中出现一切佛变化海充满法界，究竟一切诸佛境界调伏众生；八者、得佛音声同一切众生言音海，转三世一切佛法轮；九者、知一切佛无边名号海；十者、知一切佛调伏众生不思议自在力。善男子，菩萨成就此十种法，则能圆满菩萨诸行。

“善男子，我得菩萨解脱，名寂静禅定乐普游步。普见三世一切诸佛，亦见彼佛清净国土、道场、众会、神通、名号、说法、寿命、言音、身相，种种不同，悉皆明睹而无取著。何以故？知诸如来非去，世趣永灭故；非来，体性无生故；非生，法身平等故；非灭，无有生相故；非实，住如幻法故；非妄，利益众生故；非迁，超过生死故；非坏，性常不变故；一相，言语悉离故；无相，性相本空故。

“善男子，我如是了知一切如来时，于菩萨寂静禅定乐普游步解脱门，分明了达，成就增长，思惟观察，坚固庄严，不起一切妄想分别，大悲救护一切众生。一心不动，修习初禅，息一切意业，摄一切众生，智力勇猛，喜心悦豫；修第二禅，思惟一切众生自性，厌离生死；修第三禅，悉能息灭一切众生众苦热恼；修第四禅，增长圆满一切智愿，出生一切诸三昧海，入诸菩萨解脱海门，游戏一切神通，成就一切变化，以清净智普入法界。

“善男子，我修此解脱时，以种种方便成就众生。所谓：于在家放逸众生，令生不净想、可厌想、疲劳想、逼迫想、系缚想、罗刹想、无常想、苦想、无我想、空想、无生想、不自在想、老病死想。自于五欲不生乐著，亦劝众生不著欲乐，唯住法乐，出离于家，入于非家。若有众生住于空闲，我为止息诸恶音声，于静夜时为说深法，与顺行缘，开出家门，示正道路，为作光明，除其暗障，灭其怖畏，赞出家业，叹佛、法、僧及善知识具诸功德，亦叹亲近善知识行。

“复次，善男子，我修解脱时，令诸众生，不生非法贪，不起邪分别，不作诸罪业。若已作者，皆令止息；若未生善法，未修波罗蜜行，未求一切智，未起大慈悲，未造人天业，皆令其生；若已生者，令其增长。我与如是顺道因缘，乃至令成一切智智。

“善男子，我唯得此菩萨寂静禅定乐普游步解脱门。如诸菩萨摩诃萨，具足普贤所有行愿，了达一切无边法界，常能增长一切善根，照见一切如来智力，住于一切如来境界，恒处生死，心无障碍，疾能满足一切智愿，普能往诣一切世界，悉能观见一切诸佛，遍能听受一切佛法，能破一切众生痴暗，能于生死大夜之中出生一切智慧光明；而我云何能知能说彼功德行？

“善男子，去此不远，于菩提场右边，有一夜神，名喜目观察众生。汝诣彼问：菩萨云何学菩萨行、修菩萨道？”

尔时，普德净光夜神，欲重宣此解脱义，为善财童子而说颂曰：

&nbsp;&nbsp;&nbsp;&nbsp;“若有信解心，&nbsp;&nbsp;&nbsp;&nbsp;尽见三世佛；&nbsp;&nbsp;&nbsp;&nbsp;彼人眼清净，&nbsp;&nbsp;&nbsp;&nbsp;能入诸佛海。

&nbsp;&nbsp;&nbsp;&nbsp;汝观诸佛身，&nbsp;&nbsp;&nbsp;&nbsp;清净相庄严，&nbsp;&nbsp;&nbsp;&nbsp;一念神通力，&nbsp;&nbsp;&nbsp;&nbsp;法界悉充满。

&nbsp;&nbsp;&nbsp;&nbsp;卢舍那如来，&nbsp;&nbsp;&nbsp;&nbsp;道场成正觉，&nbsp;&nbsp;&nbsp;&nbsp;一切法界中，&nbsp;&nbsp;&nbsp;&nbsp;转于净法轮。

&nbsp;&nbsp;&nbsp;&nbsp;如来知法性，&nbsp;&nbsp;&nbsp;&nbsp;寂灭无有二，&nbsp;&nbsp;&nbsp;&nbsp;清净相严身，&nbsp;&nbsp;&nbsp;&nbsp;遍示诸世间。

&nbsp;&nbsp;&nbsp;&nbsp;佛身不思议，&nbsp;&nbsp;&nbsp;&nbsp;法界悉充满，&nbsp;&nbsp;&nbsp;&nbsp;普现一切刹，&nbsp;&nbsp;&nbsp;&nbsp;一切无不见。

&nbsp;&nbsp;&nbsp;&nbsp;佛身常光明，&nbsp;&nbsp;&nbsp;&nbsp;一切刹尘等，&nbsp;&nbsp;&nbsp;&nbsp;种种清净色，&nbsp;&nbsp;&nbsp;&nbsp;念念遍法界。

&nbsp;&nbsp;&nbsp;&nbsp;如来一毛孔，&nbsp;&nbsp;&nbsp;&nbsp;放不思议光，&nbsp;&nbsp;&nbsp;&nbsp;普照诸群生，&nbsp;&nbsp;&nbsp;&nbsp;令其烦恼灭。

&nbsp;&nbsp;&nbsp;&nbsp;如来一毛孔，&nbsp;&nbsp;&nbsp;&nbsp;出生无尽化，&nbsp;&nbsp;&nbsp;&nbsp;充遍于法界，&nbsp;&nbsp;&nbsp;&nbsp;除灭众生苦。

&nbsp;&nbsp;&nbsp;&nbsp;佛演一妙音，&nbsp;&nbsp;&nbsp;&nbsp;随类皆令解，&nbsp;&nbsp;&nbsp;&nbsp;普雨广大法，&nbsp;&nbsp;&nbsp;&nbsp;使发菩提意。

&nbsp;&nbsp;&nbsp;&nbsp;佛昔修诸行，&nbsp;&nbsp;&nbsp;&nbsp;已曾摄受我，&nbsp;&nbsp;&nbsp;&nbsp;故得见如来，&nbsp;&nbsp;&nbsp;&nbsp;普现一切刹。

&nbsp;&nbsp;&nbsp;&nbsp;诸佛出世间，&nbsp;&nbsp;&nbsp;&nbsp;量等众生数，&nbsp;&nbsp;&nbsp;&nbsp;种种解脱境，&nbsp;&nbsp;&nbsp;&nbsp;非我所能知。

&nbsp;&nbsp;&nbsp;&nbsp;一切诸菩萨，&nbsp;&nbsp;&nbsp;&nbsp;入佛一毛孔，&nbsp;&nbsp;&nbsp;&nbsp;如是妙解脱，&nbsp;&nbsp;&nbsp;&nbsp;非我所能知。

&nbsp;&nbsp;&nbsp;&nbsp;此近有夜神，&nbsp;&nbsp;&nbsp;&nbsp;名喜目观察，&nbsp;&nbsp;&nbsp;&nbsp;汝应往诣彼，&nbsp;&nbsp;&nbsp;&nbsp;问修菩萨行。”

时，善财童子顶礼其足，绕无数匝，殷勤瞻仰，辞退而去。

尔时，善财童子敬善知识教，行善知识语，作如是念：“善知识者，难见难遇；见善知识，令心不散乱；见善知识，破障碍山；见善知识，入大悲海救护众生；见善知识，得智慧光普照法界；见善知识，悉能修行一切智道；见善知识，普能睹见十方佛海；见善知识，得见诸佛转于法轮忆持不忘。”作是念已，发意欲诣喜目观察众生夜神所。

时，喜目神加善财童子，令知亲近善知识，能生诸善根，增长成熟，所谓：令知亲近善知识，能修助道具；令知亲近善知识，能起勇猛心；令知亲近善知识，能作难坏业；令知亲近善知识，能得难伏力；令知亲近善知识，能入无边方；令知亲近善知识，能久远修行；令知亲近善知识，能办无边业；令知亲近善知识，能行无量道；令知亲近善知识，能得速疾力普诣诸刹；令知亲近善知识，能不离本处遍至十方。

时，善财童子遽发是念：“由亲近善知识，能勇猛勤修一切智道；由亲近善知识，能速疾出生诸大愿海；由亲近善知识，能为一切众生，尽未来劫受无边苦；由亲近善知识，能被大精进甲，于一微尘中说法声遍法界；由亲近善知识，能速往诣一切方海；由亲近善知识，于一毛道，尽未来劫修菩萨行；由亲近善知识，于念念中行菩萨行，究竟安住一切智地；由亲近善知识，能入三世一切如来自在神力诸庄严道；由亲近善知识，能常遍入诸法界门；由亲近善知识，常缘法界未曾动出，而能遍往十方国土。”

尔时，善财童子发是念已，即诣喜目观察众生夜神所。

见彼夜神在于如来众会道场，坐莲华藏师子之座，入大势力普喜幢解脱，于其身上一一毛孔，出无量种变化身云，随其所应，以妙言音而为说法，普摄无量一切众生，皆令欢喜而得利益，所谓：出无量化身云，充满十方一切世界，说诸菩萨行檀波罗蜜，于一切事皆无恋著，于一切众生普皆施与；其心平等，无有轻慢，内外悉施，难舍能舍。

出等众生数无量化身云，充满法界，普现一切众生之前，说持净戒无有缺犯，修诸苦行皆悉具足，于诸世间无有所依，于诸境界无所爱著，说在生死轮回往返，说诸人天盛衰苦乐，说诸境界皆是不净，说一切法皆是无常，说一切行悉苦无味，令诸世间舍离颠倒，住诸佛境持如来戒。如是演说种种戒行，戒香普熏，令诸众生悉得成熟。

又出等众生数种种身云，说能忍受一切众苦，所谓：割截、捶楚、诃骂、欺辱，其心泰然，不动不乱；于一切行不卑不高，于诸众生不起我慢，于诸法性安住忍受；说菩提心无有穷尽，心无尽故智亦无尽，普断一切众生烦恼；说诸众生卑贱丑陋不具足身，令生厌离；赞诸如来清净妙色无上之身，令生欣乐。如是方便，成熟众生。

又出等众生界种种身云，随诸众生心之所乐，说勇猛精进，修一切智助道之法；勇猛精进，降伏魔冤；勇猛精进，发菩提心，不动不退；勇猛精进，度一切众生，出生死海；勇猛精进，除灭一切恶道诸难；勇猛精进，坏无智山；勇猛精进，供养一切诸佛如来不生疲厌；勇猛精进，受持一切诸佛法轮；勇猛精进，坏散一切诸障碍山；勇猛精进，教化成熟一切众生；勇猛精进，严净一切诸佛国土。如是方便，成熟众生。

又出种种无量身云，以种种方便，令诸众生，心生欢喜，舍离恶意，厌一切欲；为说惭愧，令诸众生藏护诸根；为说无上清净梵行；为说欲界是魔境界，令生恐怖；为现不乐世间欲乐，住于法乐，随其次第，入诸禅定诸三昧乐，令思惟观察，除灭一切所有烦恼；又为演说一切菩萨诸三昧海神力变现自在游戏，令诸众生欢喜适悦，离诸忧怖，其心清净，诸根猛利，爱重于法，修习增长。

又出等众生界种种身云，为说往诣十方国土，供养诸佛及以师长、真善知识，受持一切诸佛法轮精勤不懈；又为演说、称赞一切诸如来海，观察一切诸法门海，显示一切诸法性相，开阐一切诸三昧门，开智慧境界，竭一切众生疑海；示智慧金刚，坏一切众生见山；升智慧日轮，破一切众生痴暗。皆令欢喜，成一切智。

又出等众生界种种身云，普诣一切众生之前，随其所应，以种种言辞而为说法：或说世间神通福力；或说三界皆是可怖，令其不作世间业行，离三界处，出见稠林；或为称赞一切智道，令其超越二乘之地；或为演说不住生死、不住涅槃，令其不著有为、无为；或为演说住于天宫乃至道场，令其欣乐发菩提意。如是方便，教化众生，皆令究竟得一切智。

又出一切世界微尘数身云，普诣一切众生之前，念念中，示普贤菩萨一切行愿；念念中，示清净大愿充满法界；念念中，示严净一切世界海；念念中，示供养一切如来海；念念中，示入一切法门海；念念中，示入一切世界海、微尘数世界海；念念中，示于一切刹尽未来劫清净修行一切智道；念念中，示入如来力；念念中，示入一切三世方便海；念念中，示往一切刹现种种神通变化；念念中，示诸菩萨一切行愿，令一切众生住一切智。如是所作，恒无休息。

又出等一切众生心数身云，普诣一切众生之前，说诸菩萨集一切智助道之法无边际力、求一切智不破坏力、无穷尽力、修无上行不退转力、无间断力、于生死法无染著力、能破一切诸魔众力、远离一切烦恼垢力、能破一切业障山力、住一切劫修大悲行无疲倦力、震动一切诸佛国土令一切众生生欢喜力、能破一切诸外道力、普于世间转法轮力。以如是等方便成熟，令诸众生至一切智。

又出等一切众生心数无量变化色身云，普诣十方无量世界，随众生心，演说一切菩萨智行。所谓：说入一切众生界海智，说入一切众生心海智，说入一切众生根海智，说入一切众生行海智，说度一切众生未曾失时智，说出一切法界音声智，说念念遍一切法界海智，说念念知一切世界海坏智，说念念知一切世界海成住庄严差别智，说念念自在亲近供养一切如来听受法轮智。示现如是智波罗蜜，令诸众生，皆大欢喜，调畅适悦，其心清净，生决定解，求一切智无有退转。如说菩萨诸波罗蜜成熟众生，如是宣说一切菩萨种种行法而为利益。

复于一一诸毛孔中，出无量种众生身云。所谓：出与色究竟天、善现天、善见天、无热天、无烦天相似身云，出少广、广果、福生、无云天相似身云，出遍净、无量净、少净天相似身云，出光音、无量光、少光天相似身云，出大梵、梵辅、梵众天相似身云，出自在天、化乐天、兜率陀天、须夜摩天、忉利天及其采女、诸天子众相似身云，出提头赖吒乾闼婆王、乾闼婆子、乾闼婆女相似身云，出毗楼勒叉、鸠槃荼王、鸠槃荼子、鸠槃荼女相似身云，出毗楼博叉龙王、龙子、龙女相似身云，出毗沙门夜叉王、夜叉子、夜叉女相似身云，出大树紧那罗王、善慧摩睺罗伽王、大速疾力迦楼罗王、罗睺阿修罗王、阎罗法王及其子、其女相似身云，出诸人王及其子、其女相似身云，出声闻、独觉及诸佛众相似身云，出地神、水神、火神、风神、河神、海神、山神、树神乃至昼、夜、主方神等相似身云。周遍十方，充满法界。

于彼一切众生之前，现种种声。所谓：风轮声、水轮声、火焰声、海潮声、地震声、大山相击声、天城震动声、摩尼相击声、天王声、龙王声、夜叉王声、乾闼婆王声、阿修罗王声、迦楼罗王声、紧那罗王声、摩睺罗伽王声、人王声、梵王声、天女歌咏声、诸天音乐声、摩尼宝王声。

以如是等种种音声，说喜目观察众生夜神从初发心所集功德。所谓：承事一切诸善知识，亲近诸佛，修行善法；行檀波罗蜜，难舍能舍；行尸波罗蜜，弃舍王位、宫殿、眷属，出家学道；行羼提波罗蜜，能忍世间一切苦事，及以菩萨所修苦行、所持正法，皆悉坚固，其心不动，亦能忍受一切众生于己身心恶作恶说，忍一切业皆不失坏，忍一切法生决定解，忍诸法性能谛思惟；行精进波罗蜜，起一切智行，成一切佛法；行禅波罗蜜，其禅波罗蜜所有资具、所有修习、所有成就、所有清净、所有起三昧神通、所有入三昧海门，皆悉显示；行般若波罗蜜，其般若波罗蜜所有资具，所有清净、大智慧日、大智慧云、大智慧藏、大智慧门，皆悉显示；行方便波罗蜜，其方便波罗蜜所有资具、所有修行、所有体性、所有理趣、所有清净、所有相应事，皆悉显示；行愿波罗蜜，其愿波罗蜜所有体性、所有成就、所有修习、所有相应事，皆悉显示；行力波罗蜜，其力波罗蜜所有资具、所有因缘、所有理趣、所有演说、所有相应事，皆悉显示；行智波罗蜜，其智波罗蜜所有资具、所有体性、所有成就、所有清净、所有处所、所有增长、所有深入、所有光明、所有显示、所有理趣、所有相应事、所有简择、所有行相、所有相应法，所有所摄法、所知法、所知业、所知刹、所知劫、所知世、所知佛出现、所知佛、所知菩萨，所知菩萨心、菩萨位、菩萨资具、菩萨发趣、菩萨回向、菩萨大愿、菩萨法轮、菩萨简择法、菩萨法海、菩萨法门海、菩萨法旋流、菩萨法理趣，如是等智波罗蜜相应境界，皆悉显示，成熟众生。

又说此神从初发心所集功德相续次第；所习善根相续次第；所修无量诸波罗蜜相续次第；死此生彼及其名号相续次第；亲近善友，承事诸佛，受持正法，修菩萨行，入诸三昧，以三昧力，普见诸佛，普见诸刹，普知诸劫，深入法界，观察众生，入法界海，知诸众生死此生彼，得净天耳闻一切声，得净天眼见一切色，得他心智知众生心，得宿住智知前际事，得无依无作神足智通自在游行遍十方刹，如是所有相续次第；得菩萨解脱，入菩萨解脱海，得菩萨自在，得菩萨勇猛，得菩萨游步，住菩萨想，入菩萨道，如是一切所有功德相续次第。皆悉演说，分别显示，成熟众生。

如是说时，于念念中，十方各严净不可说不可说诸佛国土，度脱无量恶趣众生，令无量众生生天人中富贵自在，令无量众生出生死海，令无量众生安住声闻、辟支佛地，令无量众生住如来地。

尔时，善财童子见闻如上所现一切诸希有事，念念观察，思惟解了，深入安住，承佛威力及解脱力，则得菩萨不思议大势力普喜幢自在力解脱。何以故？与喜目夜神于往昔时同修行故，如来神力所加持故，不思议善根所祐助故，得菩萨诸根故，生如来种中故，得善友力所摄受故，受诸如来所护念故，毗卢遮那如来曾所化故，彼分善根已成熟故，堪修普贤菩萨行故。

尔时，善财童子得此解脱已，心生欢喜，合掌向喜目观察众生夜神，以偈赞曰：

&nbsp;&nbsp;&nbsp;&nbsp;“无量无数劫，&nbsp;&nbsp;&nbsp;&nbsp;学佛甚深法，&nbsp;&nbsp;&nbsp;&nbsp;随其所应化，&nbsp;&nbsp;&nbsp;&nbsp;显现妙色身。

&nbsp;&nbsp;&nbsp;&nbsp;了知诸众生，&nbsp;&nbsp;&nbsp;&nbsp;沉迷婴妄想，&nbsp;&nbsp;&nbsp;&nbsp;种种身皆现，&nbsp;&nbsp;&nbsp;&nbsp;随应悉调伏。

&nbsp;&nbsp;&nbsp;&nbsp;法身恒寂静，&nbsp;&nbsp;&nbsp;&nbsp;清净无二相，&nbsp;&nbsp;&nbsp;&nbsp;为化众生故，&nbsp;&nbsp;&nbsp;&nbsp;示现种种形。

&nbsp;&nbsp;&nbsp;&nbsp;于诸蕴界处，&nbsp;&nbsp;&nbsp;&nbsp;未曾有所著，&nbsp;&nbsp;&nbsp;&nbsp;示行及色身，&nbsp;&nbsp;&nbsp;&nbsp;调伏一切众。

&nbsp;&nbsp;&nbsp;&nbsp;不著内外法，&nbsp;&nbsp;&nbsp;&nbsp;已度生死海，&nbsp;&nbsp;&nbsp;&nbsp;而现种种身，&nbsp;&nbsp;&nbsp;&nbsp;住于诸有界。

&nbsp;&nbsp;&nbsp;&nbsp;远离诸分别，&nbsp;&nbsp;&nbsp;&nbsp;戏论所不动，&nbsp;&nbsp;&nbsp;&nbsp;为著妄想者，&nbsp;&nbsp;&nbsp;&nbsp;弘宣十力法。

&nbsp;&nbsp;&nbsp;&nbsp;一心住三昧，&nbsp;&nbsp;&nbsp;&nbsp;无量劫不动，&nbsp;&nbsp;&nbsp;&nbsp;毛孔出化云，&nbsp;&nbsp;&nbsp;&nbsp;供养十方佛。

&nbsp;&nbsp;&nbsp;&nbsp;得佛方便力，&nbsp;&nbsp;&nbsp;&nbsp;念念无边际，&nbsp;&nbsp;&nbsp;&nbsp;示现种种身，&nbsp;&nbsp;&nbsp;&nbsp;普摄诸群生。

&nbsp;&nbsp;&nbsp;&nbsp;了知诸有海，&nbsp;&nbsp;&nbsp;&nbsp;种种业庄严，&nbsp;&nbsp;&nbsp;&nbsp;为说无碍法，&nbsp;&nbsp;&nbsp;&nbsp;令其悉清净。

&nbsp;&nbsp;&nbsp;&nbsp;  色身妙无比，&nbsp;&nbsp;&nbsp;&nbsp;清净如普贤，&nbsp;&nbsp;&nbsp;&nbsp;随诸众生心，&nbsp;&nbsp;&nbsp;&nbsp;示现世间相。”

尔时，善财童子说此颂已，白言：“天神，汝发阿耨多罗三藐三菩提心，为几时耶？得此解脱，身已久如？”

尔时，喜目观察众生主夜神以颂答曰：

&nbsp;&nbsp;&nbsp;&nbsp;“我念过去世，&nbsp;&nbsp;&nbsp;&nbsp;过于刹尘劫，&nbsp;&nbsp;&nbsp;&nbsp;刹号摩尼光，&nbsp;&nbsp;&nbsp;&nbsp;劫名寂静音。

&nbsp;&nbsp;&nbsp;&nbsp;百万那由他，&nbsp;&nbsp;&nbsp;&nbsp;俱胝四天下，&nbsp;&nbsp;&nbsp;&nbsp;其王数亦尔，&nbsp;&nbsp;&nbsp;&nbsp;各各自临驭。

&nbsp;&nbsp;&nbsp;&nbsp;中有一王都，&nbsp;&nbsp;&nbsp;&nbsp;号曰香幢宝，&nbsp;&nbsp;&nbsp;&nbsp;庄严最殊妙，&nbsp;&nbsp;&nbsp;&nbsp;见者皆欣悦。

&nbsp;&nbsp;&nbsp;&nbsp;中有转轮王，&nbsp;&nbsp;&nbsp;&nbsp;其身甚微妙，&nbsp;&nbsp;&nbsp;&nbsp;三十二种相，&nbsp;&nbsp;&nbsp;&nbsp;随好以庄严；

&nbsp;&nbsp;&nbsp;&nbsp;莲华中化生，&nbsp;&nbsp;&nbsp;&nbsp;金色光明身，&nbsp;&nbsp;&nbsp;&nbsp;腾空照远近，&nbsp;&nbsp;&nbsp;&nbsp;普及阎浮界。

&nbsp;&nbsp;&nbsp;&nbsp;其王有千子，&nbsp;&nbsp;&nbsp;&nbsp;勇猛身端正；&nbsp;&nbsp;&nbsp;&nbsp;臣佐满一亿，&nbsp;&nbsp;&nbsp;&nbsp;智慧善方便；

&nbsp;&nbsp;&nbsp;&nbsp;嫔御有十亿，&nbsp;&nbsp;&nbsp;&nbsp;颜容状天女，&nbsp;&nbsp;&nbsp;&nbsp;利益调柔意，&nbsp;&nbsp;&nbsp;&nbsp;慈心给侍王。

&nbsp;&nbsp;&nbsp;&nbsp;其王以法化，&nbsp;&nbsp;&nbsp;&nbsp;普及四天下，&nbsp;&nbsp;&nbsp;&nbsp;轮围大地中，&nbsp;&nbsp;&nbsp;&nbsp;一切皆丰盛。

&nbsp;&nbsp;&nbsp;&nbsp;我时为宝女，&nbsp;&nbsp;&nbsp;&nbsp;具足梵音声，&nbsp;&nbsp;&nbsp;&nbsp;身出金色光，&nbsp;&nbsp;&nbsp;&nbsp;照及千由旬。

&nbsp;&nbsp;&nbsp;&nbsp;日光既已没，&nbsp;&nbsp;&nbsp;&nbsp;音乐咸寂然，&nbsp;&nbsp;&nbsp;&nbsp;大王及侍御，&nbsp;&nbsp;&nbsp;&nbsp;一切皆安寝。

&nbsp;&nbsp;&nbsp;&nbsp;彼时德海佛，&nbsp;&nbsp;&nbsp;&nbsp;出兴于世间，&nbsp;&nbsp;&nbsp;&nbsp;显现神通力，&nbsp;&nbsp;&nbsp;&nbsp;充满十方界；

&nbsp;&nbsp;&nbsp;&nbsp;放大光明海，&nbsp;&nbsp;&nbsp;&nbsp;一切刹尘数，&nbsp;&nbsp;&nbsp;&nbsp;种种自在身，&nbsp;&nbsp;&nbsp;&nbsp;遍满于十方。

&nbsp;&nbsp;&nbsp;&nbsp;地震出妙音，&nbsp;&nbsp;&nbsp;&nbsp;普告佛兴世；&nbsp;&nbsp;&nbsp;&nbsp;天人龙神众，&nbsp;&nbsp;&nbsp;&nbsp;一切皆欢喜。

&nbsp;&nbsp;&nbsp;&nbsp;一一毛孔中，&nbsp;&nbsp;&nbsp;&nbsp;出佛化身海，&nbsp;&nbsp;&nbsp;&nbsp;十方皆遍满，&nbsp;&nbsp;&nbsp;&nbsp;随应说妙法。

&nbsp;&nbsp;&nbsp;&nbsp;我时于梦中，&nbsp;&nbsp;&nbsp;&nbsp;见佛诸神变，&nbsp;&nbsp;&nbsp;&nbsp;亦闻深妙法，&nbsp;&nbsp;&nbsp;&nbsp;心生大欢喜。

&nbsp;&nbsp;&nbsp;&nbsp;一万主夜神，&nbsp;&nbsp;&nbsp;&nbsp;共在空中住，&nbsp;&nbsp;&nbsp;&nbsp;赞叹佛兴世，&nbsp;&nbsp;&nbsp;&nbsp;同时觉悟我：

&nbsp;&nbsp;&nbsp;&nbsp;贤慧汝应起，&nbsp;&nbsp;&nbsp;&nbsp;佛已现汝国，&nbsp;&nbsp;&nbsp;&nbsp;劫海难值遇，&nbsp;&nbsp;&nbsp;&nbsp;见者得清净。

&nbsp;&nbsp;&nbsp;&nbsp;我时便寐寤，&nbsp;&nbsp;&nbsp;&nbsp;即睹清净光。&nbsp;&nbsp;&nbsp;&nbsp;观此从何来？&nbsp;&nbsp;&nbsp;&nbsp;见佛树王下，

&nbsp;&nbsp;&nbsp;&nbsp;诸相庄严体，&nbsp;&nbsp;&nbsp;&nbsp;犹如宝山王；&nbsp;&nbsp;&nbsp;&nbsp;一切毛孔中，&nbsp;&nbsp;&nbsp;&nbsp;放大光明海。

&nbsp;&nbsp;&nbsp;&nbsp;见已心欢喜，&nbsp;&nbsp;&nbsp;&nbsp;便生此念言：&nbsp;&nbsp;&nbsp;&nbsp;愿我得如佛，&nbsp;&nbsp;&nbsp;&nbsp;广大神通力。

&nbsp;&nbsp;&nbsp;&nbsp;我时寻觉悟，&nbsp;&nbsp;&nbsp;&nbsp;大王并眷属，&nbsp;&nbsp;&nbsp;&nbsp;令见佛光明，&nbsp;&nbsp;&nbsp;&nbsp;一切皆欣庆。

&nbsp;&nbsp;&nbsp;&nbsp;我时与大王，&nbsp;&nbsp;&nbsp;&nbsp;骑从千万亿，&nbsp;&nbsp;&nbsp;&nbsp;众生亦无量，&nbsp;&nbsp;&nbsp;&nbsp;俱行诣佛所。

&nbsp;&nbsp;&nbsp;&nbsp;我于二万岁，&nbsp;&nbsp;&nbsp;&nbsp;供养彼如来，&nbsp;&nbsp;&nbsp;&nbsp;七宝四天下，&nbsp;&nbsp;&nbsp;&nbsp;一切皆奉施。

&nbsp;&nbsp;&nbsp;&nbsp;时彼如来说，&nbsp;&nbsp;&nbsp;&nbsp;功德普云经，&nbsp;&nbsp;&nbsp;&nbsp;普应群生心，&nbsp;&nbsp;&nbsp;&nbsp;庄严诸愿海。

&nbsp;&nbsp;&nbsp;&nbsp;夜神觉悟我，&nbsp;&nbsp;&nbsp;&nbsp;令我得利益，&nbsp;&nbsp;&nbsp;&nbsp;我愿作是身，&nbsp;&nbsp;&nbsp;&nbsp;觉诸放逸者。

&nbsp;&nbsp;&nbsp;&nbsp;我从此初发，&nbsp;&nbsp;&nbsp;&nbsp;最上菩提愿，&nbsp;&nbsp;&nbsp;&nbsp;往来诸有中，&nbsp;&nbsp;&nbsp;&nbsp;其心无忘失。

&nbsp;&nbsp;&nbsp;&nbsp;从此后供养，&nbsp;&nbsp;&nbsp;&nbsp;十亿那由佛，&nbsp;&nbsp;&nbsp;&nbsp;恒受人天乐，&nbsp;&nbsp;&nbsp;&nbsp;饶益诸群生。

&nbsp;&nbsp;&nbsp;&nbsp;初佛功德海；&nbsp;&nbsp;&nbsp;&nbsp;第二功德灯；&nbsp;&nbsp;&nbsp;&nbsp;第三妙宝幢；&nbsp;&nbsp;&nbsp;&nbsp;第四虚空智；

&nbsp;&nbsp;&nbsp;&nbsp;第五莲华藏；&nbsp;&nbsp;&nbsp;&nbsp;第六无碍慧；&nbsp;&nbsp;&nbsp;&nbsp;第七法月王；&nbsp;&nbsp;&nbsp;&nbsp;第八智灯轮；

&nbsp;&nbsp;&nbsp;&nbsp;第九两足尊，&nbsp;&nbsp;&nbsp;&nbsp;宝焰山灯王；&nbsp;&nbsp;&nbsp;&nbsp;第十调御师，&nbsp;&nbsp;&nbsp;&nbsp;三世华光音。

&nbsp;&nbsp;&nbsp;&nbsp;如是等诸佛，&nbsp;&nbsp;&nbsp;&nbsp;我悉曾供养，&nbsp;&nbsp;&nbsp;&nbsp;然未得慧眼，&nbsp;&nbsp;&nbsp;&nbsp;入于解脱海。

&nbsp;&nbsp;&nbsp;&nbsp;从此次第有，&nbsp;&nbsp;&nbsp;&nbsp;一切宝光刹，&nbsp;&nbsp;&nbsp;&nbsp;其劫名天胜，&nbsp;&nbsp;&nbsp;&nbsp;五百佛兴世。

&nbsp;&nbsp;&nbsp;&nbsp;最初月光轮；&nbsp;&nbsp;&nbsp;&nbsp;第二名日灯；&nbsp;&nbsp;&nbsp;&nbsp;第三名光幢；&nbsp;&nbsp;&nbsp;&nbsp;第四宝须弥；

&nbsp;&nbsp;&nbsp;&nbsp;第五名华焰；&nbsp;&nbsp;&nbsp;&nbsp;第六号灯海；&nbsp;&nbsp;&nbsp;&nbsp;第七炽然佛；&nbsp;&nbsp;&nbsp;&nbsp;第八天藏佛；

&nbsp;&nbsp;&nbsp;&nbsp;九光明王幢；&nbsp;&nbsp;&nbsp;&nbsp;十普智光王。

&nbsp;&nbsp;&nbsp;&nbsp;如是等诸佛，&nbsp;&nbsp;&nbsp;&nbsp;我悉曾供养，&nbsp;&nbsp;&nbsp;&nbsp;尚于诸法中，&nbsp;&nbsp;&nbsp;&nbsp;无而计为有。

&nbsp;&nbsp;&nbsp;&nbsp;从此复有劫，&nbsp;&nbsp;&nbsp;&nbsp;名曰梵光明；&nbsp;&nbsp;&nbsp;&nbsp;世界莲华灯，&nbsp;&nbsp;&nbsp;&nbsp;庄严极殊妙。

&nbsp;&nbsp;&nbsp;&nbsp;彼有无量佛，&nbsp;&nbsp;&nbsp;&nbsp;一一无量众，&nbsp;&nbsp;&nbsp;&nbsp;我悉曾供养，&nbsp;&nbsp;&nbsp;&nbsp;尊重听闻法。

&nbsp;&nbsp;&nbsp;&nbsp;初宝须弥佛；&nbsp;&nbsp;&nbsp;&nbsp;二功德海佛；&nbsp;&nbsp;&nbsp;&nbsp;三法界音佛；&nbsp;&nbsp;&nbsp;&nbsp;四法震雷佛；

&nbsp;&nbsp;&nbsp;&nbsp;五名法幢佛；&nbsp;&nbsp;&nbsp;&nbsp;六名地光佛；&nbsp;&nbsp;&nbsp;&nbsp;七名法力光；&nbsp;&nbsp;&nbsp;&nbsp;八名虚空觉；

&nbsp;&nbsp;&nbsp;&nbsp;第九须弥光；&nbsp;&nbsp;&nbsp;&nbsp;第十功德云。

&nbsp;&nbsp;&nbsp;&nbsp;如是等如来，&nbsp;&nbsp;&nbsp;&nbsp;我悉曾供养，&nbsp;&nbsp;&nbsp;&nbsp;未能明了法，&nbsp;&nbsp;&nbsp;&nbsp;而入诸佛海。

&nbsp;&nbsp;&nbsp;&nbsp;次后复有劫，&nbsp;&nbsp;&nbsp;&nbsp;名为功德月；&nbsp;&nbsp;&nbsp;&nbsp;尔时有世界，&nbsp;&nbsp;&nbsp;&nbsp;其名功德幢。

&nbsp;&nbsp;&nbsp;&nbsp;彼中有诸佛，&nbsp;&nbsp;&nbsp;&nbsp;八十那由他，&nbsp;&nbsp;&nbsp;&nbsp;我皆以妙供，&nbsp;&nbsp;&nbsp;&nbsp;深心而敬奉。

&nbsp;&nbsp;&nbsp;&nbsp;初乾闼婆王；&nbsp;&nbsp;&nbsp;&nbsp;二名大树王；&nbsp;&nbsp;&nbsp;&nbsp;三功德须弥；&nbsp;&nbsp;&nbsp;&nbsp;第四宝眼佛；

&nbsp;&nbsp;&nbsp;&nbsp;第五卢舍那；&nbsp;&nbsp;&nbsp;&nbsp;第六光庄严；&nbsp;&nbsp;&nbsp;&nbsp;第七法海佛；&nbsp;&nbsp;&nbsp;&nbsp;第八光胜佛；

&nbsp;&nbsp;&nbsp;&nbsp;九名贤胜佛；&nbsp;&nbsp;&nbsp;&nbsp;第十法王佛。

&nbsp;&nbsp;&nbsp;&nbsp;如是等诸佛，&nbsp;&nbsp;&nbsp;&nbsp;我悉曾供养，&nbsp;&nbsp;&nbsp;&nbsp;然未得深智，&nbsp;&nbsp;&nbsp;&nbsp;入于诸法海。

&nbsp;&nbsp;&nbsp;&nbsp;此后复有劫，&nbsp;&nbsp;&nbsp;&nbsp;名为寂静慧，&nbsp;&nbsp;&nbsp;&nbsp;刹号金刚宝，&nbsp;&nbsp;&nbsp;&nbsp;庄严悉殊妙。

&nbsp;&nbsp;&nbsp;&nbsp;于中有千佛，&nbsp;&nbsp;&nbsp;&nbsp;次第而出兴，&nbsp;&nbsp;&nbsp;&nbsp;众生少烦恼，&nbsp;&nbsp;&nbsp;&nbsp;众会悉清净。

&nbsp;&nbsp;&nbsp;&nbsp;初金刚脐佛；&nbsp;&nbsp;&nbsp;&nbsp;二无碍力佛；&nbsp;&nbsp;&nbsp;&nbsp;三名法界影；&nbsp;&nbsp;&nbsp;&nbsp;四号十方灯；

&nbsp;&nbsp;&nbsp;&nbsp;第五名悲光；&nbsp;&nbsp;&nbsp;&nbsp;第六名戒海；&nbsp;&nbsp;&nbsp;&nbsp;第七忍灯轮；&nbsp;&nbsp;&nbsp;&nbsp;第八法轮光；

&nbsp;&nbsp;&nbsp;&nbsp;九名光庄严；&nbsp;&nbsp;&nbsp;&nbsp;十名寂静光。

&nbsp;&nbsp;&nbsp;&nbsp;如是等诸佛，&nbsp;&nbsp;&nbsp;&nbsp;我悉曾供养，&nbsp;&nbsp;&nbsp;&nbsp;犹未能深悟，&nbsp;&nbsp;&nbsp;&nbsp;如空清净法。

&nbsp;&nbsp;&nbsp;&nbsp;游行一切刹，&nbsp;&nbsp;&nbsp;&nbsp;于彼修诸行。

&nbsp;&nbsp;&nbsp;&nbsp;次第复有劫，&nbsp;&nbsp;&nbsp;&nbsp;名为善出现，&nbsp;&nbsp;&nbsp;&nbsp;刹号香灯云，&nbsp;&nbsp;&nbsp;&nbsp;净秽所共成。

&nbsp;&nbsp;&nbsp;&nbsp;亿佛于中现，&nbsp;&nbsp;&nbsp;&nbsp;庄严刹及劫，&nbsp;&nbsp;&nbsp;&nbsp;所说种种法，&nbsp;&nbsp;&nbsp;&nbsp;我皆能忆持。

&nbsp;&nbsp;&nbsp;&nbsp;初名广称佛；&nbsp;&nbsp;&nbsp;&nbsp;次名法海佛；&nbsp;&nbsp;&nbsp;&nbsp;三名自在王；&nbsp;&nbsp;&nbsp;&nbsp;四名功德云；

&nbsp;&nbsp;&nbsp;&nbsp;第五法胜佛；&nbsp;&nbsp;&nbsp;&nbsp;第六天冠佛；&nbsp;&nbsp;&nbsp;&nbsp;第七智焰佛；&nbsp;&nbsp;&nbsp;&nbsp;第八虚空音；

&nbsp;&nbsp;&nbsp;&nbsp;第九两足尊，&nbsp;&nbsp;&nbsp;&nbsp;名普生殊胜；&nbsp;&nbsp;&nbsp;&nbsp;第十无上士，&nbsp;&nbsp;&nbsp;&nbsp;眉间胜光明。

&nbsp;&nbsp;&nbsp;&nbsp;如是一切佛，&nbsp;&nbsp;&nbsp;&nbsp;我悉曾供养，&nbsp;&nbsp;&nbsp;&nbsp;然犹未能净，&nbsp;&nbsp;&nbsp;&nbsp;离诸障碍道。

&nbsp;&nbsp;&nbsp;&nbsp;次第复有劫，&nbsp;&nbsp;&nbsp;&nbsp;名集坚固王，&nbsp;&nbsp;&nbsp;&nbsp;刹号宝幢王，&nbsp;&nbsp;&nbsp;&nbsp;一切善分布。

&nbsp;&nbsp;&nbsp;&nbsp;有五百诸佛，&nbsp;&nbsp;&nbsp;&nbsp;于中而出现；&nbsp;&nbsp;&nbsp;&nbsp;我恭敬供养，&nbsp;&nbsp;&nbsp;&nbsp;求无碍解脱。

&nbsp;&nbsp;&nbsp;&nbsp;最初功德轮；&nbsp;&nbsp;&nbsp;&nbsp;其次寂静音；&nbsp;&nbsp;&nbsp;&nbsp;次名功德海；&nbsp;&nbsp;&nbsp;&nbsp;次名日光王；

&nbsp;&nbsp;&nbsp;&nbsp;第五功德王；&nbsp;&nbsp;&nbsp;&nbsp;第六须弥相；&nbsp;&nbsp;&nbsp;&nbsp;次名法自在；&nbsp;&nbsp;&nbsp;&nbsp;次佛功德王；

&nbsp;&nbsp;&nbsp;&nbsp;第九福须弥；&nbsp;&nbsp;&nbsp;&nbsp;第十光明王。

&nbsp;&nbsp;&nbsp;&nbsp;如是等诸佛，&nbsp;&nbsp;&nbsp;&nbsp;我悉曾供养，&nbsp;&nbsp;&nbsp;&nbsp;所有清净道，&nbsp;&nbsp;&nbsp;&nbsp;普入尽无余，

&nbsp;&nbsp;&nbsp;&nbsp;然于所入门，&nbsp;&nbsp;&nbsp;&nbsp;未能成就忍。

&nbsp;&nbsp;&nbsp;&nbsp;次第复有劫，&nbsp;&nbsp;&nbsp;&nbsp;名为妙胜主，&nbsp;&nbsp;&nbsp;&nbsp;刹号寂静音，&nbsp;&nbsp;&nbsp;&nbsp;众生烦恼薄。

&nbsp;&nbsp;&nbsp;&nbsp;于中有佛现，&nbsp;&nbsp;&nbsp;&nbsp;八十那由他；&nbsp;&nbsp;&nbsp;&nbsp;我悉曾供养，&nbsp;&nbsp;&nbsp;&nbsp;修行最胜道。

&nbsp;&nbsp;&nbsp;&nbsp;初佛名华聚；&nbsp;&nbsp;&nbsp;&nbsp;次佛名海藏；&nbsp;&nbsp;&nbsp;&nbsp;次名功德生；&nbsp;&nbsp;&nbsp;&nbsp;次号天王髻；

&nbsp;&nbsp;&nbsp;&nbsp;第五摩尼藏；&nbsp;&nbsp;&nbsp;&nbsp;第六真金山；&nbsp;&nbsp;&nbsp;&nbsp;第七宝聚尊；&nbsp;&nbsp;&nbsp;&nbsp;第八法幢佛；

&nbsp;&nbsp;&nbsp;&nbsp;第九名胜财；&nbsp;&nbsp;&nbsp;&nbsp;第十名智慧。

&nbsp;&nbsp;&nbsp;&nbsp;此十为上首，&nbsp;&nbsp;&nbsp;&nbsp;供养无不尽。

&nbsp;&nbsp;&nbsp;&nbsp;次第复有劫，&nbsp;&nbsp;&nbsp;&nbsp;名曰千功德；&nbsp;&nbsp;&nbsp;&nbsp;尔时有世界，&nbsp;&nbsp;&nbsp;&nbsp;号善化幢灯；

&nbsp;&nbsp;&nbsp;&nbsp;六十亿那由，&nbsp;&nbsp;&nbsp;&nbsp;诸佛兴于世。

&nbsp;&nbsp;&nbsp;&nbsp;最初寂静幢；&nbsp;&nbsp;&nbsp;&nbsp;其次奢摩他；&nbsp;&nbsp;&nbsp;&nbsp;第三百灯王；&nbsp;&nbsp;&nbsp;&nbsp;第四寂静光；

&nbsp;&nbsp;&nbsp;&nbsp;第五云密阴；&nbsp;&nbsp;&nbsp;&nbsp;第六日大明；&nbsp;&nbsp;&nbsp;&nbsp;七号法灯光；&nbsp;&nbsp;&nbsp;&nbsp;八名殊胜焰；

&nbsp;&nbsp;&nbsp;&nbsp;九名天胜藏；&nbsp;&nbsp;&nbsp;&nbsp;十名大吼音。

&nbsp;&nbsp;&nbsp;&nbsp;如是等诸佛，&nbsp;&nbsp;&nbsp;&nbsp;我悉常供养，&nbsp;&nbsp;&nbsp;&nbsp;未得清净忍，&nbsp;&nbsp;&nbsp;&nbsp;深入诸法海。

&nbsp;&nbsp;&nbsp;&nbsp;次第复有劫，&nbsp;&nbsp;&nbsp;&nbsp;名无著庄严；&nbsp;&nbsp;&nbsp;&nbsp;尔时有世界，&nbsp;&nbsp;&nbsp;&nbsp;名曰无边光；

&nbsp;&nbsp;&nbsp;&nbsp;中有三十六，&nbsp;&nbsp;&nbsp;&nbsp;那由他佛现。

&nbsp;&nbsp;&nbsp;&nbsp;初功德须弥；&nbsp;&nbsp;&nbsp;&nbsp;第二虚空心；&nbsp;&nbsp;&nbsp;&nbsp;第三具庄严；&nbsp;&nbsp;&nbsp;&nbsp;第四法雷音；

&nbsp;&nbsp;&nbsp;&nbsp;第五法界声；&nbsp;&nbsp;&nbsp;&nbsp;第六妙音云；&nbsp;&nbsp;&nbsp;&nbsp;第七照十方；&nbsp;&nbsp;&nbsp;&nbsp;第八法海音；

&nbsp;&nbsp;&nbsp;&nbsp;第九功德海；&nbsp;&nbsp;&nbsp;&nbsp;第十功德幢。

&nbsp;&nbsp;&nbsp;&nbsp;如是等诸佛，&nbsp;&nbsp;&nbsp;&nbsp;我悉曾供养。

&nbsp;&nbsp;&nbsp;&nbsp;次有佛出现，&nbsp;&nbsp;&nbsp;&nbsp;名为功德幢；&nbsp;&nbsp;&nbsp;&nbsp;我为月面天，&nbsp;&nbsp;&nbsp;&nbsp;供养人中主。

&nbsp;&nbsp;&nbsp;&nbsp;时佛为我说，&nbsp;&nbsp;&nbsp;&nbsp;无依妙法门；&nbsp;&nbsp;&nbsp;&nbsp;我闻专念持，&nbsp;&nbsp;&nbsp;&nbsp;出生诸愿海。

&nbsp;&nbsp;&nbsp;&nbsp;我得清净眼，&nbsp;&nbsp;&nbsp;&nbsp;寂灭定总持，&nbsp;&nbsp;&nbsp;&nbsp;能于念念中，&nbsp;&nbsp;&nbsp;&nbsp;悉见诸佛海。

&nbsp;&nbsp;&nbsp;&nbsp;我得大悲藏，&nbsp;&nbsp;&nbsp;&nbsp;普明方便眼，&nbsp;&nbsp;&nbsp;&nbsp;增长菩提心，&nbsp;&nbsp;&nbsp;&nbsp;成就如来力。

&nbsp;&nbsp;&nbsp;&nbsp;见众生颠倒，&nbsp;&nbsp;&nbsp;&nbsp;执常乐我净，&nbsp;&nbsp;&nbsp;&nbsp;愚痴暗所覆，&nbsp;&nbsp;&nbsp;&nbsp;妄想起烦恼。

&nbsp;&nbsp;&nbsp;&nbsp;行止见稠林，&nbsp;&nbsp;&nbsp;&nbsp;往来贪欲海，&nbsp;&nbsp;&nbsp;&nbsp;集于诸恶趣，&nbsp;&nbsp;&nbsp;&nbsp;无量种种业。

&nbsp;&nbsp;&nbsp;&nbsp;一切诸趣中，&nbsp;&nbsp;&nbsp;&nbsp;随业而受身，&nbsp;&nbsp;&nbsp;&nbsp;生老死众患，&nbsp;&nbsp;&nbsp;&nbsp;无量苦逼迫。

&nbsp;&nbsp;&nbsp;&nbsp;为彼众生故，&nbsp;&nbsp;&nbsp;&nbsp;我发无上心，&nbsp;&nbsp;&nbsp;&nbsp;愿得如十方，&nbsp;&nbsp;&nbsp;&nbsp;一切十力尊。

&nbsp;&nbsp;&nbsp;&nbsp;缘佛及众生，&nbsp;&nbsp;&nbsp;&nbsp;起于大愿云，&nbsp;&nbsp;&nbsp;&nbsp;从是修功德，&nbsp;&nbsp;&nbsp;&nbsp;趣入方便道。

&nbsp;&nbsp;&nbsp;&nbsp;愿云悉弥覆，&nbsp;&nbsp;&nbsp;&nbsp;普入一切道，&nbsp;&nbsp;&nbsp;&nbsp;具足波罗蜜，&nbsp;&nbsp;&nbsp;&nbsp;充满于法界。

&nbsp;&nbsp;&nbsp;&nbsp;速入于诸地，&nbsp;&nbsp;&nbsp;&nbsp;三世方便海，&nbsp;&nbsp;&nbsp;&nbsp;一念修诸佛，&nbsp;&nbsp;&nbsp;&nbsp;一切无碍行。

&nbsp;&nbsp;&nbsp;&nbsp;佛子我尔时，&nbsp;&nbsp;&nbsp;&nbsp;得入普贤道，&nbsp;&nbsp;&nbsp;&nbsp;了知十法界，&nbsp;&nbsp;&nbsp;&nbsp;一切差别门。

“善男子，于汝意云何？彼时转轮圣王，名十方主，能绍隆佛种者，岂异人乎？文殊师利童子是也！尔时夜神觉悟我者，普贤菩萨之所化耳！我于尔时为王宝女，蒙彼夜神觉悟于我，令我见佛，发阿耨多罗三藐三菩提心。自从是来，经佛刹微尘数劫，不堕恶趣，常生人、天，于一切处常见诸佛，乃至于妙灯功德幢佛所，得此大势力普喜幢菩萨解脱，以此解脱如是利益一切众生。

“善男子，我唯得此大势力普喜幢解脱门。如诸菩萨摩诃萨，于念念中，普诣一切诸如来所，疾能趣入一切智海；于念念中，以发趣门，入于一切诸大愿海；于念念中，以愿海门，尽未来劫，念念出生一切诸行。一一行中出生一切刹微尘数身，一一身普入一切法界门；一一法界门，一切佛刹中，随众生心说诸妙行。一切刹一一尘中，悉见无边诸如来海；一一如来所，悉见遍法界诸佛神通；一一如来所，悉见往劫修菩萨行；一一如来所，受持守护所有法轮；一一如来所，悉见三世一切如来诸神变海。而我云何能知能说彼功德行？

“善男子，此众会中，有一夜神，名普救众生妙德。汝诣彼问：菩萨云何入菩萨行、净菩萨道？”

时，善财童子顶礼其足，绕无数匝，殷勤瞻仰，辞退而去。

## 大方广佛华严经卷第七十 

### 入法界品第三十九之十一

尔时，善财童子于喜目观察众生夜神所，闻普喜幢解脱门，信解趣入，了知随顺，思惟修习，念善知识所有教诲，心无暂舍，诸根不散，一心愿得见善知识，普于十方勤求匪懈，愿常亲近，生诸功德，与善知识同一善根，得善知识巧方便行，依善知识入精进海，于无量劫常不远离。作是愿已，往诣普救众生妙德夜神所。

时，彼夜神为善财童子示现菩萨调伏众生解脱神力，以诸相好庄严其身，于两眉间放大光明，名智灯普照清净幢，无量光明以为眷属，其光普照一切世间。照世间已，入善财顶，充满其身。善财尔时即得究竟清净轮三昧。

得此三昧已，悉见二神两处中间，所有一切地尘、水尘及以火尘，金刚摩尼众宝微尘，华香、璎珞、诸庄严具，如是一切所有微尘，一一尘中各见佛刹微尘数世界成坏。及见一切地、水、火、风诸大积聚。亦见一切世界接连，皆以地轮任持而住。种种山海、种种河池、种种树林、种种宫殿，所谓：天宫殿、龙宫殿、夜叉宫殿，乃至摩睺罗伽、人非人等宫殿屋宅，地狱、畜生、阎罗王界一切住处，诸趣轮转，生死往来，随业受报，各各差别，靡不悉见。

又见一切世界差别，所谓：或有世界杂秽，或有世界清净，或有世界趣杂秽，或有世界趣清净，或有世界杂秽清净，或有世界清净杂秽，或有世界一向清净，或有世界其形平正，或有覆住，或有侧住。如是等一切世界一切趣中，悉见此普救众生夜神，于一切时一切处，随诸众生形貌、言辞、行解差别，以方便力普现其前，随宜化度，令地狱众生免诸苦毒，令畜生众生不相食啖，令饿鬼众生无有饥渴，令诸龙等离一切怖，令欲界众生离欲界苦，令人趣众生离暗夜怖、毁呰怖、恶名怖、大众怖、不活怖、死怖、恶道怖、断善根怖、退菩提心怖、遇恶知识怖、离善知识怖、堕二乘地怖、种种生死怖、异类众生同住怖、恶时受生怖、恶种族中受生怖、造恶业怖、业烦恼障怖、执著诸想系缚怖，如是等怖悉令舍离。

又见一切众生，卵生、胎生、湿生、化生，有色、无色，有想、无想，非有想、非无想，普现其前，常勤救护，为成就菩萨大愿力故，深入菩萨三昧力故，坚固菩萨神通力故，出生普贤行愿力故，增广菩萨大悲海故，得普覆众生无碍大慈故，得普与众生无量喜乐故，得普摄一切众生智慧方便故，得菩萨广大解脱自在神通故，严净一切佛刹故，觉了一切诸法故，供养一切诸佛故，受持一切佛教故，积集一切善根修一切妙行故，入一切众生心海而无障碍故，知一切众生诸根教化成熟故，净一切众生信解除其恶障故，破一切众生无知黑暗故，令得一切智清净光明故。

时，善财童子见此夜神如是神力不可思议甚深境界，普现调伏一切众生菩萨解脱已，欢喜无量，头面作礼，一心瞻仰。时，彼夜神即舍菩萨庄严之相，还复本形，而不舍其自在神力。

尔时，善财童子恭敬合掌，却住一面，以偈赞曰：

&nbsp;&nbsp;&nbsp;&nbsp;“我善财得见，&nbsp;&nbsp;&nbsp;&nbsp;如是大神力，&nbsp;&nbsp;&nbsp;&nbsp;其心生欢喜，&nbsp;&nbsp;&nbsp;&nbsp;说偈而赞叹。

&nbsp;&nbsp;&nbsp;&nbsp;我见尊妙身，&nbsp;&nbsp;&nbsp;&nbsp;众相以庄严；&nbsp;&nbsp;&nbsp;&nbsp;譬如空中星，&nbsp;&nbsp;&nbsp;&nbsp;一切悉严净。

&nbsp;&nbsp;&nbsp;&nbsp;所放殊胜光，&nbsp;&nbsp;&nbsp;&nbsp;无量刹尘数；&nbsp;&nbsp;&nbsp;&nbsp;种种微妙色，&nbsp;&nbsp;&nbsp;&nbsp;普照于十方。

&nbsp;&nbsp;&nbsp;&nbsp;一一毛孔放，&nbsp;&nbsp;&nbsp;&nbsp;众生心数光；&nbsp;&nbsp;&nbsp;&nbsp;一一光明端，&nbsp;&nbsp;&nbsp;&nbsp;皆出宝莲华；

&nbsp;&nbsp;&nbsp;&nbsp;华中出化身，&nbsp;&nbsp;&nbsp;&nbsp;能灭众生苦；&nbsp;&nbsp;&nbsp;&nbsp;光中出妙香，&nbsp;&nbsp;&nbsp;&nbsp;普熏于众生；

&nbsp;&nbsp;&nbsp;&nbsp;复雨种种华，&nbsp;&nbsp;&nbsp;&nbsp;供养一切佛。

&nbsp;&nbsp;&nbsp;&nbsp;两眉放妙光，&nbsp;&nbsp;&nbsp;&nbsp;量与须弥等，&nbsp;&nbsp;&nbsp;&nbsp;普触诸含识，&nbsp;&nbsp;&nbsp;&nbsp;令灭愚痴暗。

&nbsp;&nbsp;&nbsp;&nbsp;口放清净光，&nbsp;&nbsp;&nbsp;&nbsp;譬如无量日，&nbsp;&nbsp;&nbsp;&nbsp;普照于广大，&nbsp;&nbsp;&nbsp;&nbsp;毗卢舍那境。

&nbsp;&nbsp;&nbsp;&nbsp;眼放清净光，&nbsp;&nbsp;&nbsp;&nbsp;譬如无量月，&nbsp;&nbsp;&nbsp;&nbsp;普照十方刹，&nbsp;&nbsp;&nbsp;&nbsp;悉灭世痴翳。

&nbsp;&nbsp;&nbsp;&nbsp;现化种种身，&nbsp;&nbsp;&nbsp;&nbsp;相状等众生，&nbsp;&nbsp;&nbsp;&nbsp;充满十方界，&nbsp;&nbsp;&nbsp;&nbsp;度脱三有海。

&nbsp;&nbsp;&nbsp;&nbsp;妙身遍十方，&nbsp;&nbsp;&nbsp;&nbsp;普现众生前，&nbsp;&nbsp;&nbsp;&nbsp;灭除水火贼，&nbsp;&nbsp;&nbsp;&nbsp;王等一切怖。

&nbsp;&nbsp;&nbsp;&nbsp;我承喜目教，&nbsp;&nbsp;&nbsp;&nbsp;今得诣尊所，&nbsp;&nbsp;&nbsp;&nbsp;见尊眉间相，&nbsp;&nbsp;&nbsp;&nbsp;放大清净光，

&nbsp;&nbsp;&nbsp;&nbsp;普照十方海，&nbsp;&nbsp;&nbsp;&nbsp;悉灭一切暗，&nbsp;&nbsp;&nbsp;&nbsp;显现神通力，&nbsp;&nbsp;&nbsp;&nbsp;而来入我身。

&nbsp;&nbsp;&nbsp;&nbsp;我遇圆满光，&nbsp;&nbsp;&nbsp;&nbsp;心生大欢喜，&nbsp;&nbsp;&nbsp;&nbsp;得总持三昧，&nbsp;&nbsp;&nbsp;&nbsp;普见十方佛。

&nbsp;&nbsp;&nbsp;&nbsp;我于所经处，&nbsp;&nbsp;&nbsp;&nbsp;悉见诸微尘，&nbsp;&nbsp;&nbsp;&nbsp;一一微尘中，&nbsp;&nbsp;&nbsp;&nbsp;各见尘数刹。

&nbsp;&nbsp;&nbsp;&nbsp;或有无量刹，&nbsp;&nbsp;&nbsp;&nbsp;一切咸浊秽，&nbsp;&nbsp;&nbsp;&nbsp;众生受诸苦，&nbsp;&nbsp;&nbsp;&nbsp;常悲叹号泣。

&nbsp;&nbsp;&nbsp;&nbsp;或有染净刹，&nbsp;&nbsp;&nbsp;&nbsp;少乐多忧苦；&nbsp;&nbsp;&nbsp;&nbsp;示现三乘像，&nbsp;&nbsp;&nbsp;&nbsp;往彼而救度。

&nbsp;&nbsp;&nbsp;&nbsp;或有净染刹，&nbsp;&nbsp;&nbsp;&nbsp;众生所乐见，&nbsp;&nbsp;&nbsp;&nbsp;菩萨常充满，&nbsp;&nbsp;&nbsp;&nbsp;住持诸佛法。

&nbsp;&nbsp;&nbsp;&nbsp;一一微尘中，&nbsp;&nbsp;&nbsp;&nbsp;无量净刹海；&nbsp;&nbsp;&nbsp;&nbsp;毗卢遮那佛，&nbsp;&nbsp;&nbsp;&nbsp;往劫所严净。

&nbsp;&nbsp;&nbsp;&nbsp;佛于一切刹，&nbsp;&nbsp;&nbsp;&nbsp;悉坐菩提树，&nbsp;&nbsp;&nbsp;&nbsp;成道转法轮，&nbsp;&nbsp;&nbsp;&nbsp;度脱诸群生。

&nbsp;&nbsp;&nbsp;&nbsp; 我见普救天，&nbsp;&nbsp;&nbsp;&nbsp;于彼无量刹，&nbsp;&nbsp;&nbsp;&nbsp;一切诸佛所，&nbsp;&nbsp;&nbsp;&nbsp;普皆往供养。”

尔时，善财童子说此颂已，白普救众生妙德夜神言：“天神！今此解脱甚深希有！其名何等？得此解脱其已久如？修何等行而得清净？”

夜神言：“善男子，是处难知，诸天及人、一切二乘所不能测。何以故？此是住普贤菩萨行者境界故，住大悲藏者境界故，救护一切众生者境界故，能净一切三恶八难者境界故，能于一切佛刹中绍隆佛种不断者境界故，能住持一切佛法者境界故，能于一切劫修菩萨行成满大愿海者境界故，能于一切法界海以清净智光灭无明暗障者境界故，能以一念智慧光明普照一切三世方便海者境界故。我承佛力，今为汝说。

“善男子，乃往古世，过佛刹微尘数劫，尔时有劫，名圆满清净，世界名毗卢遮那大威德，有须弥山微尘数如来于中出现。其佛世界，以一切香王摩尼宝为体，众宝庄严，住无垢光明摩尼王海上。其形正圆，净秽合成，一切严具帐云而覆其上，一切庄严摩尼轮山千匝围绕。有十万亿那由他四天下皆妙庄严，或有四天下恶业众生于中止住，或有四天下杂业众生于中止住，或有四天下善根众生于中止住，或有四天下一向清净诸大菩萨之所止住。

“此界东际轮围山侧，有四天下，名宝灯华幢。国界清净，饮食丰足，不藉耕耘而生稻粱；宫殿楼阁悉皆奇妙；诸如意树处处行列，种种香树恒出香云，种种鬘树恒出鬘云，种种华树常雨妙华；种种宝树出诸奇宝，无量色光周匝照耀；诸音乐树出诸音乐，随风吹动演妙音声；日月光明摩尼宝王普照一切，昼夜受乐无时间断。

“此四天下有百万亿那由他诸王国土，一一国土有千大河周匝围绕，一一皆以妙华覆上，随流漂动，出天乐音，一切宝树列植其岸，种种珍奇以为严饰，舟船来往称情戏乐。一一河间有百万亿城，一一城有百万亿那由他聚落；如是一切城邑、聚落，各有无量百千亿那由他宫殿园林周匝围绕。

“此四天下阎浮提内，有一国土，名宝华灯，安隐丰乐，人民炽盛；其中众生，具行十善。有转轮王于中出现，名毗卢遮那妙宝莲华髻，于莲华中忽然化生，三十二相以为严好，七宝具足，王四天下，恒以正法教导群生。王有千子，端正勇健，能伏冤敌；百万亿那由他宫人、采女，皆悉与王同种善根、同修诸行、同时诞生，端正姝妙犹如天女，身真金色常放光明，诸毛孔中恒出妙香；良臣、猛将，具足十亿。王有正妃，名圆满面，是王女宝，端正殊特，皮肤金色，目发绀青，言同梵音，身有天香，常放光明照千由旬。其有一女，名普智焰妙德眼，形体端严，色相殊美，众生见者情无厌足。尔时，众生寿命无量，或有不定而中夭者；种种形色、种种音声、种种名字、种种族姓，愚、智、勇、怯、贫、富、苦、乐，无量品类皆悉不同。时，或有人语余人言：‘我身端正，汝形鄙陋。’作是语已，递相毁辱，集不善业；以是业故，寿命、色力、一切乐事悉皆损减。

“时，彼城北有菩提树，名普光法云音幢，以念念出现一切如来道场庄严坚固摩尼王而为其根，一切摩尼以为其干，众杂妙宝以为其叶，次第分布，并相称可，四方上下，圆满庄严；放宝光明，出妙音声，说一切如来甚深境界。于彼树前，有一香池，名宝华光明，演法雷音；妙宝为岸，百万亿那由他宝树围绕，一一树形如菩提树，众宝璎珞周匝垂下，无量楼阁皆宝所成，周遍道场以为严饰。彼香池内出大莲华，名普现三世一切如来庄严境界云，须弥山微尘数佛于中出现。其第一佛，名普智宝焰妙德幢，于此华上，最初得阿耨多罗三藐三菩提，无量千岁演说正法成熟众生。

“其彼如来未成佛时，十千年前，此大莲华放净光明，名现诸神通成熟众生；若有众生遇斯光者，心自开悟，无所不了，知十千年后佛当出现。九千年前，放净光明，名一切众生离垢灯；若有众生遇斯光者，得清净眼，见一切色，知九千年后佛当出现。八千年前，放大光明，名一切众生业果音；若有众生遇斯光者，悉得自知诸业果报，知八千年后佛当出现。七千年前，放大光明，名生一切善根音；若有众生遇斯光者，一切诸根悉得圆满，知七千年后佛当出现。六千年前，放大光明，名佛不思议境界音；若有众生遇斯光者，其心广大，普得自在，知六千年后佛当出现。五千年前，放大光明，名严净一切佛刹音；若有众生遇斯光者，悉见一切清净佛土，知五千年后佛当出现。四千年前，放大光明，名一切如来境界无差别灯；若有众生遇斯光者，悉能往觐一切诸佛，知四千年后佛当出现。三千年前，放大光明，名三世明灯；若有众生遇斯光者，悉能现见一切如来诸本事海，知三千年后佛当出现。二千年前，放大光明，名如来离翳智慧灯；若有众生遇斯光者，则得普眼见一切如来神变、一切诸佛国土、一切世界众生，知二千年后佛当出现。一千年前，放大光明，名令一切众生见佛集诸善根；若有众生遇斯光者，则得成就见佛三昧，知一千年后佛当出现。次七日前，放大光明，名一切众生欢喜音；若有众生遇斯光者，得普见诸佛生大欢喜，知七日后佛当出现。满七日已，一切世界悉皆震动，纯净无染，念念普现十方一切清净佛刹，亦现彼刹种种庄严；若有众生根性淳熟，应见佛者，咸诣道场。

“尔时，彼世界中一切轮围、一切须弥、一切诸山、一切大海、一切地、一切城、一切垣墙、一切宫殿、一切音乐、一切语言，皆出音声，赞说一切诸佛如来神力境界；又出一切香云、一切烧香云、一切末香云、一切香摩尼形像云、一切宝焰云、一切焰藏云、一切摩尼衣云、一切璎珞云、一切妙华云、一切如来光明云、一切如来圆光云、一切音乐云、一切如来愿声云、一切如来言音海云、一切如来相好云，显示如来出现世间不思议相。

“善男子，此普照三世一切如来庄严境界大宝莲华王，有十佛刹微尘数莲华周匝围绕，诸莲华内悉有摩尼宝藏师子之座，一一座上皆有菩萨结跏趺坐。

“善男子，彼普智宝焰妙德幢王如来，于此成阿耨多罗三藐三菩提时，即于十方一切世界中成阿耨多罗三藐三菩提；随众生心，悉现其前为转法轮。于一一世界，令无量众生离恶道苦，令无量众生得生天中，令无量众生住于声闻、辟支佛地，令无量众生成就出离菩提之行，令无量众生成就勇猛幢菩提之行，令无量众生成就法光明菩提之行，令无量众生成就清净根菩提之行，令无量众生成就平等力菩提之行，令无量众生成就入法城菩提之行，令无量众生成就遍至一切处不可坏神通力菩提之行，令无量众生入普门方便道菩提之行，令无量众生安住三昧门菩提之行，令无量众生成就缘一切清净境界菩提之行，令无量众生发菩提心，令无量众生住菩萨道，令无量众生安住清净波罗蜜道，令无量众生住菩萨初地，令无量众生住菩萨二地乃至十地，令无量众生入于菩萨殊胜行愿，令无量众生安住普贤清净行愿。

“善男子，彼普智宝焰妙德幢如来，现如是不思议自在神力转法轮时，于彼一一诸世界中，随其所应，念念调伏无量众生。

“时，普贤菩萨知宝华灯王城中众生，自恃色貌及诸境界，而生憍慢陵蔑他人；化现妙身，端正殊特，往诣彼城，放大光明，普照一切，令彼圣王及诸妙宝、日月星宿、众生身等一切光明悉皆不现，譬如日出众景夺曜，亦如聚墨对阎浮金。时，诸众生咸作是言：‘此为是谁？为天？为梵？今放此光，令我等身所有光色皆不显现。’种种思惟，无能解了。

“尔时，普贤菩萨在彼轮王宝宫殿上虚空中住，而告之言：‘大王当知，今汝国中，有佛兴世，在普光明法云音幢菩提树下。’时，圣王女──莲华妙眼，见普贤菩萨所现色身光明自在，及闻身上诸庄严具所出妙音，心生欢喜，作如是念：‘愿我所有一切善根，得如是身、如是庄严、如是相好、如是威仪、如是自在。今此大圣，能于众生生死长夜黑暗之中放大光明，开示如来出兴于世；愿令于我亦得如是，为诸众生作智光明，破彼所有无知黑暗。愿我所在受生之处，常得不离此善知识。’

“善男子，时，转轮王与其宝女、千子、眷属、大臣、辅佐、四种兵众，及其城内无量人民，前后围绕；以王神力，俱升虚空，高一由旬，放大光明照四天下，普使一切咸得瞻仰，欲令众生俱往见佛，以偈赞曰：

&nbsp;&nbsp;&nbsp;&nbsp;“‘如来出世间，&nbsp;&nbsp;&nbsp;&nbsp;普救诸群生，&nbsp;&nbsp;&nbsp;&nbsp;汝等应速起，&nbsp;&nbsp;&nbsp;&nbsp;往诣导师所。

&nbsp;&nbsp;&nbsp;&nbsp;无量无数劫，&nbsp;&nbsp;&nbsp;&nbsp;乃有佛兴世，&nbsp;&nbsp;&nbsp;&nbsp;演说深妙法，&nbsp;&nbsp;&nbsp;&nbsp;饶益一切众。

&nbsp;&nbsp;&nbsp;&nbsp;佛观诸世间，&nbsp;&nbsp;&nbsp;&nbsp;颠倒常痴惑，&nbsp;&nbsp;&nbsp;&nbsp;轮回生死苦，&nbsp;&nbsp;&nbsp;&nbsp;而起大悲心。

&nbsp;&nbsp;&nbsp;&nbsp;无数亿千劫，&nbsp;&nbsp;&nbsp;&nbsp;修习菩提行，&nbsp;&nbsp;&nbsp;&nbsp;为欲度众生，&nbsp;&nbsp;&nbsp;&nbsp;斯由大悲力。

&nbsp;&nbsp;&nbsp;&nbsp;头目手足等，&nbsp;&nbsp;&nbsp;&nbsp;一切悉能舍，&nbsp;&nbsp;&nbsp;&nbsp;为求菩提故，&nbsp;&nbsp;&nbsp;&nbsp;如是无量劫。

&nbsp;&nbsp;&nbsp;&nbsp;无量亿千劫，&nbsp;&nbsp;&nbsp;&nbsp;导师难可遇；&nbsp;&nbsp;&nbsp;&nbsp;见闻若承事，&nbsp;&nbsp;&nbsp;&nbsp;一切无空过。

&nbsp;&nbsp;&nbsp;&nbsp;今当共汝等，&nbsp;&nbsp;&nbsp;&nbsp;往观调御尊，&nbsp;&nbsp;&nbsp;&nbsp;坐于如来座，&nbsp;&nbsp;&nbsp;&nbsp;降魔成正觉。

&nbsp;&nbsp;&nbsp;&nbsp;瞻仰如来身，&nbsp;&nbsp;&nbsp;&nbsp;放演无量光，&nbsp;&nbsp;&nbsp;&nbsp;种种微妙色，&nbsp;&nbsp;&nbsp;&nbsp;除灭一切暗。

&nbsp;&nbsp;&nbsp;&nbsp;一一毛孔中，&nbsp;&nbsp;&nbsp;&nbsp;放光不思议，&nbsp;&nbsp;&nbsp;&nbsp;普照诸群生，&nbsp;&nbsp;&nbsp;&nbsp;咸令大欢喜。

&nbsp;&nbsp;&nbsp;&nbsp;汝等咸应发，&nbsp;&nbsp;&nbsp;&nbsp;广大精进心，&nbsp;&nbsp;&nbsp;&nbsp;诣彼如来所，&nbsp;&nbsp;&nbsp;&nbsp;恭敬而供养。’

“尔时，转轮圣王说偈赞佛，开悟一切众生已，从轮王善根，出十千种大供养云，往诣道场，向如来所。所谓：一切宝盖云、一切华帐云、一切宝衣云、一切宝铃网云、一切香海云、一切宝座云、一切宝幢云、一切宫殿云、一切妙华云、一切诸庄严具云，于虚空中周遍严饰。到已，顶礼普智宝焰妙德幢王如来足，绕无量百千匝，即于佛前坐普照十方宝莲华座。

“时，转轮王女普智焰妙德眼，即解身上诸庄严具，持以散佛。时，庄严具于虚空中变成宝盖，宝网垂下，龙王执持，一切宫殿于中间列；十种宝盖周匝围绕，形如楼阁，内外清净，诸璎珞云及诸宝树、香海摩尼以为庄严。于此盖中，有菩提树，枝叶荣茂，普覆法界，念念示现无量庄严。毗卢遮那如来坐此树下，有不可说佛刹微尘数菩萨前后围绕，皆从普贤行愿出生，住诸菩萨无差别住，亦见有一切诸世间主，亦见如来自在神力，又见一切诸劫次第世界成坏，又亦见彼一切世界一切诸佛出兴次第，又亦见彼一切世界一一皆有普贤菩萨供养于佛、调伏众生，又亦见彼一切菩萨莫不皆在普贤身中，亦见自身在其身内，亦见其身在一切如来前、一切普贤前、一切菩萨前、一切众生前，又亦见彼一切世界一一各有佛刹微尘数世界种种际畔、种种任持、种种形状、种种体性、种种安布、种种庄严、种种清净、种种庄严云而覆其上、种种劫名、种种佛兴、种种三世、种种方处、种种住法界、种种入法界、种种住虚空、种种如来菩提场、种种如来神通力、种种如来师子座、种种如来大众海、种种如来众差别、种种如来巧方便、种种如来转法轮、种种如来妙音声、种种如来言说海、种种如来契经云；既见是已，其心清净，生大欢喜。普智宝焰妙德幢王如来，为说修多罗，名一切如来转法轮，十佛刹微尘数修多罗而为眷属。

“时，彼女人闻此经已，则得成就十千三昧门，其心柔软，无有粗强，如初受胎，如始诞生，如娑罗树初始生芽。彼三昧心亦复如是，所谓：现见一切佛三昧、普照一切刹三昧、入一切三世门三昧、说一切佛法轮三昧、知一切佛愿海三昧、开悟一切众生令出生死苦三昧、常愿破一切众生暗三昧、常愿灭一切众生苦三昧、常愿生一切众生乐三昧、教化一切众生不生疲厌三昧、一切菩萨无障碍幢三昧、普诣一切清净佛刹三昧。得如是等十千三昧已，复得妙定心、不动心、欢喜心、安慰心、广大心、顺善知识心、缘甚深一切智心、住广大方便海心、舍离一切执著心、不住一切世间境界心、入如来境界心、普照一切色海心、无恼害心，无高倨心、无疲倦心、无退转心、无懈怠心、思惟诸法自性心、安住一切法门海心、观察一切法门海心、了知一切众生海心、救护一切众生海心、普照一切世界海心、普生一切佛愿海心、悉破一切障山心、积集福德助道心、现见诸佛十力心、普照菩萨境界心、增长菩萨助道心、遍缘一切方海心。一心思惟普贤大愿，发一切如来十佛刹微尘数愿海：愿严净一切佛国，愿调伏一切众生，愿遍知一切法界，愿普入一切法界海，愿于一切佛刹尽未来际劫修菩萨行，愿尽未来际劫不舍一切菩萨行，愿得亲近一切如来，愿得承事一切善友，愿得供养一切诸佛，愿于念念中修菩萨行增一切智无有间断。发如是等十佛刹微尘数愿海，成就普贤所有大愿。

“时，彼如来复为其女开示演说发心已来所集善根、所修妙行、所得大果，令其开悟成就如来所有愿海，一心趣向一切智位。

“善男子，复于此前，过十大劫，有世界，名日轮光摩尼，佛号因陀罗幢妙相。此妙眼女，于彼如来遗法之中，普贤菩萨劝其修补莲华座上故坏佛像；既修补已而复彩画，既彩画已复宝庄严，发阿耨多罗三藐三菩提心。

“善男子，我念过去，由普贤菩萨善知识故，种此善根。从是已来，不堕恶趣，常于一切天王、人王种族中生，端正可喜，众相圆满，令人乐见，常见于佛，常得亲近普贤菩萨；乃至于今，示导开悟，成熟于我，令生欢喜。

“善男子，于意云何？尔时毗卢遮那藏妙宝莲华髻转轮圣王者，岂异人乎？今弥勒菩萨是。时王妃圆满面者，寂静音海夜神是，今所住处去此不远。时妙德眼童女者，即我身是。我于彼时，身为童女，普贤菩萨劝我修补莲华座像，以为无上菩提因缘，令我发于阿耨多罗三藐三菩提心。我于彼时，初始发心；次复引导，令我得见妙德幢佛，解身璎珞，散佛供养，见佛神力，闻佛说法，即得菩萨普现一切世间调伏众生解脱门。于念念中，见须弥山微尘数佛，亦见彼佛道场、众会、清净国土；我皆尊重，恭敬供养，听闻说法，依教修行。

“善男子，过彼毗卢遮那大威德世界圆满清净劫已，次有世界，名宝轮妙庄严，劫名大光，有五百佛于中出现，我皆承事恭敬供养。其最初佛，名大悲幢；初出家时，我为夜神，恭敬供养。次有佛出，名金刚那罗延幢；我为转轮王，恭敬供养；其佛为我说修多罗，名一切佛出现，十佛刹微尘数修多罗以为眷属。次有佛出，名金刚无碍德；我于彼时为转轮王，恭敬供养；其佛为我说修多罗，名普照一切众生根，须弥山微尘数修多罗而为眷属；我皆受持。次有佛出，名火焰山妙庄严；我于彼时为长者女；其佛为我说修多罗，名普照三世藏，阎浮提微尘数修多罗而为眷属；我皆听闻，如法受持。次有佛出，名一切法海高胜王；我为阿修罗王，恭敬供养；其佛为我说修多罗，名分别一切法界，五百修多罗而为眷属；我皆听闻，如法受持。次有佛出，名海岳法光明；我为龙王女，雨如意摩尼宝云而为供养；其佛为我说修多罗，名增长欢喜海，百万亿修多罗而为眷属；我皆听闻，如法受持。次有佛出，名宝焰山灯；我为海神，雨宝莲华云恭敬供养；其佛为我说修多罗，名法界方便海光明，佛刹微尘数修多罗而为眷属；我皆听闻，如法受持。次有佛出，名功德海光明轮；我于彼时为五通仙，现大神通，六万诸仙前后围绕，雨香华云而为供养；其佛为我说修多罗，名无著法灯，六万修多罗而为眷属；我皆听闻，如法受持。次有佛出，名毗卢遮那功德藏；我于彼时，为主地神，名出生平等义，与无量地神俱，雨一切宝树、一切摩尼藏、一切宝璎珞云而为供养；其佛为我说修多罗，名出生一切如来智藏，无量修多罗而为眷属；我皆听闻，受持不忘。善男子，如是次第，其最后佛，名充满虚空法界妙德灯；我为妓女，名曰美颜，见佛入城，歌舞供养；承佛神力，踊在空中，以千偈颂赞叹于佛；佛为于我，放眉间光，名庄严法界大光明，遍触我身；我蒙光已，即得解脱门，名法界方便不退藏。

“善男子，此世界中，有如是等佛刹微尘数劫，一切如来于中出现；我皆承事，恭敬供养；彼诸如来所说正法，我皆忆念，乃至不忘一文一句。于彼一一诸如来所，称扬赞叹一切佛法，为无量众生广作利益；于彼一一诸如来所，得一切智光明，现三世法界海，入一切普贤行。

“善男子，我依一切智光明故，于念念中见无量佛；既见佛已，先所未得、先所未见普贤诸行，悉得成满。何以故？以得一切智光明故。”

尔时，普救众生夜神，欲重明此解脱义，承佛神力，为善财童子而说颂言：

&nbsp;&nbsp;&nbsp;&nbsp;“善财听我说，&nbsp;&nbsp;&nbsp;&nbsp;甚深难见法，&nbsp;&nbsp;&nbsp;&nbsp;普照于三世，&nbsp;&nbsp;&nbsp;&nbsp;一切差别门。

&nbsp;&nbsp;&nbsp;&nbsp;如我初发心，&nbsp;&nbsp;&nbsp;&nbsp;专求佛功德，&nbsp;&nbsp;&nbsp;&nbsp;所入诸解脱，&nbsp;&nbsp;&nbsp;&nbsp;汝今应谛听。

&nbsp;&nbsp;&nbsp;&nbsp;我念过去世，&nbsp;&nbsp;&nbsp;&nbsp;过刹微尘劫，&nbsp;&nbsp;&nbsp;&nbsp;次前有一劫，&nbsp;&nbsp;&nbsp;&nbsp;名圆满清净。

&nbsp;&nbsp;&nbsp;&nbsp;是时有世界，&nbsp;&nbsp;&nbsp;&nbsp;名为遍照灯，&nbsp;&nbsp;&nbsp;&nbsp;须弥尘数佛，&nbsp;&nbsp;&nbsp;&nbsp;于中出兴世：

&nbsp;&nbsp;&nbsp;&nbsp;初佛名智焰，&nbsp;&nbsp;&nbsp;&nbsp;次佛名法幢，&nbsp;&nbsp;&nbsp;&nbsp;第三法须弥，&nbsp;&nbsp;&nbsp;&nbsp;第四德师子，

&nbsp;&nbsp;&nbsp;&nbsp;第五寂静王，&nbsp;&nbsp;&nbsp;&nbsp;第六灭诸见，&nbsp;&nbsp;&nbsp;&nbsp;第七高名称，&nbsp;&nbsp;&nbsp;&nbsp;第八大功德，

&nbsp;&nbsp;&nbsp;&nbsp;第九名胜日，&nbsp;&nbsp;&nbsp;&nbsp;第十名月面。&nbsp;&nbsp;&nbsp;&nbsp;于此十佛所，&nbsp;&nbsp;&nbsp;&nbsp;最初悟法门。

&nbsp;&nbsp;&nbsp;&nbsp;从此后次第，&nbsp;&nbsp;&nbsp;&nbsp;复有十佛出：&nbsp;&nbsp;&nbsp;&nbsp;初名虚空处，&nbsp;&nbsp;&nbsp;&nbsp;第二名普光，

&nbsp;&nbsp;&nbsp;&nbsp;三名住诸方，&nbsp;&nbsp;&nbsp;&nbsp;四名正念海，&nbsp;&nbsp;&nbsp;&nbsp;五名高胜光，&nbsp;&nbsp;&nbsp;&nbsp;六名须弥云，

&nbsp;&nbsp;&nbsp;&nbsp;七名法焰佛，&nbsp;&nbsp;&nbsp;&nbsp;八名山胜佛，&nbsp;&nbsp;&nbsp;&nbsp;九名大悲华，&nbsp;&nbsp;&nbsp;&nbsp;十名法界华。

&nbsp;&nbsp;&nbsp;&nbsp;此十出现时，&nbsp;&nbsp;&nbsp;&nbsp;第二悟法门。

&nbsp;&nbsp;&nbsp;&nbsp;从此后次第，&nbsp;&nbsp;&nbsp;&nbsp;复有十佛出：&nbsp;&nbsp;&nbsp;&nbsp;第一光幢佛，&nbsp;&nbsp;&nbsp;&nbsp;第二智慧佛，

&nbsp;&nbsp;&nbsp;&nbsp;第三心义佛，&nbsp;&nbsp;&nbsp;&nbsp;第四德主佛，&nbsp;&nbsp;&nbsp;&nbsp;第五天慧佛，&nbsp;&nbsp;&nbsp;&nbsp;第六慧王佛，

&nbsp;&nbsp;&nbsp;&nbsp;第七胜智佛，&nbsp;&nbsp;&nbsp;&nbsp;第八光王佛，&nbsp;&nbsp;&nbsp;&nbsp;第九勇猛佛，&nbsp;&nbsp;&nbsp;&nbsp;第十莲华佛。

&nbsp;&nbsp;&nbsp;&nbsp;于此十佛所，&nbsp;&nbsp;&nbsp;&nbsp;第三悟法门。

&nbsp;&nbsp;&nbsp;&nbsp;从此后次第，&nbsp;&nbsp;&nbsp;&nbsp;复有十佛出：&nbsp;&nbsp;&nbsp;&nbsp;第一宝焰山，&nbsp;&nbsp;&nbsp;&nbsp;第二功德海，

&nbsp;&nbsp;&nbsp;&nbsp;第三法光明，&nbsp;&nbsp;&nbsp;&nbsp;第四莲华藏，&nbsp;&nbsp;&nbsp;&nbsp;第五众生眼，&nbsp;&nbsp;&nbsp;&nbsp;第六香光宝，

&nbsp;&nbsp;&nbsp;&nbsp;七须弥功德，&nbsp;&nbsp;&nbsp;&nbsp;八乾闼婆王，&nbsp;&nbsp;&nbsp;&nbsp;第九摩尼藏，&nbsp;&nbsp;&nbsp;&nbsp;第十寂静色。

&nbsp;&nbsp;&nbsp;&nbsp;从此后次第，&nbsp;&nbsp;&nbsp;&nbsp;复有十佛出：&nbsp;&nbsp;&nbsp;&nbsp;初佛广大智，&nbsp;&nbsp;&nbsp;&nbsp;次佛宝光明，

&nbsp;&nbsp;&nbsp;&nbsp;第三虚空云，&nbsp;&nbsp;&nbsp;&nbsp;第四殊胜相，&nbsp;&nbsp;&nbsp;&nbsp;第五圆满戒，&nbsp;&nbsp;&nbsp;&nbsp;第六那罗延，

&nbsp;&nbsp;&nbsp;&nbsp;第七须弥德，&nbsp;&nbsp;&nbsp;&nbsp;第八功德轮，&nbsp;&nbsp;&nbsp;&nbsp;第九无胜幢，&nbsp;&nbsp;&nbsp;&nbsp;第十大树山。

&nbsp;&nbsp;&nbsp;&nbsp;从此后次第，&nbsp;&nbsp;&nbsp;&nbsp;复有十佛出：&nbsp;&nbsp;&nbsp;&nbsp;第一娑罗藏，&nbsp;&nbsp;&nbsp;&nbsp;第二世主身，

&nbsp;&nbsp;&nbsp;&nbsp;第三高显光，&nbsp;&nbsp;&nbsp;&nbsp;第四金刚照，&nbsp;&nbsp;&nbsp;&nbsp;第五地威力，&nbsp;&nbsp;&nbsp;&nbsp;第六甚深法，

&nbsp;&nbsp;&nbsp;&nbsp;第七法慧音，&nbsp;&nbsp;&nbsp;&nbsp;第八须弥幢，&nbsp;&nbsp;&nbsp;&nbsp;第九胜光明，&nbsp;&nbsp;&nbsp;&nbsp;第十妙宝光。

&nbsp;&nbsp;&nbsp;&nbsp;从此后次第，&nbsp;&nbsp;&nbsp;&nbsp;复有十佛出：&nbsp;&nbsp;&nbsp;&nbsp;第一梵光明，&nbsp;&nbsp;&nbsp;&nbsp;第二虚空音，

&nbsp;&nbsp;&nbsp;&nbsp;第三法界身，&nbsp;&nbsp;&nbsp;&nbsp;第四光明轮，&nbsp;&nbsp;&nbsp;&nbsp;第五智慧幢，&nbsp;&nbsp;&nbsp;&nbsp;第六虚空灯，

&nbsp;&nbsp;&nbsp;&nbsp;第七微妙德，&nbsp;&nbsp;&nbsp;&nbsp;第八遍照光，&nbsp;&nbsp;&nbsp;&nbsp;第九胜福光，&nbsp;&nbsp;&nbsp;&nbsp;第十大悲云。

&nbsp;&nbsp;&nbsp;&nbsp;从此后次第，&nbsp;&nbsp;&nbsp;&nbsp;复有十佛出：&nbsp;&nbsp;&nbsp;&nbsp;第一力光慧，&nbsp;&nbsp;&nbsp;&nbsp;第二普现前，

&nbsp;&nbsp;&nbsp;&nbsp;第三高显光，&nbsp;&nbsp;&nbsp;&nbsp;第四光明身，&nbsp;&nbsp;&nbsp;&nbsp;第五法起佛，&nbsp;&nbsp;&nbsp;&nbsp;第六宝相佛，

&nbsp;&nbsp;&nbsp;&nbsp;第七速疾风，&nbsp;&nbsp;&nbsp;&nbsp;第八勇猛幢，&nbsp;&nbsp;&nbsp;&nbsp;第九妙宝盖，&nbsp;&nbsp;&nbsp;&nbsp;第十照三世。

&nbsp;&nbsp;&nbsp;&nbsp;从此后次第，&nbsp;&nbsp;&nbsp;&nbsp;复有十佛出：&nbsp;&nbsp;&nbsp;&nbsp;第一愿海光，&nbsp;&nbsp;&nbsp;&nbsp;第二金刚身，

&nbsp;&nbsp;&nbsp;&nbsp;第三须弥德，&nbsp;&nbsp;&nbsp;&nbsp;第四念幢王，&nbsp;&nbsp;&nbsp;&nbsp;第五功德慧，&nbsp;&nbsp;&nbsp;&nbsp;第六智慧灯，

&nbsp;&nbsp;&nbsp;&nbsp;第七光明幢，&nbsp;&nbsp;&nbsp;&nbsp;第八广大智，&nbsp;&nbsp;&nbsp;&nbsp;第九法界智，&nbsp;&nbsp;&nbsp;&nbsp;第十法海智。

&nbsp;&nbsp;&nbsp;&nbsp;从此后次第，&nbsp;&nbsp;&nbsp;&nbsp;复有十佛出：&nbsp;&nbsp;&nbsp;&nbsp;初名布施法，&nbsp;&nbsp;&nbsp;&nbsp;次名功德轮，

&nbsp;&nbsp;&nbsp;&nbsp;三名胜妙云，&nbsp;&nbsp;&nbsp;&nbsp;四名忍智灯，&nbsp;&nbsp;&nbsp;&nbsp;五名寂静音，&nbsp;&nbsp;&nbsp;&nbsp;六名寂静幢，

&nbsp;&nbsp;&nbsp;&nbsp;七名世间灯，&nbsp;&nbsp;&nbsp;&nbsp;八名深大愿，&nbsp;&nbsp;&nbsp;&nbsp;九名无胜幢，&nbsp;&nbsp;&nbsp;&nbsp;十名智焰海。

&nbsp;&nbsp;&nbsp;&nbsp;从此后次第，&nbsp;&nbsp;&nbsp;&nbsp;复有十佛出：&nbsp;&nbsp;&nbsp;&nbsp;初佛法自在，&nbsp;&nbsp;&nbsp;&nbsp;二佛无碍慧，

&nbsp;&nbsp;&nbsp;&nbsp;三名意海慧，&nbsp;&nbsp;&nbsp;&nbsp;四名众妙音，&nbsp;&nbsp;&nbsp;&nbsp;五名自在施，&nbsp;&nbsp;&nbsp;&nbsp;六名普现前，

&nbsp;&nbsp;&nbsp;&nbsp;七名随乐身，&nbsp;&nbsp;&nbsp;&nbsp;八名住胜德，&nbsp;&nbsp;&nbsp;&nbsp;第九本性佛，&nbsp;&nbsp;&nbsp;&nbsp;第十贤德佛。

&nbsp;&nbsp;&nbsp;&nbsp;须弥尘数劫，&nbsp;&nbsp;&nbsp;&nbsp;此中所有佛，&nbsp;&nbsp;&nbsp;&nbsp;普作世间灯，&nbsp;&nbsp;&nbsp;&nbsp;我悉曾供养。

&nbsp;&nbsp;&nbsp;&nbsp;佛刹微尘劫，&nbsp;&nbsp;&nbsp;&nbsp;所有佛出现，&nbsp;&nbsp;&nbsp;&nbsp;我皆曾供养，&nbsp;&nbsp;&nbsp;&nbsp;入此解脱门。

&nbsp;&nbsp;&nbsp;&nbsp;我于无量劫，&nbsp;&nbsp;&nbsp;&nbsp;修行得此道；&nbsp;&nbsp;&nbsp;&nbsp;汝若能修行，&nbsp;&nbsp;&nbsp;&nbsp;不久亦当得。

“善男子，我唯知此菩萨普现一切世间调伏众生解脱。如诸菩萨摩诃萨，集无边行，生种种解，现种种身，具种种根，满种种愿，入种种三昧，起种种神变，能种种观察法，入种种智慧门，得种种法光明；而我云何能知能说彼功德行？

“善男子，去此不远，有主夜神，名寂静音海，坐摩尼光幢庄严莲华座，百万阿僧祇主夜神前后围绕。汝诣彼问：菩萨云何学菩萨行、修菩萨道？”

时，善财童子顶礼其足，绕无数匝，殷勤瞻仰，辞退而去。
