## 卷第七十六

### 入法界品第三十九之十七

尔时，善财童子一心欲诣摩耶夫人所，即时获得观佛境界智，作如是念：“是善知识，远离世间，住无所住，超过六处，离一切著，知无碍道，具净法身，以如幻业而现化身，以如幻智而观世间，以如幻愿而持佛身、随意生身、无生灭身、无来去身、非虚实身、不变坏身、无起尽身、所有诸相皆一相身、离二边身、无依处身、无穷尽身、离诸分别如影现身、知如梦身、了如像身、如净日身、普于十方而化现身、住于三世无变异身、非身心身，犹如虚空，所行无碍，超诸世眼，唯是普贤净目所见。如是之人，我今云何而得亲近承事供养、与其同住、观其状貌、听其音声、思其语言、受其教诲？”

作是念已，有主城神，名曰宝眼，眷属围绕，于虚空中而现其身，种种妙物以为严饰，手持无量众色宝华以散善财，作如是言：“善男子，应守护心城，谓不贪一切生死境界；应庄严心城，谓专意趣求如来十力；应净治心城，谓毕究断除悭嫉谄诳；应清凉心城，谓思惟一切诸法实性；应增长心城，谓成办一切助道之法；应严饰心城，谓造立诸禅解脱宫殿；应照耀心城，谓普入一切诸佛道场听受般若波罗蜜法；应增益心城，谓普摄一切佛方便道；应坚固心城，谓恒勤修习普贤行愿；应防护心城，谓常专御捍恶友、魔军；应廓彻心城，谓开引一切佛智光明；应善补心城，谓听受一切佛所说法；应扶助心城，谓深信一切佛功德海；应广大心城，谓大慈普及一切世间；应善覆心城，谓集众善法以覆其上；应宽广心城，谓大悲哀愍一切众生；应开心城门，谓悉舍所有随应给施；应密护心城，谓防诸恶欲不令得入；应严肃心城，谓逐诸恶法不令其住；应决定心城，谓集一切智助道之法恒无退转；应安立心城，谓正念三世一切如来所有境界；应莹彻心城，谓明达一切佛正法轮修多罗中所有法门种种缘起；应部分心城，谓普晓示一切众生皆令得见萨婆若道；应住持心城，谓发一切三世如来诸大愿海；应富贵心城，谓集一切周遍法界大福德聚；应令心城明了，谓普知众生根欲等法；应令心城自在，谓普摄一切十方法界；应令心城清净，谓正念一切诸佛如来；应知心城自性，谓知一切法皆无有性；应知心城如幻，谓以一切智了诸法性。

“佛子，菩萨摩诃萨若能如是净修心城，则能积集一切善法。何以故？蠲除一切诸障难故，所谓：见佛障、闻法障、供养如来障、摄诸众生障、净佛国土障。善男子，菩萨摩诃萨以离如是诸障难故，若发希求善知识心，不用功力则便得见，乃至究竟必当成佛。”

尔时，有身众神，名莲华法德及妙华光明，无量诸神前后围绕，从道场出，住虚空中，于善财前，以妙音声，种种称叹摩耶夫人，从其耳珰放无量色相光明网，普照无边诸佛世界，令善财见十方国土一切诸佛。其光明网，右绕世间，经一匝已，然后还来，入善财顶，乃至遍入身诸毛孔。善财即得净光明眼，永离一切愚痴暗故；得离翳眼，能了一切众生性故；得离垢眼，能观一切法性门故；得净慧眼，能观一切佛国性故；得毗卢遮那眼，见佛法身故；得普光明眼，见佛平等不思议身故；得无碍光眼，观察一切刹海成坏故；得普照眼，见十方佛起大方便转正法轮故；得普境界眼，见无量佛以自在力调伏众生故；得普见眼，睹一切刹诸佛出兴故。

时，有守护菩萨法堂罗刹鬼王，名曰善眼，与其眷属万罗刹俱，于虚空中，以众妙华，散善财上，作如是言：“善男子，菩萨成就十法，则得亲近诸善知识。何等为十？所谓：其心清净离诸谄诳；大悲平等普摄众生，知诸众生无有真实；趣一切智，心不退转；以信解力普入一切诸佛道场；得净慧眼了诸法性；大慈平等普覆众生；以智光明廓诸妄境；以甘露雨涤生死热；以广大眼彻鉴诸法；心常随顺诸善知识。是为十。

“复次，佛子，菩萨成就十种三昧门，则常现见诸善知识。何等为十？所谓：法空清净轮三昧、观察十方海三昧、于一切境界不舍离不缺减三昧、普见一切佛出兴三昧、集一切功德藏三昧、心恒不舍善知识三昧、常见一切善知识生诸佛功德三昧、常不离一切善知识三昧、常供养一切善知识三昧、常于一切善知识所无过失三昧。佛子，菩萨成就此十三昧门，常得亲近诸善知识，又得善知识转一切佛法轮三昧；得此三昧已，悉知诸佛体性平等，处处值遇诸善知识。”

说是语时，善财童子仰视空中而答之言：“善哉！善哉！汝为哀愍摄受我故，方便教我见善知识。愿为我说：云何往诣善知识所？于何方处城邑聚落求善知识？”

罗刹答言：“善男子，汝应普礼十方，求善知识；正念思惟一切境界，求善知识；勇猛自在遍游十方，求善知识；观身观心如梦如影，求善知识。”

尔时，善财受行其教，即时睹见大宝莲华从地涌出，金刚为茎，妙宝为藏，摩尼为叶，光明宝王以为其台，众宝色香以为其须，无数宝网弥覆其上。于其台上，有一楼观，名普纳十方法界藏，奇妙严饰，金刚为地，千柱行列，一切皆以摩尼宝成，阎浮檀金以为其壁，众宝璎珞四面垂下，阶陛、栏楯周匝庄严。其楼观中，有如意宝莲华之座，种种众宝以为严饰，妙宝栏楯，宝衣间列，宝帐、宝网以覆其上，众宝缯幡周匝垂下，微风徐动，光流响发；宝华幢中雨众妙华，宝铃铎中出美音声，宝户牖间垂诸璎珞，摩尼身中流出香水，宝象口中出莲华网，宝师子口吐妙香云，梵形宝轮出随乐音，金刚宝铃出诸菩萨大愿之音，宝月幢中出佛化形，净藏宝王现三世佛受生次第，日藏摩尼放大光明遍照十方一切佛刹，摩尼宝王放一切佛圆满光明，毗卢遮那摩尼宝王兴供养云供养一切诸佛如来，如意珠王念念示现普贤神变充满法界，须弥宝王出天宫殿，天诸采女种种妙音歌赞如来不可思议微妙功德。

尔时，善财见如是座，复有无量众座围绕，摩耶夫人在彼座上，于一切众生前，现净色身。所谓：超三界色身，已出一切诸有趣故；随心乐色身，于一切世间无所著故；普周遍色身，等于一切众生数故；无等比色身，令一切众生灭倒见故；无量种色身，随众生心种种现故；无边相色身，普现种种诸形相故；普对现色身，以大自在而示现故；化一切色身，随其所应而现前故；恒示现色身，尽众生界而无尽故；无去色身，于一切趣无所灭故；无来色身，于诸世间无所出故；不生色身，无生起故；不灭色身，离语言故；非实色身，得如实故；非虚色身，随世现故；无动色身，生灭永离故；不坏色身，法性不坏故；无相色身，言语道断故；一相色身，无相为相故；如像色身，随心应现故；如幻色身，幻智所生故；如焰色身，但想所持故；如影色身，随愿现生故；如梦色身，随心而现故；法界色身，性净如空故；大悲色身，常护众生故；无碍色身，念念周遍法界故；无边色身，普净一切众生故；无量色身，超出一切语言故；无住色身，愿度一切世间故；无处色身，恒化众生不断故；无生色身，幻愿所成故；无胜色身，超诸世间故；如实色身，定心所现故；不生色身，随众生业而出现故；如意珠色身，普满一切众生愿故；无分别色身，但随众生分别起故；离分别色身，一切众生不能知故；无尽色身，尽诸众生生死际故；清净色身，同于如来无分别故。如是身者，非色，所有色相如影像故；非受，世间苦受究竟灭故；非想，但随众生想所现故；非行，依如幻业而成就故；离识，菩萨愿智空无性故，一切众生语言断故，已得成就寂灭身故。

尔时，善财童子又见摩耶夫人，随诸众生心之所乐，现超过一切世间色身。所谓：或现超过他化自在天女身乃至超过四大天王天女身，或现超过龙女身乃至超过人女身，现如是等无量色身，饶益众生。集一切智助道之法，行于平等檀波罗蜜，大悲普覆一切世间。出生如来无量功德，修习增长一切智心，观察思惟诸法实性；获深忍海，具众定门，住于平等三昧境界，得如来定圆满光明，销竭众生烦恼巨海；心常正定，未尝动乱，恒转清净不退法轮，善能了知一切佛法，恒以智慧观法实相；见诸如来心无厌足，知三世佛出兴次第，见佛三昧常现在前，了达如来出现于世无量无数诸清净道，行于诸佛虚空境界；普摄众生，各随其心，教化成就；入佛无量清净法身，成就大愿，净诸佛刹，究竟调伏一切众生，心恒遍入诸佛境界；出生菩萨自在神力，已得法身清净无染，而恒示现无量色身；摧一切魔力，成大善根力，出生正法力，具足诸佛力，得诸菩萨自在之力，速疾增长一切智力；得佛智光，普照一切，悉知无量众生心海，根、性、欲、解种种差别；其身普遍十方刹海，悉知诸刹成坏之相，以广大眼见十方海，以周遍智知三世海，身普承事一切佛海，心恒纳受一切法海；修习一切如来功德，出生一切菩萨智慧，常乐观察一切菩萨从初发心乃至成就所行之道，常勤守护一切众生，常乐称扬诸佛功德，愿为一切菩萨之母。

尔时，善财童子见摩耶夫人现如是等阎浮提微尘数诸方便门。既见是已，如摩耶夫人所现身数，善财亦现作尔许身，于一切处摩耶之前恭敬礼拜，即时证得无量无数诸三昧门，分别观察，修行证入。从三昧起，右绕摩耶并其眷属，合掌而立，白言：“大圣，文殊师利菩萨教我发阿耨多罗三藐三菩提心，求善知识，亲近供养。我于一一善知识所，皆往承事，无空过者；渐来至此，愿为我说：菩萨云何学菩萨行而得成就？”

答言：“佛子，我已成就菩萨大愿智幻解脱门，是故常为诸菩萨母。佛子，如我于此阎浮提中迦毗罗城净饭王家，右胁而生悉达太子，现不思议自在神变；如是，乃至尽此世界海，所有一切毗卢遮那如来，皆入我身，示现诞生自在神变。

“又，善男子，我于净饭王宫，菩萨将欲下生之时，见菩萨身一一毛孔咸放光明，名一切如来受生功德轮，一一毛孔皆现不可说不可说佛刹微尘数菩萨受生庄严。彼诸光明，皆悉普照一切世界；照世界已，来入我顶乃至一切诸毛孔中。又，彼光中普现一切菩萨名号、受生神变、宫殿眷属、五欲自娱；又见出家、往诣道场、成等正觉、坐师子座、菩萨围绕、诸王供养、为诸大众转正法轮；又见如来往昔修行菩萨道时，于诸佛所恭敬供养，发菩提心，净佛国土，念念示现无量化身，充遍十方一切世界，乃至最后入般涅槃。如是等事，靡不皆见。

“又，善男子，彼妙光明入我身时，我身形量虽不逾本，然其实已超诸世间。所以者何？我身尔时量同虚空，悉能容受十方菩萨受生庄严诸宫殿故。尔时，菩萨从兜率天将降神时，有十佛刹微尘数诸菩萨，皆与菩萨同愿、同行、同善根、同庄严、同解脱、同智慧，诸地、诸力、法身、色身，乃至普贤神通行愿，悉皆同等，如是菩萨前后围绕；又有八万诸龙王等、一切世主，乘其宫殿，俱来供养。菩萨尔时，以神通力，与诸菩萨普现一切兜率天宫；一一宫中，悉现十方一切世界阎浮提内受生影像，方便教化无量众生，令诸菩萨离诸懈怠无所执著。又以神力，放大光明，普照世间，破诸黑暗，灭诸苦恼；令诸众生，皆识宿世所有业行，永出恶道。又为救护一切众生，普现其前，作诸神变。现如是等诸奇特事，与眷属俱，来入我身。彼诸菩萨于我腹中，游行自在，或以三千大千世界而为一步，或以不可说不可说佛刹微尘数世界而为一步。又，念念中，十方不可说不可说一切世界诸如来所、菩萨众会，及四天王天、三十三天，乃至色界诸梵天王，欲见菩萨处胎神变，恭敬供养，听受正法，皆入我身。虽我腹中悉能容受如是众会，而身不广大亦不迫窄；其诸菩萨各见自处众会道场，清净严饰。

“善男子，如此四天下阎浮提中，菩萨受生，我为其母；三千大千世界百亿四天下阎浮提中，悉亦如是。然我此身本来无二，非一处住，非多处住。何以故？以修菩萨大愿智幻庄严解脱门故。善男子，如今世尊，我为其母；往昔所有无量诸佛，悉亦如是而为其母。

“善男子，我昔曾作莲华池神，时有菩萨于莲华藏忽然化生，我即捧持瞻侍养育，一切世间皆共号我为：菩萨母。又，我昔为菩提场神，时有菩萨于我怀中忽然化生，世亦号我为：菩萨母。善男子，有无量最后身菩萨，于此世界种种方便示现受生，我皆为母。

“善男子，如此世界贤劫之中，过去世时，拘留孙佛、拘那含牟尼佛、迦叶佛及今世尊释迦牟尼佛现受生时，我为其母。未来世中，弥勒菩萨从兜率天将降神时，放大光明普照法界，示现一切诸菩萨众受生神变，乃于人间生大族家，调伏众生；我于彼时，亦为其母。如是次第，有师子佛、法幢佛、善眼佛、净华佛、华德佛、提舍佛、弗沙佛、善意佛、金刚佛、离垢佛、月光佛、持炬佛、名称佛、金刚楯佛、清净义佛、绀身佛、到彼岸佛、宝焰山佛、持明佛、莲华德佛、名称佛、无量功德佛、最胜灯佛、庄严身佛、善威仪佛、慈德佛、无住佛、大威光佛、无边音佛、胜冤敌佛、离疑惑佛、清净佛、大光佛、净心佛、云德佛、庄严顶髻佛、树王佛、宝珰佛、海慧佛、妙宝佛、华冠佛、满愿佛、大自在佛、妙德王佛、最尊胜佛、栴檀云佛、绀眼佛、胜慧佛、观察慧佛、炽盛王佛、坚固慧佛、自在名佛、师子王佛、自在佛、最胜顶佛、金刚智山佛、妙德藏佛、宝网严身佛、善慧佛、自在天佛、大天王佛、无依德佛、善施佛、焰慧佛、水天佛、得上味佛、出生无上功德佛、仙人侍卫佛、随世语言佛、功德自在幢佛、光幢佛、观身佛、妙身佛、香焰佛、金刚宝严佛、喜眼佛、离欲佛、高大身佛、财天佛、无上天佛、顺寂灭佛、智觉佛、灭贪佛、大焰王佛、寂诸有佛、毗舍佉天佛、金刚山佛、智焰德佛、安隐佛、师子出现佛、圆满清净佛、清净贤佛、第一义佛、百光明佛、最增上佛、深自在佛、大地王佛、庄严王佛、解脱佛、妙音佛、殊胜佛、自在佛、无上医王佛、功德月佛、无碍光佛、功德聚佛、月现佛、日天佛、出诸有佛、勇猛名称佛、光明门佛、娑罗王佛、最胜佛、药王佛、宝胜佛、金刚慧佛、无能胜佛、无能映蔽佛、众会王佛、大名称佛、敏持佛、无量光佛、大愿光佛、法自在不虚佛、不退地佛、净天佛、善天佛、坚固苦行佛、一切善友佛、解脱音佛、游戏王佛、灭邪曲佛、瞻卜净光佛、具众德佛、最胜月佛、执明炬佛、殊妙身佛、不可说佛、最清净佛、友安众生佛、无量光佛、无畏音佛、水天德佛、不动慧光佛、华胜佛、月焰佛、不退慧佛、离爱佛、无著慧佛、集功德蕴佛、灭恶趣佛、普散华佛、师子吼佛、第一义佛、无碍见佛、破他军佛、不著相佛、离分别海佛、端严海佛、须弥山佛、无著智佛、无边座佛、清净住佛、随师行佛、最上施佛、常月佛、饶益王佛、不动聚佛、普摄受佛、饶益慧佛、持寿佛、无灭佛、具足名称佛、大威力佛、种种色相佛、无相慧佛、不动天佛、妙德难思佛、满月佛、解脱月佛、无上王佛、希有身佛、梵供养佛、不瞬佛、顺先古佛、最上业佛、顺法智佛、无胜天佛、不思议功德光佛、随法行佛、无量贤佛、普随顺自在佛、最尊天佛，如是乃至楼至如来，在贤劫中，于此三千大千世界，当成佛者，悉为其母。如于此三千大千世界，如是于此世界海十方无量诸世界一切劫中，诸有修行普贤行愿，为化一切诸众生者，我自见身悉为其母。”

尔时，善财童子白摩耶夫人言：“大圣得此解脱，经今几时？”

答言：“善男子，乃往古世，过不可思议非最后身菩萨神通道眼所知劫数，尔时有劫名净光，世界名须弥德，虽有诸山五趣杂居，然其国土众宝所成，清净庄严无诸秽恶。有千亿四天下，有一四天下，名师子幢，于中有八十亿王城。有一王城，名自在幢；有转轮王，名大威德。彼王城北，有一道场，名满月光明；其道场神，名曰慈德。时，有菩萨，名离垢幢，坐于道场，将成正觉。有一恶魔，名金色光，与其眷属无量众俱，至菩萨所。彼大威德转轮圣王已得菩萨神通自在，化作兵众，其数倍多，围绕道场；诸魔惶怖，悉自奔散；故彼菩萨得成阿耨多罗三藐三菩提。时，道场神见是事已，欢喜无量，便于彼王而生子想，顶礼佛足，作是愿言：‘此转轮王，在在生处，乃至成佛，愿我常得与其为母。’作是愿已，于此道场，复曾供养十那由他佛。

“善男子，于汝意云何？彼道场神岂异人乎？我身是也。转轮王者，今世尊毗卢遮那是。我从于彼发愿已来，此佛世尊，于十方刹一切诸趣，处处受生，种诸善根，修菩萨行，教化成就一切众生，乃至示现住最后身，念念普于一切世界，示现菩萨受生神变，常为我子，我常为母。善男子，过去、现在十方世界无量诸佛将成佛时，皆于脐中放大光明，来照我身及我所住宫殿屋宅；彼最后生，我悉为母。

“善男子，我唯知此菩萨大愿智幻解脱门。如诸菩萨摩诃萨，具大悲藏，教化众生常无厌足，以自在力，一一毛孔示现无量诸佛神变；我今云何能知能说彼功德行？

“善男子，于此世界三十三天，有王名正念，其王有女名天主光。汝诣彼问：菩萨云何学菩萨行、修菩萨道？”

时，善财童子敬受其教，头面作礼，绕无数匝，恋慕瞻仰，却行而退。

遂往天宫，见彼天女，礼足围绕，合掌前住，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”

天女答言：“善男子，我得菩萨解脱，名无碍念清净庄严。善男子，我于此解脱力，忆念过去，有最胜劫，名青莲华。我于彼劫中，供养恒河沙数诸佛如来。彼诸如来，从初出家，我皆瞻奉，守护供养，造僧伽蓝，营办什物。又，彼诸佛从为菩萨住母胎时，诞生之时，行七步时，大师子吼时，住童子位在宫中时，向菩提树成正觉时，转正法轮现佛神变教化调伏众生之时；如是一切诸所作事，从初发心乃至法尽，我皆明忆，无有遗余，常现在前，念持不忘。又，忆过去劫，名善地，我于彼供养十恒河沙数诸佛如来；又，过去劫名为妙德，我于彼供养一佛世界微尘数诸佛如来；又，劫名无所得，我于彼供养八十四亿百千那由他诸佛如来；又，劫名善光，我于彼供养阎浮提微尘数诸佛如来；又，劫名无量光，我于彼供养二十恒河沙数诸佛如来；又，劫名最胜德，我于彼供养一恒河沙数诸佛如来；又，劫名善悲，我于彼供养八十恒河沙数诸佛如来；又，劫名胜游，我于彼供养六十恒河沙数诸佛如来；又，劫名妙月，我于彼供养七十恒河沙数诸佛如来。

“善男子，如是忆念恒河沙劫，我常不舍诸佛如来、应、正等觉，从彼一切诸如来所，闻此无碍念清净庄严菩萨解脱，受持修行恒不忘失。如是，先劫所有如来，从初菩萨，乃至法尽，一切所作，我以净严解脱之力，皆随忆念，明了现前，持而顺行，曾无懈废。

“善男子，我唯知此无碍念清净解脱。如诸菩萨摩诃萨，出生死夜朗然明彻，永离痴冥未尝惛寐，心无诸盖、身行轻安，于诸法性清净觉了，成就十力开悟群生；而我云何能知能说彼功德行？

“善男子，迦毗罗城有童子师，名曰遍友。汝诣彼问：菩萨云何学菩萨行、修菩萨道？”

时，善财童子以闻法故，欢喜踊跃，不思议善根自然增广；顶礼其足，绕无数匝，辞退而去。

从天宫下，渐向彼城。至遍友所，礼足围绕，合掌恭敬，于一面立，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”

遍友答言：“善男子，此有童子，名善知众艺，学菩萨字智。汝可问之，当为汝说。”

尔时，善财即至其所，头顶礼敬，于一面立，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”

时，彼童子告善财言：“善男子，我得菩萨解脱，名善知众艺。我恒唱持此之字母：唱阿字时，入般若波罗蜜门，名以菩萨威力入无差别境界；唱多字时，入般若波罗蜜门，名无边差别门；唱波字时，入般若波罗蜜门，名普照法界；唱者字时，入般若波罗蜜门，名普轮断差别；唱那字时，入般若波罗蜜门，名得无依无上；唱逻字时，入般若波罗蜜门，名离依止无垢；唱拖（轻呼）字时，入般若波罗蜜门，名不退转方便；唱婆（蒲我切）字时，入般若波罗蜜门，名金刚场；唱荼（徒解切）字时，入般若波罗蜜门，名曰普轮；唱沙（史我切）字时，入般若波罗蜜门，名为海藏；唱缚（房可切）字时，入般若波罗蜜门，名普生安住；唱哆（都我切）字时，入般若波罗蜜门，名圆满光；唱也（以可切）字时，入般若波罗蜜门，名差别积聚；唱瑟吒字时，入般若波罗蜜门，名普光明息烦恼；唱迦字时，入般若波罗蜜门，名无差别云；唱娑（苏我切）字时，入般若波罗蜜门，名降霔大雨；唱么字时，入般若波罗蜜门，名大流湍激众峰齐峙；唱伽（上声轻呼）字时，入般若波罗蜜门，名普安立；唱他（他可切）字时，入般若波罗蜜门，名真如平等藏；唱社字时，入般若波罗蜜门，名入世间海清净；唱锁字时，入般若波罗蜜门，名念一切佛庄严；唱柂字时，入般若波罗蜜门，名观察简择一切法聚；唱奢（尸何切）字时，入般若波罗蜜门，名随顺一切佛教轮光明；唱佉字时，入般若波罗蜜门，名修因地智慧藏；唱叉（楚我切）字时，入般若波罗蜜门，名息诸业海藏；唱娑（苏纥切）多（上声呼）字时，入般若波罗蜜门，名蠲诸惑障开净光明；唱壤字时，入般若波罗蜜门，名作世间智慧门；唱曷攞多（上声呼）字时，入般若波罗蜜门，名生死境界智慧轮；唱婆（蒲饿切）字时，入般若波罗蜜门，名一切智宫殿圆满庄严；唱车（上声呼）字时，入般若波罗蜜门，名修行方便藏各别圆满；唱娑（苏纥切）么字时，入般若波罗蜜门，名随十方现见诸佛；唱诃婆（诃婆二字皆上声呼）字时，入般若波罗蜜门，名观察一切无缘众生方便摄受令出生无碍力；唱縒（七可切）字时，入般若波罗蜜门，名修行趣入一切功德海；唱伽（上声呼）字时，入般若波罗蜜门，名持一切法云坚固海藏；唱吒字时，入般若波罗蜜门，名随愿普见十方诸佛；唱拏（奶可切）字时，入般若波罗蜜门，名观察字轮有无尽诸亿字；唱娑（苏纥切）颇字时，入般若波罗蜜门，名化众生究竟处；唱娑（同前音）迦字时，入般若波罗蜜门，名广大藏无碍辩光明轮遍照；唱也（夷舸切）娑（苏舸切）字时，入般若波罗蜜门，名宣说一切佛法境界；唱室者字时，入般若波罗蜜门，名于一切众生界法雷遍吼；唱侘（耻加切）字时，入般若波罗蜜门，名以无我法开晓众生；唱陀字时，入般若波罗蜜门，名一切法轮差别藏。善男子，我唱如是字母时，此四十二般若波罗蜜门为首，入无量无数般若波罗蜜门。

“善男子，我唯知此善知众艺菩萨解脱。如诸菩萨摩诃萨，能于一切世、出世间善巧之法，以智通达到于彼岸；殊方异艺，咸综无遗；文字、算数，蕴其深解；医方、咒术，善疗众病；有诸众生，鬼魅所持，怨憎咒诅，恶星变怪，死尸奔逐，癫痫、羸瘦，种种诸疾，咸能救之，使得痊愈；又善别知金玉、珠贝、珊瑚、琉璃、摩尼、砗磲、鸡萨罗等一切宝藏，出生之处，品类不同，价值多少；村营乡邑、大小都城、宫殿苑园、岩泉薮泽，凡是一切人众所居，菩萨咸能随方摄护；又善观察天文地理、人相吉凶、鸟兽音声、云霞气候、年谷丰俭、国土安危，如是世间所有技艺，莫不该练，尽其源本；又能分别出世之法，正名辩义，观察体相，随顺修行，智入其中，无疑、无碍、无愚暗、无顽钝、无忧恼、无沉没、无不现证。而我云何能知能说彼功德行？

“善男子，此摩竭提国，有一聚落，彼中有城，名婆咀那；有优婆夷，号曰贤胜。汝诣彼问：菩萨云何学菩萨行、修菩萨道？”

时，善财童子头面敬礼知艺之足，绕无数匝，恋仰辞去。

向聚落城，至贤胜所，礼足围绕，合掌恭敬，于一面立，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”

贤胜答言：“善男子，我得菩萨解脱，名无依处道场；既自开解，复为人说。又得无尽三昧，非彼三昧法有尽、无尽，以能出生一切智性眼无尽故，又能出生一切智性耳无尽故，又能出生一切智性鼻无尽故，又能出生一切智性舌无尽故，又能出生一切智性身无尽故，又能出生一切智性意无尽故，又能出生一切智性功德波涛无尽故，又能出生一切智性智慧光明无尽故，又能出生一切智性速疾神通无尽故。

“善男子，我唯知此无依处道场解脱。如诸菩萨摩诃萨一切无著功德行，而我云何尽能知说？

“善男子，南方有城，名为沃田；彼有长者，名坚固解脱。汝可往问：菩萨云何学菩萨行、修菩萨道？”

尔时，善财礼贤胜足，绕无数匝，恋慕瞻仰，辞退南行。

到于彼城，诣长者所，礼足围绕，合掌恭敬，于一面立，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”

长者答言：“善男子，我得菩萨解脱，名无著念清净庄严。我自得是解脱已来，于十方佛所勤求正法无有休息。

“善男子，我唯知此无著念净庄严解脱。如诸菩萨摩诃萨，获无所畏大师子吼，安住广大福智之聚；而我云何能知能说彼功德行？

“善男子，即此城中，有一长者，名为妙月；其长者宅，常有光明。汝诣彼问：菩萨云何学菩萨行、修菩萨道？”

时，善财童子礼坚固足，绕无数匝，辞退而行。

向妙月所，礼足围绕，合掌恭敬，于一面立，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”

妙月答言：“善男子，我得菩萨解脱，名净智光明。

“善男子，我唯知此智光解脱。如诸菩萨摩诃萨证得无量解脱法门，而我云何能知能说彼功德行？

“善男子，于此南方，有城名出生；彼有长者，名无胜军。汝诣彼问：菩萨云何学菩萨行、修菩萨道？”

是时，善财礼妙月足，绕无数匝，恋仰辞去。

渐向彼城，至长者所，礼足围绕，合掌恭敬，于一面立，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”

长者答言：“善男子，我得菩萨解脱，名无尽相。我以证此菩萨解脱，见无量佛，得无尽藏。

“善男子，我唯知此无尽相解脱。如诸菩萨摩诃萨得无限智无碍辩才，而我云何能知能说彼功德行？

“善男子，于此城南，有一聚落，名之为：法；彼聚落中，有婆罗门，名最寂静。汝诣彼问：菩萨云何学菩萨行、修菩萨道？”

时，善财童子礼无胜军足，绕无数匝，恋仰辞去。

渐次南行，诣彼聚落，见最寂静，礼足围绕，合掌恭敬，于一面立，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”

婆罗门答言：“善男子，我得菩萨解脱，名诚愿语；过去、现在、未来菩萨，以是语故，乃至于阿耨多罗三藐三菩提，无有退转，无已退、无现退、无当退。

“善男子，我以住于诚愿语故，随意所作，莫不成满。善男子，我唯知此诚语解脱。如诸菩萨摩诃萨，与诚愿语，行止无违，言必以诚，未曾虚妄，无量功德因之出生；而我云何能知能说？

“善男子，于此南方，有城名妙意华门；彼有童子，名曰德生；复有童女，名为有德。汝诣彼问：菩萨云何学菩萨行、修菩萨道？”

时，善财童子于法尊重，礼婆罗门足，绕无数匝，恋仰而去。

## 大方广佛华严经卷第七十七 

### 入法界品第三十九之十八

尔时，善财童子渐次南行，至妙意华门城，见德生童子、有德童女，顶礼其足，右绕毕已，于前合掌而作是言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？唯愿慈哀，为我宣说！”

时，童子、童女告善财言：“善男子，我等证得菩萨解脱，名为幻住。得此解脱故，见一切世界皆幻住，因缘所生故；一切众生皆幻住，业烦恼所起故；一切世间皆幻住，无明、有、爱等展转缘生故；一切法皆幻住，我见等种种幻缘所生故；一切三世皆幻住，我见等颠倒智所生故；一切众生生灭、生老病死、忧悲苦恼皆幻住，虚妄分别所生故；一切国土皆幻住，想倒、心倒、见倒无明所现故；一切声闻、辟支佛皆幻住，智断分别所成故；一切菩萨皆幻住，能自调伏教化众生诸行愿法之所成故；一切菩萨众会、变化、调伏、诸所施为皆幻住，愿智幻所成故。善男子，幻境自性不可思议。

“善男子，我等二人但能知此幻住解脱。如诸菩萨摩诃萨善入无边诸事幻网，彼功德行，我等云何能知能说？”

时，童子、童女说自解脱已，以不思议诸善根力，令善财身柔软光泽，而告之言：“善男子，于此南方，有国名海岸，有园名大庄严，其中有一广大楼阁，名毗卢遮那庄严藏，从菩萨善根果报生，从菩萨念力、愿力、自在力、神通力生，从菩萨善巧方便生，从菩萨福德智慧生。

“善男子，住不思议解脱菩萨，以大悲心，为诸众生，现如是境界，集如是庄严。弥勒菩萨摩诃萨安处其中，为欲摄受本所生处父母、眷属及诸人民，令成熟故；又欲令彼同受生、同修行众生，于大乘中得坚固故；又欲令彼一切众生，随住地、随善根皆成就故；又欲为汝显示菩萨解脱门故，显示菩萨遍一切处受生自在故，显示菩萨以种种身普现一切众生之前常教化故，显示菩萨以大悲力普摄一切世间资财而不厌故，显示菩萨具修诸行知一切行离诸相故，显示菩萨处处受生了一切生皆无相故。汝诣彼问：菩萨云何行菩萨行？云何修菩萨道？云何学菩萨戒？云何净菩萨心？云何发菩萨愿？云何集菩萨助道具？云何入菩萨所住地？云何满菩萨波罗蜜？云何获菩萨无生忍？云何具菩萨功德法？云何事菩萨善知识？

“何以故？善男子，彼菩萨摩诃萨通达一切菩萨行，了知一切众生心，常现其前教化调伏。彼菩萨已满一切波罗蜜，已住一切菩萨地，已证一切菩萨忍，已入一切菩萨位，已蒙授与具足记，已游一切菩萨境，已得一切佛神力，已蒙一切如来以一切智甘露法水而灌其顶。善男子，彼善知识能润泽汝诸善根，能增长汝菩提心，能坚汝志，能益汝善，能长汝菩萨根，能示汝无碍法，能令汝入普贤地，能为汝说菩萨愿，能为汝说普贤行，能为汝说一切菩萨行愿所成功德。

“善男子，汝不应修一善、照一法、行一行、发一愿、得一记、住一忍，生究竟想；不应以限量心，行于六度，住于十地，净佛国土，事善知识。何以故？善男子，菩萨摩诃萨应种无量诸善根，应集无量菩提具，应修无量菩提因，应学无量巧回向，应化无量众生界，应知无量众生心，应知无量众生根，应识无量众生解，应观无量众生行，应调伏无量众生，应断无量烦恼，应净无量业习，应灭无量邪见，应除无量杂染心，应发无量清净心，应拔无量苦毒箭，应涸无量爱欲海，应破无量无明暗，应摧无量我慢山，应断无量生死缚，应度无量诸有流，应竭无量受生海，应令无量众生出五欲淤泥，应使无量众生离三界牢狱，应置无量众生于圣道中，应消灭无量贪欲行，应净治无量瞋恚行，应摧破无量愚痴行，应超无量魔网，应离无量魔业，应净治菩萨无量欲乐，应增长菩萨无量方便，应出生菩萨无量增上根，应明洁菩萨无量决定解，应趣入菩萨无量平等，应清净菩萨无量功德，应修治菩萨无量诸行，应示现菩萨无量随顺世间行，应生无量净信力，应住无量精进力，应净无量正念力，应满无量三昧力，应起无量净慧力，应坚无量胜解力，应集无量福德力，应长无量智慧力，应发起无量菩萨力，应圆满无量如来力，应分别无量法门，应了知无量法门，应清净无量法门，应生无量法光明，应作无量法照耀，应照无量品类根，应知无量烦恼病，应集无量妙法药，应疗无量众生疾，应严办无量甘露供，应往诣无量佛国土，应供养无量诸如来，应入无量菩萨会，应受无量诸佛教，应忍无量众生罪，应灭无量恶道难，应令无量众生生善道，应以四摄摄无量众生，应修无量总持门，应生无量大愿门，应修无量大慈、大愿力，应勤求无量法常无休息，应起无量思惟力，应起无量神通事，应净无量智光明，应往无量众生趣，应受无量诸有生，应现无量差别身，应知无量言辞法，应入无量差别心，应知菩萨大境界，应住菩萨大宫殿，应观菩萨甚深妙法，应知菩萨难知境界，应行菩萨难行诸行，应具菩萨尊重威德，应践菩萨难入正位，应知菩萨种种诸行，应现菩萨普遍神力，应受菩萨平等法云，应广菩萨无边行网，应满菩萨无边诸度，应受菩萨无量记莂，应入菩萨无量忍门，应治菩萨无量诸地，应净菩萨无量法门，应同诸菩萨，安住无边劫，供养无量佛，严净不可说佛国土，出生不可说菩萨愿。善男子，举要言之，应普修一切菩萨行，应普化一切众生界，应普入一切劫，应普生一切处，应普知一切世，应普行一切法，应普净一切刹，应普满一切愿，应普供一切佛，应普同一切菩萨愿，应普事一切善知识。

“善男子，汝求善知识，不应疲倦；见善知识，勿生厌足；请问善知识，勿惮劳苦；亲近善知识，勿怀退转；供养善知识，不应休息；受善知识教，不应倒错；学善知识行，不应疑惑；闻善知识演说出离门，不应犹豫；见善知识随烦恼行，勿生嫌怪；于善知识所生深信尊敬心，不应变改。何以故？善男子，菩萨因善知识，听闻一切菩萨诸行，成就一切菩萨功德，出生一切菩萨大愿，引发一切菩萨善根，积集一切菩萨助道，开发一切菩萨法光明，显示一切菩萨出离门，修学一切菩萨清净戒，安住一切菩萨功德法，清净一切菩萨广大志，增长一切菩萨坚固心，具足一切菩萨陀罗尼辩才门，得一切菩萨清净藏，生一切菩萨定光明，得一切菩萨殊胜愿，与一切菩萨同一愿，闻一切菩萨殊胜法，得一切菩萨秘密处，至一切菩萨法宝洲，增一切菩萨善根芽，长一切菩萨智慧身，护一切菩萨深密藏，持一切菩萨福德聚，净一切菩萨受生道，受一切菩萨正法云，入一切菩萨大愿路，趣一切如来菩提果，摄取一切菩萨妙行，开示一切菩萨功德，往一切方听受妙法，赞一切菩萨广大威德，生一切菩萨大慈悲力，摄一切菩萨胜自在力，生一切菩萨菩提分，作一切菩萨利益事。

“善男子，菩萨由善知识任持，不堕恶趣；由善知识摄受，不退大乘；由善知识护念，不毁犯菩萨戒；由善知识守护，不随逐恶知识；由善知识养育，不缺减菩萨法；由善知识摄取，超越凡夫地；由善知识教诲，超越二乘地；由善知识示导，得出离世间；由善知识长养，能不染世法；由承事善知识，修一切菩萨行；由供养善知识，具一切助道法；由亲近善知识，不为业惑之所摧伏；由恃怙善知识，势力坚固，不怖诸魔；由依止善知识，增长一切菩提分法。何以故？善男子，善知识者，能净诸障，能灭诸罪，能除诸难，能止诸恶，能破无明长夜黑暗，能坏诸见坚固牢狱，能出生死城，能舍世俗家，能截诸魔网，能拔众苦箭，能离无智险难处，能出邪见大旷野，能度诸有流，能离诸邪道，能示菩提路，能教菩萨法，能令安住菩萨行，能令趣向一切智，能净智慧眼，能长菩提心，能生大悲，能演妙行，能说波罗蜜，能摈恶知识，能令住诸地，能令获诸忍，能令修习一切善根，能令成办一切道具，能施与一切大功德，能令到一切种智位，能令欢喜集功德，能令踊跃修诸行，能令趣入甚深义，能令开示出离门，能令杜绝诸恶道，能令以法光照耀，能令以法雨润泽，能令消灭一切惑，能令舍离一切见，能令增长一切佛智慧，能令安住一切佛法门。 

“善男子，善知识者，如慈母，出生佛种故；如慈父，广大利益故；如乳母，守护不令作恶故；如教师，示其菩萨所学故；如善导，能示波罗蜜道故；如良医，能治烦恼诸病故；如雪山，增长一切智药故；如勇将，殄除一切怖畏故；如济客，令出生死暴流故；如船师，令到智慧宝洲故。善男子，常当如是正念思惟诸善知识。

“复次，善男子，汝承事一切善知识，应发如大地心，荷负重任无疲倦故；应发如金刚心，志愿坚固不可坏故；应发如铁围山心，一切诸苦无能动故；应发如给侍心，所有教令皆随顺故；应发如弟子心，所有训诲无违逆故；应发如僮仆心，不厌一切诸作务故；应发如养母心，受诸勤苦不告劳故；应发如佣作心，随所受教无违逆故；应发如除粪人心，离憍慢故；应发如已熟稼心，能低下故；应发如良马心，离恶性故；应发如大车心，能运重故；应发如调顺象心，恒伏从故；应发如须弥山心，不倾动故；应发如良犬心，不害主故；应发如旃荼罗心，离憍慢故；应发如犗牛心，无威怒故；应发如舟船心，往来不倦故；应发如桥梁心，济渡忘疲故；应发如孝子心，承顺颜色故；应发如王子心，遵行教命故。

“复次，善男子，汝应于自身生病苦想，于善知识生医王想，于所说法生良药想，于所修行生除病想；又应于自身生远行想，于善知识生导师想，于所说法生正道想，于所修行生远达想；又应于自身生求度想，于善知识生船师想，于所说法生舟楫想，于所修行生到岸想；又应于自身生苗稼想，于善知识生龙王想，于所说法生时雨想，于所修行生成熟想；又应于自身生贫穷想，于善知识生毗沙门王想，于所说法生财宝想，于所修行生富饶想；又应于自身生弟子想，于善知识生良工想，于所说法生技艺想，于所修行生了知想；又应于自身生恐怖想，于善知识生勇健想，于所说法生器仗想，于所修行生破冤想；又应于自身生商人想，于善知识生导师想，于所说法生珍宝想，于所修行生捃拾想；又应于自身生儿子想，于善知识生父母想，于所说法生家业想，于所修行生绍继想；又应于自身生王子想，于善知识生大臣想，于所说法生王教想，于所修行生冠王冠想、服王服想、系王缯想、坐王殿想。

“善男子，汝应发如是心，作如是意近善知识。何以故？以如是心近善知识，令其志愿永得清净。

“复次，善男子，善知识者长诸善根，譬如雪山长诸药草；善知识者是佛法器，譬如大海吞纳众流；善知识者是功德处，譬如大海出生众宝；善知识者净菩提心，譬如猛火能炼真金；善知识者出过世法，如须弥山出于大海；善知识者不染世法，譬如莲华不著于水；善知识者不受诸恶，譬如大海不宿死尸；善知识者增长白法，譬如白月光色圆满；善知识者照明法界，譬如盛日照四天下；善知识者长菩萨身，譬如父母养育儿子。

“善男子，以要言之，菩萨摩诃萨若能随顺善知识教，得十不可说百千亿那由他功德，净十不可说百千亿那由他深心，长十不可说百千亿那由他菩萨根，净十不可说百千亿那由他菩萨力，断十不可说百千亿阿僧祇障，超十不可说百千亿阿僧祇魔境，入十不可说百千亿阿僧祇法门，满十不可说百千亿阿僧祇助道，修十不可说百千亿阿僧祇妙行，发十不可说百千亿阿僧祇大愿。

“善男子，我复略说一切菩萨行、一切菩萨波罗蜜、一切菩萨地、一切菩萨忍、一切菩萨总持门、一切菩萨三昧门、一切菩萨神通智、一切菩萨回向、一切菩萨愿。一切菩萨成就佛法，皆由善知识力，以善知识而为根本，依善知识生，依善知识出，依善知识长，依善知识住，善知识为因缘，善知识能发起。”

时，善财童子闻善知识如是功德，能开示无量菩萨妙行，能成就无量广大佛法，踊跃欢喜，顶礼德生及有德足，绕无量匝，殷勤瞻仰，辞退而去。

尔时，善财童子闻善知识教，润泽其心，正念思惟诸菩萨行，向海岸国。自忆往世不修礼敬，即时发意勤力而行；复忆往世身心不净，即时发意专自治洁；复忆往世作诸恶业，即时发意专自防断；复忆往世起诸妄想，即时发意恒正思惟；复忆往世所修诸行但为自身，即时发意令心广大普及含识；复忆往世追求欲境常自损耗无有滋味，即时发意修行佛法长养诸根以自安隐；复忆往世起邪思念颠倒相应，即时发意生正见心起菩萨愿；复忆往世日夜劬劳作诸恶事，即时发意起大精进成就佛法；复忆往世受五趣生于自他身皆无利益，即时发意愿以其身饶益众生成就佛法承事一切诸善知识。如是思惟，生大欢喜。复观此身是生、老、病、死众苦之宅，愿尽未来劫，修菩萨道教化众生，见诸如来成就佛法，游行一切佛刹，承事一切法师，住持一切佛教，寻求一切法侣，见一切善知识，集一切诸佛法，与一切菩萨愿智身而作因缘。

作是念时，长不思议无量善根，即于一切菩萨深信尊重，生希有想，生大师想；诸根清净，善法增益，起一切菩萨恭敬供养，作一切菩萨曲躬合掌，生一切菩萨普见世间眼，起一切菩萨普念众生想，现一切菩萨无量愿化身，出一切菩萨清净赞说音；想见过、现一切诸佛及诸菩萨，于一切处示现成道神通变化，乃至无有一毛端处而不周遍；又得清净智光明眼，见一切菩萨所行境界；其心普入十方刹网，其愿普遍虚空法界，三世平等，无有休息。如是一切，皆以信受善知识教之所致耳。

善财童子以如是尊重、如是供养、如是称赞、如是观察、如是愿力、如是想念、如是无量智慧境界，于毗卢遮那庄严藏大楼阁前，五体投地，暂时敛念，思惟观察。以深信解、大愿力故，入遍一切处智慧身平等门，普现其身在于一切如来前、一切菩萨前、一切善知识前、一切如来塔庙前、一切如来形像前、一切诸佛诸菩萨住处前、一切法宝前、一切声闻辟支佛及其塔庙前、一切圣众福田前、一切父母尊者前、一切十方众生前，皆如上说，尊重礼赞，尽未来际无有休息。等虚空，无边量故；等法界，无障碍故；等实际，遍一切故；等如来，无分别故。犹如影，随智现故；犹如梦，从思起故；犹如像，示一切故；犹如响，缘所发故；无有生，递兴谢故；无有性，随缘转故。

又决定知一切诸报皆从业起，一切诸果皆从因起，一切诸业皆从习起，一切佛兴皆从信起，一切化现诸供养事皆悉从于决定解起，一切化佛从敬心起，一切佛法从善根起，一切化身从方便起，一切佛事从大愿起，一切菩萨所修诸行从回向起，一切法界广大庄严从一切智境界而起。离于断见，知回向故；离于常见，知无生故；离无因见，知正因故；离颠倒见，知如实理故；离自在见，知不由他故；离自他见，知从缘起故；离边执见，知法界无边故；离往来见，知如影像故；离有无见，知不生灭故；离一切法见，知空无生故，知不自在故，知愿力出生故；离一切相，见入无相际故。知一切法如种生芽故，如印生文故。知质如像故，知声如响故，知境如梦故，知业如幻故。了世心现故，了果因起故，了报业集故，了知一切诸功德法皆从菩萨善巧方便所流出故。

善财童子入如是智，端心洁念；于楼观前，举体投地，殷勤顶礼；不思议善根流注身心，清凉悦泽。从地而起，一心瞻仰，目不暂舍，合掌围绕，经无量匝，作是念言：“此大楼阁，是解空、无相、无愿者之所住处；是于一切法无分别者之所住处；是了法界无差别者之所住处；是知一切众生不可得者之所住处；是知一切法无生者之所住处；是不著一切世间者之所住处；是不著一切窟宅者之所住处；是不乐一切聚落者之所住处；是不依一切境界者之所住处；是离一切想者之所住处；是知一切法无自性者之所住处；是断一切分别业者之所住处；是离一切想心、意、识者之所住处；是不入不出一切道者之所住处；是入一切甚深般若波罗蜜者之所住处；是能以方便住普门法界者之所住处；是息灭一切烦恼火者之所住处；是以增上慧除断一切见、爱、慢者之所住处；是出生一切诸禅解脱三昧通明而游戏者之所住处；是观察一切菩萨三昧境界者之所住处；是安住一切如来所者之所住处；是以一劫入一切劫，以一切劫入一劫，而不坏其相者之所住处；是以一刹入一切刹，以一切刹入一刹，而不坏其相者之所住处；是以一法入一切法，以一切法入一法，而不坏其相者之所住处；是以一众生入一切众生，以一切众生入一众生，而不坏其相者之所住处；是以一佛入一切佛，以一切佛入一佛，而不坏其相者之所住处；是于一念中而知一切三世者之所住处；是于一念中往诣一切国土者之所住处；是于一切众生前悉现其身者之所住处；是心常利益一切世间者之所住处；是能遍至一切处者之所住处；是虽已出一切世间，为化众生故而恒于中现身者之所住处；是不著一切刹，为供养诸佛故而游一切刹者之所住处；是不动本处，能普诣一切佛刹而庄严者之所住处；是亲近一切佛而不起佛想者之所住处；是依止一切善知识而不起善知识想者之所住处；是住一切魔宫而不耽著欲境界者之所住处；是永离一切心想者之所住处；是虽于一切众生中而现其身，然于自他不生二想者之所住处；是能普入一切世界而于法界无差别想者之所住处；是愿住未来一切劫而于诸劫无长短想者之所住处；是不离一毛端处而普现身一切世界者之所住处；是能演说难遭遇法者之所住处；是能住难知法、甚深法、无二法、无相法、无对治法、无所得法、无戏论法者之所住处；是住大慈大悲者之所住处；是已度一切二乘智、已超一切魔境界、已于世法无所染、已到菩萨所到岸、已住如来所住处者之所住处；是虽离一切诸相而亦不入声闻正位，虽了一切法无生而亦不住无生法性者之所住处；是虽观不净而不证离贪法亦不与贪欲俱，虽修于慈而不证离瞋法亦不与瞋垢俱，虽观缘起而不证离痴法亦不与痴惑俱者之所住处；是虽住四禅而不随禅生，虽行四无量为化众生故而不生色界，虽修四无色定以大悲故而不住无色界者之所住处；是虽勤修止观为化众生故而不证明脱，虽行于舍而不舍化众生事者之所住处；是虽观于空而不起空见，虽行无相而常化著相众生，虽行无愿而不舍菩提行愿者之所住处；是虽于一切业烦恼中而得自在为化众生故而现随顺诸业烦恼，虽无生死为化众生故示受生死，虽已离一切趣为化众生故示入诸趣者之所住处；是虽行于慈而于诸众生无所爱恋，虽行于悲而于诸众生无所取著，虽行于喜而观苦众生心常哀愍，虽行于舍而不废舍利益他事者之所住处；是虽行九次第定而不厌离欲界受生，虽知一切法无生无灭而不于实际作证，虽入三解脱门而不取声闻解脱，虽观四圣谛而不住小乘圣果，虽观甚深缘起而不住究竟寂灭，虽修八圣道而不求永出世间，虽超凡夫地而不堕声闻、辟支佛地，虽观五取蕴而不永灭诸蕴，虽超出四魔而不分别诸魔，虽不著六处而不永灭六处，虽安住真如而不堕实际，虽说一切乘而不舍大乘。此大楼阁，是住如是等一切诸功德者之所住处。”

尔时，善财童子而说颂言：

&nbsp;&nbsp;&nbsp;&nbsp;“此是大悲清净智，&nbsp;&nbsp;&nbsp;&nbsp;利益世间慈氏尊，&nbsp;&nbsp;&nbsp;&nbsp;灌顶地中佛长子，&nbsp;&nbsp;&nbsp;&nbsp;入如来境之住处。

&nbsp;&nbsp;&nbsp;&nbsp;一切名闻诸佛子，&nbsp;&nbsp;&nbsp;&nbsp;已入大乘解脱门，&nbsp;&nbsp;&nbsp;&nbsp;游行法界心无著，&nbsp;&nbsp;&nbsp;&nbsp;此无等者之住处。

&nbsp;&nbsp;&nbsp;&nbsp;施戒忍进禅智慧，&nbsp;&nbsp;&nbsp;&nbsp;方便愿力及神通，&nbsp;&nbsp;&nbsp;&nbsp;如是大乘诸度法，&nbsp;&nbsp;&nbsp;&nbsp;悉具足者之住处。

&nbsp;&nbsp;&nbsp;&nbsp;智慧广大如虚空，&nbsp;&nbsp;&nbsp;&nbsp;普知三世一切法，&nbsp;&nbsp;&nbsp;&nbsp;无碍无依无所取，&nbsp;&nbsp;&nbsp;&nbsp;了诸有者之住处。

&nbsp;&nbsp;&nbsp;&nbsp;善能解了一切法，&nbsp;&nbsp;&nbsp;&nbsp;无性无生无所依，&nbsp;&nbsp;&nbsp;&nbsp;如鸟飞空得自在，&nbsp;&nbsp;&nbsp;&nbsp;此大智者之住处。

&nbsp;&nbsp;&nbsp;&nbsp;了知三毒真实性，&nbsp;&nbsp;&nbsp;&nbsp;分别因缘虚妄起，&nbsp;&nbsp;&nbsp;&nbsp;亦不厌彼而求出，&nbsp;&nbsp;&nbsp;&nbsp;此寂静人之住处。

&nbsp;&nbsp;&nbsp;&nbsp;三解脱门八圣道，&nbsp;&nbsp;&nbsp;&nbsp;诸蕴处界及缘起，&nbsp;&nbsp;&nbsp;&nbsp;悉能观察不趣寂，&nbsp;&nbsp;&nbsp;&nbsp;此善巧人之住处。

&nbsp;&nbsp;&nbsp;&nbsp;十方国土及众生，&nbsp;&nbsp;&nbsp;&nbsp;以无碍智咸观察，&nbsp;&nbsp;&nbsp;&nbsp;了性皆空不分别，&nbsp;&nbsp;&nbsp;&nbsp;此寂灭人之住处。

&nbsp;&nbsp;&nbsp;&nbsp;普行法界悉无碍，&nbsp;&nbsp;&nbsp;&nbsp;而求行性不可得，&nbsp;&nbsp;&nbsp;&nbsp;如风行空无所行，&nbsp;&nbsp;&nbsp;&nbsp;此无依者之住处。

&nbsp;&nbsp;&nbsp;&nbsp;普见恶道群生类，&nbsp;&nbsp;&nbsp;&nbsp;受诸楚毒无所归，&nbsp;&nbsp;&nbsp;&nbsp;放大慈光悉除灭，&nbsp;&nbsp;&nbsp;&nbsp;此哀愍者之住处。

&nbsp;&nbsp;&nbsp;&nbsp;见诸众生失正道，&nbsp;&nbsp;&nbsp;&nbsp;譬如生盲践畏途，&nbsp;&nbsp;&nbsp;&nbsp;引其令入解脱城，&nbsp;&nbsp;&nbsp;&nbsp;此大导师之住处。

&nbsp;&nbsp;&nbsp;&nbsp;见诸众生入魔网，&nbsp;&nbsp;&nbsp;&nbsp;生老病死常逼迫，&nbsp;&nbsp;&nbsp;&nbsp;令其解脱得慰安，&nbsp;&nbsp;&nbsp;&nbsp;此勇健人之住处。

&nbsp;&nbsp;&nbsp;&nbsp;见诸众生婴惑病，&nbsp;&nbsp;&nbsp;&nbsp;而兴广大悲愍心，&nbsp;&nbsp;&nbsp;&nbsp;以智慧药悉除灭，&nbsp;&nbsp;&nbsp;&nbsp;此大医王之住处。

&nbsp;&nbsp;&nbsp;&nbsp;见诸群生没有海，&nbsp;&nbsp;&nbsp;&nbsp;沉沦忧迫受众苦，&nbsp;&nbsp;&nbsp;&nbsp;悉以法船而救之，&nbsp;&nbsp;&nbsp;&nbsp;此善度者之住处。

&nbsp;&nbsp;&nbsp;&nbsp;见诸众生在惑海，&nbsp;&nbsp;&nbsp;&nbsp;能发菩提妙宝心，&nbsp;&nbsp;&nbsp;&nbsp;悉入其中而济拔，&nbsp;&nbsp;&nbsp;&nbsp;此善渔人之住处。

&nbsp;&nbsp;&nbsp;&nbsp;恒以大愿慈悲眼，&nbsp;&nbsp;&nbsp;&nbsp;普观一切诸众生，&nbsp;&nbsp;&nbsp;&nbsp;从诸有海而拔出，&nbsp;&nbsp;&nbsp;&nbsp;此金翅王之住处。

&nbsp;&nbsp;&nbsp;&nbsp;譬如日月在虚空，&nbsp;&nbsp;&nbsp;&nbsp;一切世间靡不烛，&nbsp;&nbsp;&nbsp;&nbsp;智慧光明亦如是，&nbsp;&nbsp;&nbsp;&nbsp;此照世者之住处。

&nbsp;&nbsp;&nbsp;&nbsp;菩萨为化一众生，&nbsp;&nbsp;&nbsp;&nbsp;普尽未来无量劫，&nbsp;&nbsp;&nbsp;&nbsp;如为一人一切尔，&nbsp;&nbsp;&nbsp;&nbsp;此救世者之住处。

&nbsp;&nbsp;&nbsp;&nbsp;于一国土化众生，&nbsp;&nbsp;&nbsp;&nbsp;尽未来劫无休息，&nbsp;&nbsp;&nbsp;&nbsp;一一国土咸如是，&nbsp;&nbsp;&nbsp;&nbsp;此坚固意之住处。

&nbsp;&nbsp;&nbsp;&nbsp;十方诸佛所说法，&nbsp;&nbsp;&nbsp;&nbsp;一座普受咸令尽，&nbsp;&nbsp;&nbsp;&nbsp;尽未来劫恒悉然，&nbsp;&nbsp;&nbsp;&nbsp;此智海人之住处。

&nbsp;&nbsp;&nbsp;&nbsp;遍游一切世界海，&nbsp;&nbsp;&nbsp;&nbsp;普入一切道场海，&nbsp;&nbsp;&nbsp;&nbsp;供养一切如来海，&nbsp;&nbsp;&nbsp;&nbsp;此修行者之住处。

&nbsp;&nbsp;&nbsp;&nbsp;修行一切妙行海，&nbsp;&nbsp;&nbsp;&nbsp;发起无边大愿海，&nbsp;&nbsp;&nbsp;&nbsp;如是经于众劫海，&nbsp;&nbsp;&nbsp;&nbsp;此功德者之住处。

&nbsp;&nbsp;&nbsp;&nbsp;一毛端处无量刹，&nbsp;&nbsp;&nbsp;&nbsp;佛众生劫不可说，&nbsp;&nbsp;&nbsp;&nbsp;如是明见靡不周，&nbsp;&nbsp;&nbsp;&nbsp;此无碍眼之住处。

&nbsp;&nbsp;&nbsp;&nbsp;一念普摄无边劫，&nbsp;&nbsp;&nbsp;&nbsp;国土诸佛及众生，&nbsp;&nbsp;&nbsp;&nbsp;智慧无碍悉正知，&nbsp;&nbsp;&nbsp;&nbsp;此具德人之住处。

&nbsp;&nbsp;&nbsp;&nbsp;十方国土碎为尘，&nbsp;&nbsp;&nbsp;&nbsp;一切大海以毛滴，&nbsp;&nbsp;&nbsp;&nbsp;菩萨发愿数如是，&nbsp;&nbsp;&nbsp;&nbsp;此无碍者之住处。

&nbsp;&nbsp;&nbsp;&nbsp;成就总持三昧门，&nbsp;&nbsp;&nbsp;&nbsp;大愿诸禅及解脱，&nbsp;&nbsp;&nbsp;&nbsp;一一皆住无边劫，&nbsp;&nbsp;&nbsp;&nbsp;此真佛子之住处。

&nbsp;&nbsp;&nbsp;&nbsp;无量无边诸佛子，&nbsp;&nbsp;&nbsp;&nbsp;种种说法度众生，&nbsp;&nbsp;&nbsp;&nbsp;亦说世间众技术，&nbsp;&nbsp;&nbsp;&nbsp;此修行者之住处。

&nbsp;&nbsp;&nbsp;&nbsp;成就神通方便智，&nbsp;&nbsp;&nbsp;&nbsp;修行如幻妙法门，&nbsp;&nbsp;&nbsp;&nbsp;十方五趣悉现生，&nbsp;&nbsp;&nbsp;&nbsp;此无碍者之住处。

&nbsp;&nbsp;&nbsp;&nbsp;菩萨始从初发心，&nbsp;&nbsp;&nbsp;&nbsp;具足修行一切行，&nbsp;&nbsp;&nbsp;&nbsp;化身无量遍法界，&nbsp;&nbsp;&nbsp;&nbsp;此神力者之住处。

&nbsp;&nbsp;&nbsp;&nbsp;一念成就菩提道，&nbsp;&nbsp;&nbsp;&nbsp;普作无边智慧业，&nbsp;&nbsp;&nbsp;&nbsp;世情思虑悉发狂，&nbsp;&nbsp;&nbsp;&nbsp;此难量者之住处。

&nbsp;&nbsp;&nbsp;&nbsp;成就神通无障碍，&nbsp;&nbsp;&nbsp;&nbsp;游行法界靡不周，&nbsp;&nbsp;&nbsp;&nbsp;其心未尝有所得，&nbsp;&nbsp;&nbsp;&nbsp;此净慧者之住处。

&nbsp;&nbsp;&nbsp;&nbsp;菩萨修行无碍慧，&nbsp;&nbsp;&nbsp;&nbsp;入诸国土无所著，&nbsp;&nbsp;&nbsp;&nbsp;以无二智普照明，&nbsp;&nbsp;&nbsp;&nbsp;此无我者之住处。

&nbsp;&nbsp;&nbsp;&nbsp;了知诸法无依止，&nbsp;&nbsp;&nbsp;&nbsp;本性寂灭同虚空，&nbsp;&nbsp;&nbsp;&nbsp;常行如是境界中，&nbsp;&nbsp;&nbsp;&nbsp;此离垢人之住处。

&nbsp;&nbsp;&nbsp;&nbsp;普见群生受诸苦，&nbsp;&nbsp;&nbsp;&nbsp;发大仁慈智慧心，&nbsp;&nbsp;&nbsp;&nbsp;愿常利益诸世间，&nbsp;&nbsp;&nbsp;&nbsp;此悲愍者之住处。

&nbsp;&nbsp;&nbsp;&nbsp;佛子住于此，&nbsp;&nbsp;&nbsp;&nbsp;普现众生前，&nbsp;&nbsp;&nbsp;&nbsp;犹如日月轮，&nbsp;&nbsp;&nbsp;&nbsp;遍除生死暗。

&nbsp;&nbsp;&nbsp;&nbsp;佛子住于此，&nbsp;&nbsp;&nbsp;&nbsp;普顺众生心，&nbsp;&nbsp;&nbsp;&nbsp;变现无量身，&nbsp;&nbsp;&nbsp;&nbsp;充满十方刹。

&nbsp;&nbsp;&nbsp;&nbsp;佛子住于此，&nbsp;&nbsp;&nbsp;&nbsp;遍游诸世界，&nbsp;&nbsp;&nbsp;&nbsp;一切如来所，&nbsp;&nbsp;&nbsp;&nbsp;无量无数劫。

&nbsp;&nbsp;&nbsp;&nbsp;佛子住于此，&nbsp;&nbsp;&nbsp;&nbsp;思量诸佛法，&nbsp;&nbsp;&nbsp;&nbsp;无量无数劫，&nbsp;&nbsp;&nbsp;&nbsp;其心无厌倦。

&nbsp;&nbsp;&nbsp;&nbsp;佛子住于此，&nbsp;&nbsp;&nbsp;&nbsp;念念入三昧，&nbsp;&nbsp;&nbsp;&nbsp;一一三昧门，&nbsp;&nbsp;&nbsp;&nbsp;阐明诸佛境。

&nbsp;&nbsp;&nbsp;&nbsp;佛子住于此，&nbsp;&nbsp;&nbsp;&nbsp;悉知一切刹，&nbsp;&nbsp;&nbsp;&nbsp;无量无数劫，&nbsp;&nbsp;&nbsp;&nbsp;众生佛名号。

&nbsp;&nbsp;&nbsp;&nbsp;佛子住于此，&nbsp;&nbsp;&nbsp;&nbsp;一念摄诸劫，&nbsp;&nbsp;&nbsp;&nbsp;但随众生心，&nbsp;&nbsp;&nbsp;&nbsp;而无分别想。

&nbsp;&nbsp;&nbsp;&nbsp;佛子住于此，&nbsp;&nbsp;&nbsp;&nbsp;修习诸三昧，&nbsp;&nbsp;&nbsp;&nbsp;一一心念中，&nbsp;&nbsp;&nbsp;&nbsp;了知三世法。

&nbsp;&nbsp;&nbsp;&nbsp;佛子住于此，&nbsp;&nbsp;&nbsp;&nbsp;结跏身不动，&nbsp;&nbsp;&nbsp;&nbsp;普现一切刹，&nbsp;&nbsp;&nbsp;&nbsp;一切诸趣中。

&nbsp;&nbsp;&nbsp;&nbsp;佛子住于此，&nbsp;&nbsp;&nbsp;&nbsp;饮诸佛法海，&nbsp;&nbsp;&nbsp;&nbsp;深入智慧海，&nbsp;&nbsp;&nbsp;&nbsp;具足功德海。

&nbsp;&nbsp;&nbsp;&nbsp;佛子住于此，&nbsp;&nbsp;&nbsp;&nbsp;悉知诸刹数，&nbsp;&nbsp;&nbsp;&nbsp;世数众生数，&nbsp;&nbsp;&nbsp;&nbsp;佛名数亦然。

&nbsp;&nbsp;&nbsp;&nbsp;佛子住于此，&nbsp;&nbsp;&nbsp;&nbsp;一念悉能了，&nbsp;&nbsp;&nbsp;&nbsp;一切三世中，&nbsp;&nbsp;&nbsp;&nbsp;国土之成坏。

&nbsp;&nbsp;&nbsp;&nbsp;佛子住于此，&nbsp;&nbsp;&nbsp;&nbsp;普知佛行愿，&nbsp;&nbsp;&nbsp;&nbsp;菩萨所修行，&nbsp;&nbsp;&nbsp;&nbsp;众生根性欲。

&nbsp;&nbsp;&nbsp;&nbsp;佛子住于此，&nbsp;&nbsp;&nbsp;&nbsp;见一微尘中，&nbsp;&nbsp;&nbsp;&nbsp;无量刹道场，&nbsp;&nbsp;&nbsp;&nbsp;众生及诸劫。

&nbsp;&nbsp;&nbsp;&nbsp;如一微尘内，&nbsp;&nbsp;&nbsp;&nbsp;一切尘亦然，&nbsp;&nbsp;&nbsp;&nbsp;种种咸具足，&nbsp;&nbsp;&nbsp;&nbsp;处处皆无碍。

&nbsp;&nbsp;&nbsp;&nbsp;佛子住于此，&nbsp;&nbsp;&nbsp;&nbsp;普观一切法，&nbsp;&nbsp;&nbsp;&nbsp;众生刹及世，&nbsp;&nbsp;&nbsp;&nbsp;无起无所有。

&nbsp;&nbsp;&nbsp;&nbsp;观察众生等，&nbsp;&nbsp;&nbsp;&nbsp;法等如来等，&nbsp;&nbsp;&nbsp;&nbsp;刹等诸愿等，&nbsp;&nbsp;&nbsp;&nbsp;三世悉平等。

&nbsp;&nbsp;&nbsp;&nbsp;佛子住于此，&nbsp;&nbsp;&nbsp;&nbsp;教化诸群生，&nbsp;&nbsp;&nbsp;&nbsp;供养诸如来，&nbsp;&nbsp;&nbsp;&nbsp;思惟诸法性。

&nbsp;&nbsp;&nbsp;&nbsp;无量千万劫，&nbsp;&nbsp;&nbsp;&nbsp;所修愿智行，&nbsp;&nbsp;&nbsp;&nbsp;广大不可量，&nbsp;&nbsp;&nbsp;&nbsp;称扬莫能尽。

&nbsp;&nbsp;&nbsp;&nbsp;彼诸大勇猛，&nbsp;&nbsp;&nbsp;&nbsp;所行无障碍，&nbsp;&nbsp;&nbsp;&nbsp;安住于此中，&nbsp;&nbsp;&nbsp;&nbsp;我合掌敬礼。

&nbsp;&nbsp;&nbsp;&nbsp;诸佛之长子，&nbsp;&nbsp;&nbsp;&nbsp;圣德慈氏尊；&nbsp;&nbsp;&nbsp;&nbsp;我今恭敬礼，&nbsp;&nbsp;&nbsp;&nbsp;愿垂顾念我！”

尔时，善财童子以如是等一切菩萨无量称扬赞叹法，而赞毗卢遮那庄严藏大楼阁中诸菩萨已，曲躬合掌，恭敬顶礼，一心愿见弥勒菩萨亲近供养；乃见弥勒菩萨摩诃萨从别处来，无量天、龙、夜叉、乾闼婆、阿修罗、迦楼罗、紧那罗、摩睺罗伽王，释、梵、护世，及本生处无量眷属、婆罗门众，及余无数百千众生，前后围绕而共来向庄严藏大楼观所。善财见已，欢喜踊跃，五体投地。

时，弥勒菩萨观察善财，指示大众，叹其功德，而说颂曰：

&nbsp;&nbsp;&nbsp;&nbsp;“汝等观善财，&nbsp;&nbsp;&nbsp;&nbsp;智慧心清净，&nbsp;&nbsp;&nbsp;&nbsp;为求菩提行，&nbsp;&nbsp;&nbsp;&nbsp;而来至我所。

&nbsp;&nbsp;&nbsp;&nbsp;善来圆满慈，&nbsp;&nbsp;&nbsp;&nbsp;善来清净悲，&nbsp;&nbsp;&nbsp;&nbsp;善来寂灭眼，&nbsp;&nbsp;&nbsp;&nbsp;修行无懈倦。

&nbsp;&nbsp;&nbsp;&nbsp;善来清净意，&nbsp;&nbsp;&nbsp;&nbsp;善来广大心，&nbsp;&nbsp;&nbsp;&nbsp;善来不退根，&nbsp;&nbsp;&nbsp;&nbsp;修行无懈倦。

&nbsp;&nbsp;&nbsp;&nbsp;善来不动行，&nbsp;&nbsp;&nbsp;&nbsp;常求善知识，&nbsp;&nbsp;&nbsp;&nbsp;了达一切法，&nbsp;&nbsp;&nbsp;&nbsp;调伏诸群生。

&nbsp;&nbsp;&nbsp;&nbsp;善来行妙道，&nbsp;&nbsp;&nbsp;&nbsp;善来住功德，&nbsp;&nbsp;&nbsp;&nbsp;善来趣佛果，&nbsp;&nbsp;&nbsp;&nbsp;未曾有疲倦。

&nbsp;&nbsp;&nbsp;&nbsp;善来德为体，&nbsp;&nbsp;&nbsp;&nbsp;善来法所滋，&nbsp;&nbsp;&nbsp;&nbsp;善来无边行，&nbsp;&nbsp;&nbsp;&nbsp;世间难可见。

&nbsp;&nbsp;&nbsp;&nbsp;善来离迷惑，&nbsp;&nbsp;&nbsp;&nbsp;世法不能染，&nbsp;&nbsp;&nbsp;&nbsp;利衰毁誉等，&nbsp;&nbsp;&nbsp;&nbsp;一切无分别。

&nbsp;&nbsp;&nbsp;&nbsp;善来施安乐，&nbsp;&nbsp;&nbsp;&nbsp;调柔堪受化；&nbsp;&nbsp;&nbsp;&nbsp;谄诳瞋慢心，&nbsp;&nbsp;&nbsp;&nbsp;一切悉除灭。

&nbsp;&nbsp;&nbsp;&nbsp;善来真佛子，&nbsp;&nbsp;&nbsp;&nbsp;普诣于十方，&nbsp;&nbsp;&nbsp;&nbsp;增长诸功德，&nbsp;&nbsp;&nbsp;&nbsp;调柔无懈倦。

&nbsp;&nbsp;&nbsp;&nbsp;善来三世智，&nbsp;&nbsp;&nbsp;&nbsp;遍知一切法，&nbsp;&nbsp;&nbsp;&nbsp;普生功德藏，&nbsp;&nbsp;&nbsp;&nbsp;修行不疲厌。

&nbsp;&nbsp;&nbsp;&nbsp;文殊德云等，&nbsp;&nbsp;&nbsp;&nbsp;一切诸佛子，&nbsp;&nbsp;&nbsp;&nbsp;令汝至我所，&nbsp;&nbsp;&nbsp;&nbsp;示汝无碍处。

&nbsp;&nbsp;&nbsp;&nbsp;具修菩萨行，&nbsp;&nbsp;&nbsp;&nbsp;普摄诸群生；&nbsp;&nbsp;&nbsp;&nbsp;如是广大人，&nbsp;&nbsp;&nbsp;&nbsp;今来至我所。

&nbsp;&nbsp;&nbsp;&nbsp;为求诸如来，&nbsp;&nbsp;&nbsp;&nbsp;清净之境界，&nbsp;&nbsp;&nbsp;&nbsp;问诸广大愿，&nbsp;&nbsp;&nbsp;&nbsp;而来至我所。

&nbsp;&nbsp;&nbsp;&nbsp;去来现在佛，&nbsp;&nbsp;&nbsp;&nbsp;所成诸行业，&nbsp;&nbsp;&nbsp;&nbsp;汝欲皆修学，&nbsp;&nbsp;&nbsp;&nbsp;而来至我所。

&nbsp;&nbsp;&nbsp;&nbsp;汝于善知识，&nbsp;&nbsp;&nbsp;&nbsp;欲求微妙法，&nbsp;&nbsp;&nbsp;&nbsp;欲受菩萨行，&nbsp;&nbsp;&nbsp;&nbsp;而来至我所。

&nbsp;&nbsp;&nbsp;&nbsp;汝念善知识，&nbsp;&nbsp;&nbsp;&nbsp;诸佛所称叹，&nbsp;&nbsp;&nbsp;&nbsp;令汝成菩提，&nbsp;&nbsp;&nbsp;&nbsp;而来至我所。

&nbsp;&nbsp;&nbsp;&nbsp;汝念善知识，&nbsp;&nbsp;&nbsp;&nbsp;生我如父母，&nbsp;&nbsp;&nbsp;&nbsp;养我如乳母，&nbsp;&nbsp;&nbsp;&nbsp;增我菩提分，

&nbsp;&nbsp;&nbsp;&nbsp;如医疗众疾，&nbsp;&nbsp;&nbsp;&nbsp;如天洒甘露，&nbsp;&nbsp;&nbsp;&nbsp;如日示正道，&nbsp;&nbsp;&nbsp;&nbsp;如月转净轮，

&nbsp;&nbsp;&nbsp;&nbsp;如山不动摇，&nbsp;&nbsp;&nbsp;&nbsp;如海无增减，&nbsp;&nbsp;&nbsp;&nbsp;如船师济渡，&nbsp;&nbsp;&nbsp;&nbsp;而来至我所。

&nbsp;&nbsp;&nbsp;&nbsp;汝观善知识，&nbsp;&nbsp;&nbsp;&nbsp;犹如大猛将，&nbsp;&nbsp;&nbsp;&nbsp;亦如大商主，&nbsp;&nbsp;&nbsp;&nbsp;又如大导师，

&nbsp;&nbsp;&nbsp;&nbsp;能建正法幢，&nbsp;&nbsp;&nbsp;&nbsp;能示佛功德，&nbsp;&nbsp;&nbsp;&nbsp;能灭诸恶道，&nbsp;&nbsp;&nbsp;&nbsp;能开善趣门，

&nbsp;&nbsp;&nbsp;&nbsp;能显诸佛身，&nbsp;&nbsp;&nbsp;&nbsp;能守诸佛藏，&nbsp;&nbsp;&nbsp;&nbsp;能持诸佛法，&nbsp;&nbsp;&nbsp;&nbsp;是故愿瞻奉。

&nbsp;&nbsp;&nbsp;&nbsp;欲满清净智，&nbsp;&nbsp;&nbsp;&nbsp;欲具端正身，&nbsp;&nbsp;&nbsp;&nbsp;欲生尊贵家，&nbsp;&nbsp;&nbsp;&nbsp;而来至我所。

&nbsp;&nbsp;&nbsp;&nbsp;汝等观此人，&nbsp;&nbsp;&nbsp;&nbsp;亲近善知识，&nbsp;&nbsp;&nbsp;&nbsp;随其所修学，&nbsp;&nbsp;&nbsp;&nbsp;一切应顺行。

&nbsp;&nbsp;&nbsp;&nbsp;以昔福因缘，&nbsp;&nbsp;&nbsp;&nbsp;文殊令发心，&nbsp;&nbsp;&nbsp;&nbsp;随顺无违逆，&nbsp;&nbsp;&nbsp;&nbsp;修行不懈倦。

&nbsp;&nbsp;&nbsp;&nbsp;父母与亲属，&nbsp;&nbsp;&nbsp;&nbsp;宫殿及财产，&nbsp;&nbsp;&nbsp;&nbsp;一切皆舍离，&nbsp;&nbsp;&nbsp;&nbsp;谦下求知识。

&nbsp;&nbsp;&nbsp;&nbsp;净治如是意，&nbsp;&nbsp;&nbsp;&nbsp;永离世间身，&nbsp;&nbsp;&nbsp;&nbsp;当生佛国土，&nbsp;&nbsp;&nbsp;&nbsp;受诸胜果报。

&nbsp;&nbsp;&nbsp;&nbsp;善财见众生，&nbsp;&nbsp;&nbsp;&nbsp;生老病死苦，&nbsp;&nbsp;&nbsp;&nbsp;为发大悲意，&nbsp;&nbsp;&nbsp;&nbsp;勤修无上道。

&nbsp;&nbsp;&nbsp;&nbsp;善财见众生，&nbsp;&nbsp;&nbsp;&nbsp;五趣常流转，&nbsp;&nbsp;&nbsp;&nbsp;为求金刚智，&nbsp;&nbsp;&nbsp;&nbsp;破彼诸苦轮。

&nbsp;&nbsp;&nbsp;&nbsp;善财见众生，&nbsp;&nbsp;&nbsp;&nbsp;心田甚荒秽，&nbsp;&nbsp;&nbsp;&nbsp;为除三毒刺，&nbsp;&nbsp;&nbsp;&nbsp;专求利智犁。

&nbsp;&nbsp;&nbsp;&nbsp;众生处痴暗，&nbsp;&nbsp;&nbsp;&nbsp;盲冥失正道；&nbsp;&nbsp;&nbsp;&nbsp;善财为导师，&nbsp;&nbsp;&nbsp;&nbsp;示其安隐处。

&nbsp;&nbsp;&nbsp;&nbsp;忍铠解脱乘，&nbsp;&nbsp;&nbsp;&nbsp;智慧为利剑，&nbsp;&nbsp;&nbsp;&nbsp;能于三有内，&nbsp;&nbsp;&nbsp;&nbsp;破诸烦恼贼。

&nbsp;&nbsp;&nbsp;&nbsp;善财法船师，&nbsp;&nbsp;&nbsp;&nbsp;普济诸含识，&nbsp;&nbsp;&nbsp;&nbsp;令过尔焰海，&nbsp;&nbsp;&nbsp;&nbsp;疾至净宝洲。

&nbsp;&nbsp;&nbsp;&nbsp;善财正觉日，&nbsp;&nbsp;&nbsp;&nbsp;智光大愿轮，&nbsp;&nbsp;&nbsp;&nbsp;周行法界空，&nbsp;&nbsp;&nbsp;&nbsp;普照群迷宅。

&nbsp;&nbsp;&nbsp;&nbsp;善财正觉月，&nbsp;&nbsp;&nbsp;&nbsp;白法悉圆满，&nbsp;&nbsp;&nbsp;&nbsp;慈定清凉光，&nbsp;&nbsp;&nbsp;&nbsp;等照众生心。

&nbsp;&nbsp;&nbsp;&nbsp;善财胜智海，&nbsp;&nbsp;&nbsp;&nbsp;依于直心住，&nbsp;&nbsp;&nbsp;&nbsp;菩提行渐深，&nbsp;&nbsp;&nbsp;&nbsp;出生众法宝。

&nbsp;&nbsp;&nbsp;&nbsp;善财大心龙，&nbsp;&nbsp;&nbsp;&nbsp;升于法界空，&nbsp;&nbsp;&nbsp;&nbsp;兴云霔甘泽，&nbsp;&nbsp;&nbsp;&nbsp;生成一切果。

&nbsp;&nbsp;&nbsp;&nbsp;善财燃法灯，&nbsp;&nbsp;&nbsp;&nbsp;信炷慈悲油，&nbsp;&nbsp;&nbsp;&nbsp;念器功德光，&nbsp;&nbsp;&nbsp;&nbsp;灭除三毒暗。

&nbsp;&nbsp;&nbsp;&nbsp;觉心迦罗逻，&nbsp;&nbsp;&nbsp;&nbsp;悲胞慈为肉，&nbsp;&nbsp;&nbsp;&nbsp;菩提分肢节，&nbsp;&nbsp;&nbsp;&nbsp;长于如来藏。

&nbsp;&nbsp;&nbsp;&nbsp;增长福德藏，&nbsp;&nbsp;&nbsp;&nbsp;清净智慧藏，&nbsp;&nbsp;&nbsp;&nbsp;开显方便藏，&nbsp;&nbsp;&nbsp;&nbsp;出生大愿藏。

&nbsp;&nbsp;&nbsp;&nbsp;如是大庄严，&nbsp;&nbsp;&nbsp;&nbsp;救护诸群生；&nbsp;&nbsp;&nbsp;&nbsp;一切天人中，&nbsp;&nbsp;&nbsp;&nbsp;难闻难可见。

&nbsp;&nbsp;&nbsp;&nbsp;如是智慧树，&nbsp;&nbsp;&nbsp;&nbsp;根深不可动，&nbsp;&nbsp;&nbsp;&nbsp;众行渐增长，&nbsp;&nbsp;&nbsp;&nbsp;普荫诸群生。

&nbsp;&nbsp;&nbsp;&nbsp;欲生一切德，&nbsp;&nbsp;&nbsp;&nbsp;欲问一切法，&nbsp;&nbsp;&nbsp;&nbsp;欲断一切疑，&nbsp;&nbsp;&nbsp;&nbsp;专求善知识。

&nbsp;&nbsp;&nbsp;&nbsp;欲破诸惑魔，&nbsp;&nbsp;&nbsp;&nbsp;欲除诸见垢，&nbsp;&nbsp;&nbsp;&nbsp;欲解众生缚，&nbsp;&nbsp;&nbsp;&nbsp;专求善知识。

&nbsp;&nbsp;&nbsp;&nbsp;当灭诸恶道，&nbsp;&nbsp;&nbsp;&nbsp;当示人天路，&nbsp;&nbsp;&nbsp;&nbsp;令修功德行，&nbsp;&nbsp;&nbsp;&nbsp;疾入涅槃城。

&nbsp;&nbsp;&nbsp;&nbsp;当度诸见难，&nbsp;&nbsp;&nbsp;&nbsp;当截诸见网，&nbsp;&nbsp;&nbsp;&nbsp;当枯爱欲水，&nbsp;&nbsp;&nbsp;&nbsp;当示三有道。

&nbsp;&nbsp;&nbsp;&nbsp;当为世依怙，&nbsp;&nbsp;&nbsp;&nbsp;当作世光明，&nbsp;&nbsp;&nbsp;&nbsp;当成三界师，&nbsp;&nbsp;&nbsp;&nbsp;示其解脱处。

&nbsp;&nbsp;&nbsp;&nbsp;亦当令世间，&nbsp;&nbsp;&nbsp;&nbsp;普离诸想著，&nbsp;&nbsp;&nbsp;&nbsp;普觉烦恼睡，&nbsp;&nbsp;&nbsp;&nbsp;普出爱欲泥。

&nbsp;&nbsp;&nbsp;&nbsp;当了种种法，&nbsp;&nbsp;&nbsp;&nbsp;当净种种刹；&nbsp;&nbsp;&nbsp;&nbsp;一切咸究竟，&nbsp;&nbsp;&nbsp;&nbsp;其心大欢喜。

&nbsp;&nbsp;&nbsp;&nbsp;汝行极调柔，&nbsp;&nbsp;&nbsp;&nbsp;汝心甚清净，&nbsp;&nbsp;&nbsp;&nbsp;所欲修功德，&nbsp;&nbsp;&nbsp;&nbsp;一切当圆满。

&nbsp;&nbsp;&nbsp;&nbsp;不久见诸佛，&nbsp;&nbsp;&nbsp;&nbsp;了达一切法，&nbsp;&nbsp;&nbsp;&nbsp;严净众刹海，&nbsp;&nbsp;&nbsp;&nbsp;成就大菩提。

&nbsp;&nbsp;&nbsp;&nbsp;当满诸行海，&nbsp;&nbsp;&nbsp;&nbsp;当知诸法海，&nbsp;&nbsp;&nbsp;&nbsp;当度众生海，&nbsp;&nbsp;&nbsp;&nbsp;如是修诸行。

&nbsp;&nbsp;&nbsp;&nbsp;当到功德岸，&nbsp;&nbsp;&nbsp;&nbsp;当生诸善品，&nbsp;&nbsp;&nbsp;&nbsp;当与佛子等，&nbsp;&nbsp;&nbsp;&nbsp;如是心决定。

&nbsp;&nbsp;&nbsp;&nbsp;当断一切惑，&nbsp;&nbsp;&nbsp;&nbsp;当净一切业，&nbsp;&nbsp;&nbsp;&nbsp;当伏一切魔，&nbsp;&nbsp;&nbsp;&nbsp;满足如是愿。

&nbsp;&nbsp;&nbsp;&nbsp;当生妙智道，&nbsp;&nbsp;&nbsp;&nbsp;当开正法道，&nbsp;&nbsp;&nbsp;&nbsp;不久当舍离，&nbsp;&nbsp;&nbsp;&nbsp;惑业诸苦道。

&nbsp;&nbsp;&nbsp;&nbsp;一切众生轮，&nbsp;&nbsp;&nbsp;&nbsp;沉迷诸有轮；&nbsp;&nbsp;&nbsp;&nbsp;汝当转法轮，&nbsp;&nbsp;&nbsp;&nbsp;令其断苦轮。

&nbsp;&nbsp;&nbsp;&nbsp;汝当持佛种，&nbsp;&nbsp;&nbsp;&nbsp;汝当净法种，&nbsp;&nbsp;&nbsp;&nbsp;汝当集僧种，&nbsp;&nbsp;&nbsp;&nbsp;三世悉周遍。

&nbsp;&nbsp;&nbsp;&nbsp;当断众爱网，&nbsp;&nbsp;&nbsp;&nbsp;当裂众见网，&nbsp;&nbsp;&nbsp;&nbsp;当救众苦网，&nbsp;&nbsp;&nbsp;&nbsp;当成此愿网。

&nbsp;&nbsp;&nbsp;&nbsp;当度众生界，&nbsp;&nbsp;&nbsp;&nbsp;当净国土界，&nbsp;&nbsp;&nbsp;&nbsp;当集智慧界，&nbsp;&nbsp;&nbsp;&nbsp;当成此心界。

&nbsp;&nbsp;&nbsp;&nbsp;当令众生喜，&nbsp;&nbsp;&nbsp;&nbsp;当令菩萨喜，&nbsp;&nbsp;&nbsp;&nbsp;当令诸佛喜，&nbsp;&nbsp;&nbsp;&nbsp;当成此欢喜。

&nbsp;&nbsp;&nbsp;&nbsp;当见一切趣，&nbsp;&nbsp;&nbsp;&nbsp;当见一切刹，&nbsp;&nbsp;&nbsp;&nbsp;当见一切法，&nbsp;&nbsp;&nbsp;&nbsp;当成此佛见。

&nbsp;&nbsp;&nbsp;&nbsp;当放破暗光，&nbsp;&nbsp;&nbsp;&nbsp;当放息热光，&nbsp;&nbsp;&nbsp;&nbsp;当放灭恶光，&nbsp;&nbsp;&nbsp;&nbsp;涤除三有苦。

&nbsp;&nbsp;&nbsp;&nbsp;当开天趣门，&nbsp;&nbsp;&nbsp;&nbsp;当开佛道门，&nbsp;&nbsp;&nbsp;&nbsp;当示解脱门，&nbsp;&nbsp;&nbsp;&nbsp;普使众生入。

&nbsp;&nbsp;&nbsp;&nbsp;当示于正道，&nbsp;&nbsp;&nbsp;&nbsp;当绝于邪道；&nbsp;&nbsp;&nbsp;&nbsp;如是勤修行，&nbsp;&nbsp;&nbsp;&nbsp;成就菩提道。

&nbsp;&nbsp;&nbsp;&nbsp;当修功德海，&nbsp;&nbsp;&nbsp;&nbsp;当度三有海；&nbsp;&nbsp;&nbsp;&nbsp;普使群生海，&nbsp;&nbsp;&nbsp;&nbsp;出于众苦海。

&nbsp;&nbsp;&nbsp;&nbsp;当于众生海，&nbsp;&nbsp;&nbsp;&nbsp;消竭烦恼海，&nbsp;&nbsp;&nbsp;&nbsp;令修诸行海，&nbsp;&nbsp;&nbsp;&nbsp;疾入大智海。

&nbsp;&nbsp;&nbsp;&nbsp;汝当增智海，&nbsp;&nbsp;&nbsp;&nbsp;汝当修行海；&nbsp;&nbsp;&nbsp;&nbsp;诸佛大愿海，&nbsp;&nbsp;&nbsp;&nbsp;汝当咸满足。

&nbsp;&nbsp;&nbsp;&nbsp;汝当入刹海，&nbsp;&nbsp;&nbsp;&nbsp;汝当观众海；&nbsp;&nbsp;&nbsp;&nbsp;汝当以智力，&nbsp;&nbsp;&nbsp;&nbsp;普饮诸法海。

&nbsp;&nbsp;&nbsp;&nbsp;当觐诸佛云，&nbsp;&nbsp;&nbsp;&nbsp;当起供养云，&nbsp;&nbsp;&nbsp;&nbsp;当听妙法云，&nbsp;&nbsp;&nbsp;&nbsp;当兴此愿云。

&nbsp;&nbsp;&nbsp;&nbsp;普游三有室，&nbsp;&nbsp;&nbsp;&nbsp;普坏众惑室，&nbsp;&nbsp;&nbsp;&nbsp;普入如来室，&nbsp;&nbsp;&nbsp;&nbsp;当行如是道。

&nbsp;&nbsp;&nbsp;&nbsp;普入三昧门，&nbsp;&nbsp;&nbsp;&nbsp;普游解脱门，&nbsp;&nbsp;&nbsp;&nbsp;普住神通门，&nbsp;&nbsp;&nbsp;&nbsp;周行于法界。

&nbsp;&nbsp;&nbsp;&nbsp;普现众生前，&nbsp;&nbsp;&nbsp;&nbsp;普对诸佛前，&nbsp;&nbsp;&nbsp;&nbsp;譬如日月光，&nbsp;&nbsp;&nbsp;&nbsp;当成如是力。

&nbsp;&nbsp;&nbsp;&nbsp;所行无动乱，&nbsp;&nbsp;&nbsp;&nbsp;所行无染著，&nbsp;&nbsp;&nbsp;&nbsp;如鸟行虚空，&nbsp;&nbsp;&nbsp;&nbsp;当成此妙用。

&nbsp;&nbsp;&nbsp;&nbsp;譬如因陀网，&nbsp;&nbsp;&nbsp;&nbsp;刹网如是住；&nbsp;&nbsp;&nbsp;&nbsp;汝当悉往诣，&nbsp;&nbsp;&nbsp;&nbsp;如风无所碍。

&nbsp;&nbsp;&nbsp;&nbsp;汝当入法界，&nbsp;&nbsp;&nbsp;&nbsp;遍往诸世界，&nbsp;&nbsp;&nbsp;&nbsp;普见三世佛，&nbsp;&nbsp;&nbsp;&nbsp;心生大欢喜。

&nbsp;&nbsp;&nbsp;&nbsp;汝于诸法门，&nbsp;&nbsp;&nbsp;&nbsp;已得及当得，&nbsp;&nbsp;&nbsp;&nbsp;应生大喜跃，&nbsp;&nbsp;&nbsp;&nbsp;无贪亦无厌。

&nbsp;&nbsp;&nbsp;&nbsp;汝是功德器，&nbsp;&nbsp;&nbsp;&nbsp;能随诸佛教，&nbsp;&nbsp;&nbsp;&nbsp;能修菩萨行，&nbsp;&nbsp;&nbsp;&nbsp;得见此奇特。

&nbsp;&nbsp;&nbsp;&nbsp;如是诸佛子，&nbsp;&nbsp;&nbsp;&nbsp;亿劫难可遇；&nbsp;&nbsp;&nbsp;&nbsp;况见其功德，&nbsp;&nbsp;&nbsp;&nbsp;所修诸妙道！

&nbsp;&nbsp;&nbsp;&nbsp;汝生于人中，&nbsp;&nbsp;&nbsp;&nbsp;大获诸善利，&nbsp;&nbsp;&nbsp;&nbsp;得见文殊等，&nbsp;&nbsp;&nbsp;&nbsp;无量诸功德。

&nbsp;&nbsp;&nbsp;&nbsp;已离诸恶道，&nbsp;&nbsp;&nbsp;&nbsp;已出诸难处，&nbsp;&nbsp;&nbsp;&nbsp;已超众苦患，&nbsp;&nbsp;&nbsp;&nbsp;善哉勿懈怠。

&nbsp;&nbsp;&nbsp;&nbsp;已离凡夫地，&nbsp;&nbsp;&nbsp;&nbsp;已住菩萨地，&nbsp;&nbsp;&nbsp;&nbsp;当满智慧地，&nbsp;&nbsp;&nbsp;&nbsp;速入如来地。

&nbsp;&nbsp;&nbsp;&nbsp;菩萨行如海，&nbsp;&nbsp;&nbsp;&nbsp;佛智同虚空，&nbsp;&nbsp;&nbsp;&nbsp;汝愿亦复然，&nbsp;&nbsp;&nbsp;&nbsp;应生大欣庆。

&nbsp;&nbsp;&nbsp;&nbsp;诸根不懈倦，&nbsp;&nbsp;&nbsp;&nbsp;志愿恒决定，&nbsp;&nbsp;&nbsp;&nbsp;亲近善知识，&nbsp;&nbsp;&nbsp;&nbsp;不久悉成满。

&nbsp;&nbsp;&nbsp;&nbsp;菩萨种种行，&nbsp;&nbsp;&nbsp;&nbsp;皆为调众生，&nbsp;&nbsp;&nbsp;&nbsp;普行诸法门，&nbsp;&nbsp;&nbsp;&nbsp;慎勿生疑惑。

&nbsp;&nbsp;&nbsp;&nbsp;汝具难思福，&nbsp;&nbsp;&nbsp;&nbsp;及以真实信；&nbsp;&nbsp;&nbsp;&nbsp;是故于今日，&nbsp;&nbsp;&nbsp;&nbsp;得见诸佛子。

&nbsp;&nbsp;&nbsp;&nbsp;汝见诸佛子，&nbsp;&nbsp;&nbsp;&nbsp;悉获广大利，&nbsp;&nbsp;&nbsp;&nbsp;一一诸大愿，&nbsp;&nbsp;&nbsp;&nbsp;一切咸信受。

&nbsp;&nbsp;&nbsp;&nbsp;汝于三有中，&nbsp;&nbsp;&nbsp;&nbsp;能修菩萨行；&nbsp;&nbsp;&nbsp;&nbsp;是故诸佛子，&nbsp;&nbsp;&nbsp;&nbsp;示汝解脱门。

&nbsp;&nbsp;&nbsp;&nbsp;非是法器人，&nbsp;&nbsp;&nbsp;&nbsp;与佛子同住，&nbsp;&nbsp;&nbsp;&nbsp;设经无量劫，&nbsp;&nbsp;&nbsp;&nbsp;莫知其境界。

&nbsp;&nbsp;&nbsp;&nbsp;汝见诸菩萨，&nbsp;&nbsp;&nbsp;&nbsp;得闻如是法，&nbsp;&nbsp;&nbsp;&nbsp;世间甚难有，&nbsp;&nbsp;&nbsp;&nbsp;应生大喜庆。

&nbsp;&nbsp;&nbsp;&nbsp;诸佛护念汝，&nbsp;&nbsp;&nbsp;&nbsp;菩萨摄受汝，&nbsp;&nbsp;&nbsp;&nbsp;能顺其教行，&nbsp;&nbsp;&nbsp;&nbsp;善哉住寿命。

&nbsp;&nbsp;&nbsp;&nbsp;已生菩萨家，&nbsp;&nbsp;&nbsp;&nbsp;已具菩萨德，&nbsp;&nbsp;&nbsp;&nbsp;已长如来种，&nbsp;&nbsp;&nbsp;&nbsp;当升灌顶位。

&nbsp;&nbsp;&nbsp;&nbsp;不久汝当得，&nbsp;&nbsp;&nbsp;&nbsp;与诸佛子等，&nbsp;&nbsp;&nbsp;&nbsp;见苦恼众生，&nbsp;&nbsp;&nbsp;&nbsp;悉置安隐处。

&nbsp;&nbsp;&nbsp;&nbsp;如下如是种，&nbsp;&nbsp;&nbsp;&nbsp;必获如是果，&nbsp;&nbsp;&nbsp;&nbsp;我今庆慰汝，&nbsp;&nbsp;&nbsp;&nbsp;汝应大欣悦。

&nbsp;&nbsp;&nbsp;&nbsp;无量诸菩萨，&nbsp;&nbsp;&nbsp;&nbsp;无量劫行道，&nbsp;&nbsp;&nbsp;&nbsp;未能成此行，&nbsp;&nbsp;&nbsp;&nbsp;今汝皆获得。

&nbsp;&nbsp;&nbsp;&nbsp;信乐坚进力，&nbsp;&nbsp;&nbsp;&nbsp;善财成此行；&nbsp;&nbsp;&nbsp;&nbsp;若有敬慕心，&nbsp;&nbsp;&nbsp;&nbsp;亦当如是学。

&nbsp;&nbsp;&nbsp;&nbsp;一切功德行，&nbsp;&nbsp;&nbsp;&nbsp;皆从愿欲生；&nbsp;&nbsp;&nbsp;&nbsp;善财已了知，&nbsp;&nbsp;&nbsp;&nbsp;常乐勤修习。

&nbsp;&nbsp;&nbsp;&nbsp;如龙布密云，&nbsp;&nbsp;&nbsp;&nbsp;必当霔大雨；&nbsp;&nbsp;&nbsp;&nbsp;菩萨起愿智，&nbsp;&nbsp;&nbsp;&nbsp;决定修诸行。

&nbsp;&nbsp;&nbsp;&nbsp;若有善知识，&nbsp;&nbsp;&nbsp;&nbsp;示汝普贤行；&nbsp;&nbsp;&nbsp;&nbsp;汝当好承事，&nbsp;&nbsp;&nbsp;&nbsp;慎勿生疑惑。

&nbsp;&nbsp;&nbsp;&nbsp;汝于无量劫，&nbsp;&nbsp;&nbsp;&nbsp;为欲妄舍身；&nbsp;&nbsp;&nbsp;&nbsp;今为求菩提，&nbsp;&nbsp;&nbsp;&nbsp;此舍方为善。

&nbsp;&nbsp;&nbsp;&nbsp;汝于无量劫，&nbsp;&nbsp;&nbsp;&nbsp;具受生死苦，&nbsp;&nbsp;&nbsp;&nbsp;不曾事诸佛，&nbsp;&nbsp;&nbsp;&nbsp;未闻如是行。

&nbsp;&nbsp;&nbsp;&nbsp;汝今得人身，&nbsp;&nbsp;&nbsp;&nbsp;值佛善知识，&nbsp;&nbsp;&nbsp;&nbsp;听受菩提行，&nbsp;&nbsp;&nbsp;&nbsp;云何不欢喜！

&nbsp;&nbsp;&nbsp;&nbsp;虽遇佛兴世，&nbsp;&nbsp;&nbsp;&nbsp;亦值善知识；&nbsp;&nbsp;&nbsp;&nbsp;其心不清净，&nbsp;&nbsp;&nbsp;&nbsp;不闻如是法。

&nbsp;&nbsp;&nbsp;&nbsp;若于善知识，&nbsp;&nbsp;&nbsp;&nbsp;信乐心尊重，&nbsp;&nbsp;&nbsp;&nbsp;离疑不疲厌，&nbsp;&nbsp;&nbsp;&nbsp;乃闻如是法。

&nbsp;&nbsp;&nbsp;&nbsp;若有闻此法，&nbsp;&nbsp;&nbsp;&nbsp;而兴誓愿心；&nbsp;&nbsp;&nbsp;&nbsp;当知如是人，&nbsp;&nbsp;&nbsp;&nbsp;已获广大利。

&nbsp;&nbsp;&nbsp;&nbsp;如是心清净，&nbsp;&nbsp;&nbsp;&nbsp;常得近诸佛，&nbsp;&nbsp;&nbsp;&nbsp;亦近诸菩萨，&nbsp;&nbsp;&nbsp;&nbsp;决定成菩提。

&nbsp;&nbsp;&nbsp;&nbsp;若入此法门，&nbsp;&nbsp;&nbsp;&nbsp;则具诸功德，&nbsp;&nbsp;&nbsp;&nbsp;永离众恶趣，&nbsp;&nbsp;&nbsp;&nbsp;不受一切苦。

&nbsp;&nbsp;&nbsp;&nbsp;不久舍此身，&nbsp;&nbsp;&nbsp;&nbsp;往生佛国土，&nbsp;&nbsp;&nbsp;&nbsp;常见十方佛，&nbsp;&nbsp;&nbsp;&nbsp;及以诸菩萨。

&nbsp;&nbsp;&nbsp;&nbsp;往因今净解，&nbsp;&nbsp;&nbsp;&nbsp;及事善友力，&nbsp;&nbsp;&nbsp;&nbsp;增长诸功德，&nbsp;&nbsp;&nbsp;&nbsp;如水生莲华。

&nbsp;&nbsp;&nbsp;&nbsp;乐事善知识，&nbsp;&nbsp;&nbsp;&nbsp;勤供一切佛，&nbsp;&nbsp;&nbsp;&nbsp;专心听闻法，&nbsp;&nbsp;&nbsp;&nbsp;常行勿懈倦。

&nbsp;&nbsp;&nbsp;&nbsp;汝是真法器，&nbsp;&nbsp;&nbsp;&nbsp;当具一切法，&nbsp;&nbsp;&nbsp;&nbsp;当修一切道，&nbsp;&nbsp;&nbsp;&nbsp;当满一切愿。

&nbsp;&nbsp;&nbsp;&nbsp;汝以信解心，&nbsp;&nbsp;&nbsp;&nbsp;而来礼敬我，&nbsp;&nbsp;&nbsp;&nbsp;不久当普入，&nbsp;&nbsp;&nbsp;&nbsp;一切诸佛会。

&nbsp;&nbsp;&nbsp;&nbsp;善哉真佛子，&nbsp;&nbsp;&nbsp;&nbsp;恭敬一切佛，&nbsp;&nbsp;&nbsp;&nbsp;不久具诸行，&nbsp;&nbsp;&nbsp;&nbsp;到佛功德岸。

&nbsp;&nbsp;&nbsp;&nbsp;汝当往大智，&nbsp;&nbsp;&nbsp;&nbsp;文殊师利所；&nbsp;&nbsp;&nbsp;&nbsp;彼当令汝得，&nbsp;&nbsp;&nbsp;&nbsp;普贤深妙行。”

尔时，弥勒菩萨摩诃萨在众会前，称赞善财大功德藏。善财闻已，欢喜踊跃，身毛皆竖，悲泣哽噎；起立合掌，恭敬瞻仰，绕无量匝。以文殊师利心念力故，众华、璎珞、种种妙宝不觉忽然自盈其手；善财欢喜，即以奉散弥勒菩萨摩诃萨上。

时，弥勒菩萨摩善财顶，为说颂言：

“善哉善哉真佛子，普策诸根无懈倦，不久当具诸功德，犹如文殊及与我。”

时，善财童子以颂答曰：

&nbsp;&nbsp;&nbsp;&nbsp;“我念善知识，&nbsp;&nbsp;&nbsp;&nbsp;亿劫难值遇；&nbsp;&nbsp;&nbsp;&nbsp;今得咸亲近，&nbsp;&nbsp;&nbsp;&nbsp;而来诣尊所。

&nbsp;&nbsp;&nbsp;&nbsp;我以文殊故，&nbsp;&nbsp;&nbsp;&nbsp;见诸难见者；&nbsp;&nbsp;&nbsp;&nbsp;彼大功德尊，&nbsp;&nbsp;&nbsp;&nbsp;愿速还瞻觐。”

## 大方广佛华严经卷第七十八 

### 入法界品第三十九之十九

尔时，善财童子合掌恭敬，重白弥勒菩萨摩诃萨言：“大圣，我已先发阿耨多罗三藐三菩提心，而我未知菩萨云何学菩萨行？云何修菩萨道？

“大圣，一切如来授尊者记，一生当得阿耨多罗三藐三菩提；若一生当得无上菩提，则已超越一切菩萨所住处，则已出过一切菩萨离生位，则已圆满一切波罗蜜，则已深入一切诸忍门，则已具足一切菩萨地，则已游戏一切解脱门，则已成就一切三昧法，则已通达一切菩萨行，则已证得一切陀罗尼辩才，则已于一切菩萨自在中而得自在，则已积集一切菩萨助道法，则已游戏智慧方便，则已出生大神通智，则已成就一切学处，则已圆满一切妙行，则已满足一切大愿，则已领受一切佛所记，则已了知一切诸乘门，则已堪受一切如来所护念，则已能摄一切佛菩提，则已能持一切佛法藏，则已能持一切诸佛菩萨秘密藏，则已能于一切菩萨众中为上首，则已能为破烦恼魔军大勇将，则已能作出生死旷野大导师，则已能作治诸惑重病大医王，则已能于一切众生中为最胜，则已能于一切世主中得自在，则已能于一切圣人中最第一，则已能于一切声闻、独觉中最增上，则已能于生死海中为船师，则已能布调伏一切众生网，则已能观一切众生根，则已能摄一切众生界，则已能守护一切菩萨众，则已能谈议一切菩萨事，则已能往诣一切如来所，则已能住止一切如来会，则已能现身一切众生前，则已能于一切世法无所染，则已能超越一切魔境界，则已能安住一切佛境界，则已能到一切菩萨无碍境，则已能精勤供养一切佛，则已与一切诸佛法同体性，已系妙法缯，已受佛灌顶，已住一切智，已能普生一切佛法，已能速践一切智位。

“大圣，菩萨云何学菩萨行？云何修菩萨道？随所修学，疾得具足一切佛法，悉能度脱所念众生，普能成满所发大愿，普能究竟所起诸行，普能安慰一切天人，不负自身，不断三宝，不虚一切佛菩萨种，能持一切诸佛法眼。如是等事，愿皆为说！”

尔时，弥勒菩萨摩诃萨观察一切道场众会，指示善财而作是言：“诸仁者，汝等见此长者子，今于我所问菩萨行诸功德不？诸仁者，此长者子，勇猛精进，志乐无杂，深心坚固，恒不退转；具胜希望，如救头燃，无有厌足；乐善知识，亲近供养，处处寻求，承事请法。诸仁者，此长者子，曩于福城受文殊教，展转南行求善知识，经由一百一十善知识已，然后而来至于我所，未曾暂起一念疲懈。

“诸仁者，此长者子甚为难有，趣向大乘，乘于大慧，发大勇猛，擐大悲甲，以大慈心救护众生，起大精进波罗蜜行，作大商主护诸众生，为大法船度诸有海，住于大道，集大法宝，修诸广大助道之法；如是之人，难可得闻，难可得见，难得亲近、同居、共行。何以故？此长者子发心救护一切众生，令一切众生，解脱诸苦，超诸恶趣，离诸险难，破无明暗，出生死野，息诸趣轮，度魔境界，不著世法，出欲淤泥，断贪鞅，解见缚，坏想宅，绝迷道，摧慢幢，拔惑箭，撤睡盖，裂爱网，灭无明，度有流，离谄幻，净心垢，断痴惑，出生死。

“诸仁者，此长者子，为被四流漂汩者，造大法船；为被见泥没溺者，立大法桥；为被痴暗昏迷者，燃大智灯；为行生死旷野者，开示圣道；为婴烦恼重病者，调和法药；为遭生、老、死苦者，饮以甘露，令其安隐；为入贪、恚、痴火者，沃以定水，使得清凉；多忧恼者，慰喻使安；系有狱者，晓诲令出；入见网者，开以智剑；住界城者，示诸脱门；在险难者，导安隐处；惧结贼者，与无畏法；堕恶趣者，授慈悲手；拘害蕴者，示涅槃城；界蛇所缠，解以圣道；著于六处空聚落者，以智慧光引之令出；住邪济者，令入正济；近恶友者，示其善友；乐凡法者，诲以圣法；著生死者，令其趣入一切智城。

“诸仁者，此长者子，恒以此行救护众生，发菩提心未尝休息，求大乘道曾无懈倦，饮诸法水不生厌足，恒勤积集助道之行，常乐清净一切法门，修菩萨行不舍精进，成满诸愿善行方便，见善知识情无厌足，事善知识身不疲懈，闻善知识所有教诲常乐顺行未曾违逆。

“诸仁者，若有众生能发阿耨多罗三藐三菩提心，是为希有；若发心已，又能如是精进方便集诸佛法，倍为希有；又能如是求菩萨道，又能如是净菩萨行，又能如是事善知识，又能如是如救头燃，又能如是顺知识教，又能如是坚固修行，又能如是集菩提分，又能如是不求一切名闻利养，又能如是不舍菩萨纯一之心，又能如是不乐家宅、不著欲乐、不恋父母亲戚知识，但乐追求菩萨伴侣，又能如是不顾身命，唯愿勤修一切智道，应知展转倍更难得。

“诸仁者，余诸菩萨经于无量百千万亿那由他劫，乃能满足菩萨愿行，乃能亲近诸佛菩提；此长者子，于一生内，则能净佛刹，则能化众生，则能以智慧深入法界，则能成就诸波罗蜜，则能增广一切诸行，则能圆满一切大愿，则能超出一切魔业，则能承事一切善友，则能清净诸菩萨道，则能具足普贤诸行。”

尔时，弥勒菩萨摩诃萨如是称叹善财童子种种功德，令无量百千众生发菩提心已，告善财言：“善哉！善哉！善男子，汝为饶益一切世间，汝为救护一切众生，汝为勤求一切佛法故，发阿耨多罗三藐三菩提心。

“善男子，汝获善利，汝善得人身，汝善住寿命，汝善值如来出现，汝善见文殊师利大善知识。汝身是善器，为诸善根之所润泽。汝为白法之所资持，所有解欲悉已清净，已为诸佛共所护念，已为善友共所摄受。何以故？

“善男子，菩提心者，犹如种子，能生一切诸佛法故；菩提心者，犹如良田，能长众生白净法故；菩提心者，犹如大地，能持一切诸世间故；菩提心者，犹如净水，能洗一切烦恼垢故；菩提心者，犹如大风，普于世间无所碍故；菩提心者，犹如盛火，能烧一切诸见薪故；菩提心者，犹如净日，普照一切诸世间故；菩提心者，犹如盛月，诸白净法悉圆满故；菩提心者，犹如明灯，能放种种法光明故；菩提心者，犹如净目，普见一切安危处故；菩提心者，犹如大道，普令得入大智城故；菩提心者，犹如正济，令其得离诸邪法故；菩提心者，犹如大车，普能运载诸菩萨故；菩提心者，犹如门户，开示一切菩萨行故；菩提心者，犹如宫殿，安住修习三昧法故；菩提心者，犹如园苑，于中游戏受法乐故；菩提心者，犹如舍宅，安隐一切诸众生故；菩提心者，则为所归，利益一切诸世间故；菩提心者，则为所依，诸菩萨行所依处故；菩提心者，犹如慈父，训导一切诸菩萨故；菩提心者，犹如慈母，生长一切诸菩萨故；菩提心者，犹如乳母，养育一切诸菩萨故；菩提心者，犹如善友，成益一切诸菩萨故；菩提心者，犹如君主，胜出一切二乘人故；菩提心者，犹如帝王，一切愿中得自在故；菩提心者，犹如大海，一切功德悉入中故；菩提心者，如须弥山，于诸众生心平等故；菩提心者，如铁围山，摄持一切诸世间故；菩提心者，犹如雪山，长养一切智慧药故；菩提心者，犹如香山，出生一切功德香故；菩提心者，犹如虚空，诸妙功德广无边故；菩提心者，犹如莲华，不染一切世间法故；菩提心者，如调慧象，其心善顺不犷戾故；菩提心者，如良善马，远离一切诸恶性故；菩提心者，如调御师，守护大乘一切法故；菩提心者，犹如良药，能治一切烦恼病故；菩提心者，犹如坑阱，陷没一切诸恶法故；菩提心者，犹如金刚，悉能穿彻一切法故；菩提心者，犹如香箧，能贮一切功德香故；菩提心者，犹如妙华，一切世间所乐见故；菩提心者，如白栴檀，除众欲热使清凉故；菩提心者，如黑沉香，能熏法界悉周遍故；菩提心者，如善见药王，能破一切烦恼病故；菩提心者，如毗笈摩药，能拔一切诸惑箭故；菩提心者，犹如帝释，一切主中最为尊故；菩提心者，如毗沙门，能断一切贫穷苦故；菩提心者，如功德天，一切功德所庄严故；菩提心者，如庄严具，庄严一切诸菩萨故；菩提心者，如劫烧火，能烧一切诸有为故；菩提心者，如无生根药，长养一切诸佛法故；菩提心者，犹如龙珠，能消一切烦恼毒故；菩提心者，如水清珠，能清一切烦恼浊故；菩提心者，如如意珠，周给一切诸贫乏故；菩提心者，如功德瓶，满足一切众生心故；菩提心者，如如意树，能雨一切庄严具故；菩提心者，如鹅羽衣，不受一切生死垢故；菩提心者，如白毡线，从本已来性清净故；菩提心者，如快利犁，能治一切众生田故；菩提心者，如那罗延，能摧一切我见敌故；菩提心者，犹如快箭，能破一切诸苦的故；菩提心者，犹如利矛，能穿一切烦恼甲故；菩提心者，犹如坚甲，能护一切如理心故；菩提心者，犹如利刀，能斩一切烦恼首故；菩提心者，犹如利剑，能断一切憍慢铠故；菩提心者，如勇将幢，能伏一切诸魔军故；菩提心者，犹如利锯，能截一切无明树故；菩提心者，犹如利斧，能伐一切诸苦树故；菩提心者，犹如兵仗，能防一切诸苦难故；菩提心者，犹如善手，防护一切诸度身故；菩提心者，犹如好足，安立一切诸功德故；菩提心者，犹如眼药，灭除一切无明翳故；菩提心者，犹如钳镊，能拔一切身见刺故；菩提心者，犹如卧具，息除生死诸劳苦故；菩提心者，如善知识，能解一切生死缚故；菩提心者，如好珍财，能除一切贫穷事故；菩提心者，如大导师，善知菩萨出要道故；菩提心者，犹如伏藏，出功德财无匮乏故；菩提心者，犹如涌泉，生智慧水无穷尽故；菩提心者，犹如明镜，普现一切法门像故；菩提心者，犹如莲华，不染一切诸罪垢故；菩提心者，犹如大河，流引一切度摄法故；菩提心者，如大龙王，能雨一切妙法雨故；菩提心者，犹如命根，任持菩萨大悲身故；菩提心者，犹如甘露，能令安住不死界故；菩提心者，犹如大网，普摄一切诸众生故；菩提心者，犹如罥索，摄取一切所应化故；菩提心者，犹如钩饵，出有渊中所居者故；菩提心者，如阿伽陀药，能令无病永安隐故；菩提心者，如除毒药，悉能消歇贪爱毒故；菩提心者，如善持咒，能除一切颠倒毒故；菩提心者，犹如疾风，能卷一切诸障雾故；菩提心者，如大宝洲，出生一切觉分宝故；菩提心者，如好种性，出生一切白净法故；菩提心者，犹如住宅，诸功德法所依处故；菩提心者，犹如市肆，菩萨商人贸易处故；菩提心者，如炼金药，能治一切烦恼垢故；菩提心者，犹如好蜜，圆满一切功德味故；菩提心者，犹如正道，令诸菩萨入智城故；菩提心者，犹如好器，能持一切白净法故；菩提心者，犹如时雨，能灭一切烦恼尘故；菩提心者，则为住处，一切菩萨所住处故；菩提心者，则为寿行，不取声闻解脱果故；菩提心者，如净琉璃，自性明洁无诸垢故；菩提心者，如帝青宝，出过世间二乘智故；菩提心者，如更漏鼓，觉诸众生烦恼睡故；菩提心者，如清净水，性本澄洁无垢浊故；菩提心者，如阎浮金，映夺一切有为善故；菩提心者，如大山王，超出一切诸世间故；菩提心者，则为所归，不拒一切诸来者故；菩提心者，则为义利，能除一切衰恼事故；菩提心者，则为妙宝，能令一切心欢喜故；菩提心者，如大施会，充满一切众生心故；菩提心者，则为尊胜，诸众生心无与等故；菩提心者，犹如伏藏，能摄一切诸佛法故；菩提心者，如因陀罗网，能伏烦恼阿修罗故；菩提心者，如婆楼那风，能动一切所应化故；菩提心者，如因陀罗火，能烧一切诸惑习故；菩提心者，如佛支提，一切世间应供养故。

“善男子，菩提心者，成就如是无量功德；举要言之，应知悉与一切佛法诸功德等。何以故？因菩提心出生一切诸菩萨行，三世如来从菩提心而出生故。是故，善男子，若有发阿耨多罗三藐三菩提心者，则已出生无量功德，普能摄取一切智道。

“善男子，譬如有人，得无畏药，离五恐怖。何等为五？所谓：火不能烧，毒不能中，刀不能伤，水不能漂，烟不能熏。菩萨摩诃萨亦复如是，得一切智菩提心药，贪火不烧，瞋毒不中，惑刀不伤，有流不漂，诸觉观烟不能熏害。

“善男子，譬如有人，得解脱药，终无横难。菩萨摩诃萨亦复如是，得菩提心解脱智药，永离一切生死横难。

“善男子，譬如有人，持摩诃应伽药，毒蛇闻气，即皆远去。菩萨摩诃萨亦复如是，持菩提心大应伽药，一切烦恼诸恶毒蛇，闻其气者，悉皆散灭。

“善男子，譬如有人，持无胜药，一切冤敌无能胜者。菩萨摩诃萨亦复如是，持菩提心无能胜药，悉能降伏一切魔军。

“善男子，譬如有人，持毗笈摩药，能令毒箭自然堕落。菩萨摩诃萨亦复如是，持菩提心毗笈摩药，令贪、恚、痴、诸邪见箭自然堕落。

“善男子，譬如有人，持善见药，能除一切所有诸病。菩萨摩诃萨亦复如是，持菩提心善见药王，悉除一切诸烦恼病。

“善男子，如有药树，名珊陀那，有取其皮以涂疮者，疮即除愈；然其树皮，随取随生，终不可尽。菩萨摩诃萨从菩提心生一切智树亦复如是，若有得见而生信者，烦恼业疮悉得消灭，一切智树初无所损。

“善男子，如有药树，名无生根，以其力故，增长一切阎浮提树。菩萨摩诃萨菩提心树亦复如是，以其力故，增长一切学与无学及诸菩萨所有善法。

“善男子，譬如有药，名阿蓝婆，若用涂身，身之与心咸有堪能。菩萨摩诃萨得菩提心阿蓝婆药亦复如是，令其身心增长善法。

“善男子，譬如有人，得念力药，凡所闻事忆持不忘。菩萨摩诃萨得菩提心念力妙药，悉能闻持一切佛法皆无忘失。

“善男子，譬如有药，名大莲华，其有服者住寿一劫。菩萨摩诃萨服菩提心大莲华药亦复如是，于无数劫，寿命自在。

“善男子，譬如有人，执翳形药，人与非人悉不能见。菩萨摩诃萨执菩提心翳形妙药，一切诸魔不能得见。

“善男子，如海有珠，名普集众宝，此珠若在，假使劫火焚烧世间，能令此海减于一滴，无有是处。菩萨摩诃萨菩提心珠亦复如是，住于菩萨大愿海中，若常忆持不令退失，能坏菩萨一善根者，终无是处；若退其心，一切善法即皆散灭。

“善男子，如有摩尼，名大光明，有以此珠璎珞身者，映蔽一切宝庄严具，所有光明悉皆不现。菩萨摩诃萨菩提心宝亦复如是，璎珞其身，映蔽一切二乘心宝，诸庄严具悉无光彩。

“善男子，如水清珠，能清浊水。菩萨摩诃萨菩提心珠亦复如是，能清一切烦恼垢浊。

“善男子，譬如有人，得住水宝，系其身上，入大海中，不为水害。菩萨摩诃萨亦复如是，得菩提心住水妙宝，入于一切生死海中，终不沉没。

“善男子，譬如有人，得龙宝珠，持入龙宫，一切龙蛇不能为害。菩萨摩诃萨亦复如是，得菩提心大龙宝珠，入欲界中，烦恼龙蛇不能为害。

“善男子，譬如帝释，著摩尼冠，映蔽一切诸余天众。菩萨摩诃萨亦复如是，著菩提心大愿宝冠，超过一切三界众生。

“善男子，譬如有人，得如意珠，除灭一切贫穷之苦。菩萨摩诃萨亦复如是，得菩提心如意宝珠，远离一切邪命怖畏。

“善男子，譬如有人，得日精珠，持向日光而生于火。菩萨摩诃萨亦复如是，得菩提心智日宝珠，持向智光而生智火。

“善男子，譬如有人，得月精珠，持向月光而生于水。菩萨摩诃萨亦复如是，得菩提心月精宝珠，持此心珠，鉴回向光，而生一切善根愿水。

“善男子，譬如龙王，首戴如意摩尼宝冠，远离一切怨敌怖畏。菩萨摩诃萨亦复如是，著菩提心大悲宝冠，远离一切恶道诸难。

“善男子，如有宝珠，名一切世间庄严藏，若有得者，令其所欲悉得充满，而此宝珠无所损减。菩提心宝亦复如是，若有得者，令其所愿悉得满足，而菩提心无有损减。

“善男子，如转轮王，有摩尼宝，置于宫中，放大光明，破一切暗。菩萨摩诃萨亦复如是，以菩提心大摩尼宝，住于欲界，放大智光，悉破诸趣无明黑暗。

“善男子，譬如帝青大摩尼宝，若有为此光明所触，即同其色。菩萨摩诃萨菩提心宝亦复如是，观察诸法回向善根，靡不即同菩提心色。

“善男子，如琉璃宝，于百千岁处不净中，不为臭秽之所染著，性本净故。菩萨摩诃萨菩提心宝亦复如是，于百千劫住欲界中，不为欲界过患所染，犹如法界性清净故。

“善男子，譬如有宝，名净光明，悉能映蔽一切宝色。菩萨摩诃萨菩提心宝亦复如是，悉能映蔽一切凡夫二乘功德。

“善男子，譬如有宝，名为火焰，悉能除灭一切暗冥。菩萨摩诃萨菩提心宝亦复如是，能灭一切无知暗冥。

“善男子，譬如海中有无价宝，商人采得，船载入城；诸余摩尼百千万种，光色、价值无与等者。菩提心宝亦复如是，住于生死大海之中，菩萨摩诃萨乘大愿船，深心相续，载之来入解脱城中，二乘功德无能及者。

“善男子，如有宝珠，名自在王，处阎浮洲，去日月轮四万由旬，日月宫中所有庄严，其珠影现悉皆具足。菩萨摩诃萨发菩提心净功德宝亦复如是，住生死中，照法界空，佛智日月一切功德悉于中现。

“善男子，如有宝珠，名自在王，日月光明所照之处，一切财宝、衣服等物，所有价值悉不能及。菩萨摩诃萨发菩提心自在王宝亦复如是，一切智光所照之处，三世所有天人、二乘漏无漏善一切功德皆不能及。

“善男子，海中有宝，名曰海藏，普现海中诸庄严事。菩萨摩诃萨菩提心宝亦复如是，普能显现一切智海诸庄严事。

“善男子，譬如天上阎浮檀金，唯除心王大摩尼宝，余无及者。菩萨摩诃萨发菩提心阎浮檀金亦复如是，除一切智心王大宝，余无及者。

“善男子，譬如有人，善调龙法，于诸龙中而得自在。菩萨摩诃萨亦复如是，得菩提心善调龙法，于诸一切烦恼龙中而得自在。

“善男子，譬如勇士，被执铠仗，一切冤敌无能降伏。菩萨摩诃萨亦复如是，被执菩提大心铠仗，一切业惑诸恶冤敌无能屈伏。

“善男子，譬如天上黑栴檀香，若烧一铢，其香普熏小千世界，三千世界满中珍宝所有价值皆不能及。菩萨摩诃萨菩提心香亦复如是，一念功德普熏法界，声闻、缘觉一切功德皆所不及。

“善男子，如白栴檀，若以涂身，悉能除灭一切热恼，令其身心普得清凉；菩萨摩诃萨菩提心香亦复如是，能除一切虚妄、分别、贪、恚、痴等诸惑热恼，令其具足智慧清凉。

“善男子，如须弥山，若有近者，即同其色。菩萨摩诃萨菩提心山亦复如是，若有近者，悉得同其一切智色。

“善男子，譬如波利质多罗树，其皮香气，阎浮提中若婆师迦、瞻卜迦，若苏摩那，如是等华所有香气皆不能及。菩萨摩诃萨菩提心树亦复如是，所发大愿功德之香，一切二乘无漏戒定、智慧解脱、解脱知见诸功德香悉不能及。

“善男子，譬如波利质多罗树，虽未开华，应知即是无量诸华出生之处。菩萨摩诃萨菩提心树亦复如是，虽未开发一切智华，应知即是无数天人众菩提华所生之处。

“善男子，譬如波利质多罗华，一日熏衣，瞻卜迦华、婆利师华、苏摩那华虽千岁熏亦不能及。菩萨摩诃萨菩提心华亦复如是，一生所熏诸功德香，普彻十方一切佛所，一切二乘无漏功德百千劫熏所不能及。

“善男子，如海岛中生椰子树，根、茎、枝、叶及以华果，一切众生恒取受用无时暂歇。菩萨摩诃萨菩提心树亦复如是，始从发起悲愿之心，乃至成佛，正法住世，常时利益一切世间无有间歇。

“善男子，如有药汁，名诃宅迦，人或得之，以其一两变千两铜，悉成真金，非千两铜能变此药。菩萨摩诃萨亦复如是，以菩提心回向智药，普变一切业惑等法，悉使成于一切智相，非业惑等能变其心。

“善男子，譬如小火，随所焚烧，其焰转炽。菩萨摩诃萨菩提心火亦复如是，随所攀缘，智焰增长。

“善男子，譬如一灯，燃百千灯，其本一灯无减无尽。菩萨摩诃萨菩提心灯亦复如是，普燃三世诸佛智灯，而其心灯无减无尽。

“善男子，譬如一灯，入于暗室，百千年暗悉能破尽。菩萨摩诃萨菩提心灯亦复如是，入于众生心室之内，百千万亿不可说劫诸业烦恼、种种暗障悉能除尽。

“善男子，譬如灯炷，随其大小而发光明；若益膏油，明终不绝。菩萨摩诃萨菩提心灯亦复如是，大愿为炷，光照法界；益大悲油，教化众生，庄严国土，施作佛事，无有休息。

“善男子，譬如他化自在天王，冠阎浮檀真金天冠，欲界天子诸庄严具皆不能及。菩萨摩诃萨亦复如是，冠菩提心大愿天冠，一切凡夫、二乘功德皆不能及。

“善男子，如师子王哮吼之时，师子儿闻皆增勇健，余兽闻之即皆窜伏。佛师子王菩提心吼应知亦尔，诸菩萨闻增长功德，有所得者闻皆退散。

“善男子，譬如有人，以师子筋而为乐弦；其音既奏，余弦悉绝。菩萨摩诃萨亦复如是，以如来师子波罗蜜身菩提心筋为法乐弦；其音既奏，一切五欲及以二乘诸功德弦悉皆断灭。

“善男子，譬如有人，以牛羊等种种诸乳，假使积集盈于大海，以师子乳一滴投中，悉令变坏，直过无碍。菩萨摩诃萨亦复如是，以如来师子菩提心乳，著无量劫业烦恼乳大海之中，悉令坏灭，直过无碍，终不住于二乘解脱。

“善男子，譬如迦陵频伽鸟，在卵[穀-禾+卵]中有大势力，一切诸鸟所不能及。菩萨摩诃萨亦复如是，于生死[穀-禾+卵]发菩提心，所有大悲功德势力，声闻、缘觉无能及者。

“善男子，如金翅鸟王子，初始生时，目则明利，飞则劲捷，一切诸鸟虽久成长无能及者。菩萨摩诃萨亦复如是，发菩提心，为佛王子，智慧清净，大悲勇猛，一切二乘虽百千劫久修道行所不能及。

“善男子，如有壮夫，手执利矛，刺坚密甲，直过无碍。菩萨摩诃萨亦复如是，执菩提心铦利快矛，刺诸邪见随眠密甲，悉能穿彻无有障碍。

“善男子，譬如摩诃那伽大力勇士，若奋威怒，于其额上必生疮疱；疮若未合，阎浮提中一切人民无能制伏。菩萨摩诃萨亦复如是，若起大悲，必定发于菩提之心；心未舍来，一切世间魔及魔民不能为害。

“善男子，譬如射师有诸弟子，虽未惯习其师技艺，然其智慧、方便、善巧，余一切人所不能及。菩萨摩诃萨初始发心亦复如是，虽未惯习一切智行，然其所有愿、智、解、欲，一切世间凡夫、二乘悉不能及。

“善男子，如人学射，先安其足，后习其法。菩萨摩诃萨亦复如是，欲学如来一切智道，先当安住菩提之心，然后修行一切佛法。

“善男子，譬如幻师，将作幻事，先当起意忆持幻法，然后所作悉得成就。菩萨摩诃萨亦复如是，将起一切诸佛菩萨神通幻事，先当起意发菩提心，然后一切悉得成就。

“善男子，譬如幻术，无色现色。菩萨摩诃萨菩提心相亦复如是，虽无有色，不可睹见，然能普于十方法界示现种种功德庄严。

“善男子，譬如猫狸，才见于鼠，鼠即入穴不敢复出。菩萨摩诃萨发菩提心亦复如是，暂以慧眼观诸惑业，皆即窜匿不复出生。

“善男子，譬如有人，著阎浮金庄严之具，映蔽一切皆如聚墨。菩萨摩诃萨亦复如是，著菩提心庄严之具，映蔽一切凡夫二乘功德庄严悉无光色。

“善男子，如好磁石，少分之力，即能吸坏诸铁钩锁。菩萨摩诃萨发菩提心亦复如是，若起一念，悉能坏灭一切见欲无明钩锁。

“善男子，如有磁石，铁若见之，即皆散去，无留住者。菩萨摩诃萨发菩提心亦复如是，诸业烦恼、二乘解脱，若暂见之，即皆散灭，亦无住者。

“善男子，譬如有人，善入大海，一切水族无能为害；假使入于摩竭鱼口，亦不为彼之所吞噬。菩萨摩诃萨亦复如是，发菩提心入生死海，诸业烦恼不能为害；假使入于声闻、缘觉实际法中，亦不为其之所留难。

“善男子，譬如有人，饮甘露浆，一切诸物不能为害。菩萨摩诃萨亦复如是，饮菩提心甘露法浆，不堕声闻、辟支佛地，以具广大悲愿力故。

“善男子，譬如有人，得安缮那药以涂其目，虽行人间，人所不见。菩萨摩诃萨亦复如是，得菩提心安缮那药，能以方便入魔境界，一切众魔所不能见。

“善男子，譬如有人，依附于王，不畏余人。菩萨摩诃萨亦复如是，依菩提心大势力王，不畏障、盖、恶道之难。

“善男子，譬如有人，住于水中，不畏火焚。菩萨摩诃萨亦复如是，住菩提心善根水中，不畏二乘解脱智火。

“善男子，譬如有人，依倚猛将，即不怖畏一切冤敌。菩萨摩诃萨亦复如是，依菩提心勇猛大将，不畏一切恶行冤敌。

“善男子，如释天王，执金刚杵，摧伏一切阿修罗众。菩萨摩诃萨亦复如是，持菩提心金刚之杵，摧伏一切诸魔外道。

“善男子，譬如有人，服延龄药，长得充健，不老不瘦。菩萨摩诃萨亦复如是，服菩提心延龄之药，于无数劫修菩萨行，心无疲厌亦无染著。

“善男子，譬如有人，调和药汁，必当先取好清净水。菩萨摩诃萨亦复如是，欲修菩萨一切行愿，先当发起菩提之心。

“善男子，如人护身，先护命根。菩萨摩诃萨亦复如是，护持佛法，亦当先护菩提之心。

“善男子，譬如有人，命根若断，不能利益父母、宗亲。菩萨摩诃萨亦复如是，舍菩提心，不能利益一切众生，不能成就诸佛功德。

“善男子，譬如大海，无能坏者。菩提心海亦复如是，诸业烦恼、二乘之心所不能坏。

“善男子，譬如日光，星宿光明不能映蔽。菩提心日亦复如是，一切二乘无漏智光所不能蔽。

“善男子，如王子初生，即为大臣之所尊重，以种性自在故。菩萨摩诃萨亦复如是，于佛法中发菩提心，即为耆宿久修梵行声闻、缘觉所共尊重，以大悲自在故。

“善男子，譬如王子，年虽幼稚，一切大臣皆悉敬礼。菩萨摩诃萨亦复如是，虽初发心修菩萨行，二乘耆旧皆应敬礼。

“善男子，譬如王子，虽于一切臣佐之中未得自在，已具王相，不与一切诸臣佐等，以生处尊胜故。菩萨摩诃萨亦复如是，虽于一切业烦恼中未得自在，然已具足菩提之相，不与一切二乘齐等，以种性第一故。

“善男子，譬如清净摩尼妙宝，眼有翳故见为不净。菩萨摩诃萨菩提心宝亦复如是，无智不信谓为不净。

“善男子，譬如有药，为咒所持，若有众生见、闻、同住，一切诸病皆得消灭。菩萨摩诃萨菩提心药亦复如是，一切善根、智慧、方便、菩萨愿智共所摄持，若有众生见、闻、同住、忆念之者，诸烦恼病悉得除灭。

“善男子，譬如有人，常持甘露，其身毕竟不变不坏。菩萨摩诃萨亦复如是，若常忆持菩提心甘露，令愿智身毕竟不坏。

“善男子，如机关木人，若无有楔，身即离散，不能运动。菩萨摩诃萨亦复如是，无菩提心，行即分散，不能成就一切佛法。

“善男子，如转轮王，有沉香宝，名曰象藏；若烧此香，王四种兵悉腾虚空。菩萨摩诃萨菩提心香亦复如是，若发此意，即令菩萨一切善根永出三界，行如来智无为空中。

“善男子，譬如金刚，唯从金刚处及金处生，非余宝处生。菩萨摩诃萨菩提心金刚亦复如是，唯从大悲救护众生金刚处、一切智智殊胜境界金处而生，非余众生善根处生。

“善男子，譬如有树，名曰无根，不从根生，而枝、叶、华、果悉皆繁茂。菩萨摩诃萨菩提心树亦复如是，无根可得，而能长养一切智智神通大愿；枝、叶、华、果，扶疏荫映，普覆世间。

“善男子，譬如金刚，非劣恶器及以破器所能容持，唯除全具上妙之器。菩提心金刚亦复如是，非下劣众生悭、嫉、破戒、懈怠、妄念、无智器中所能容持，亦非退失殊胜志愿、散乱、恶觉众生器中所能容持，唯除菩萨深心宝器。

“善男子，譬如金刚，能穿众宝。菩提心金刚亦复如是，悉能穿彻一切法宝。

“善男子，譬如金刚，能坏众山。菩提心金刚亦复如是，悉能摧坏诸邪见山。

“善男子，譬如金刚，虽破不全，一切众宝犹不能及。菩提心金刚亦复如是，虽复志劣，少有亏损，犹胜一切二乘功德。

“善男子，譬如金刚，虽有损缺，犹能除灭一切贫穷。菩提心金刚亦复如是，虽有损缺，不进诸行，犹能舍离一切生死。

“善男子，如少金刚，悉能破坏一切诸物。菩提心金刚亦复如是，入少境界，即破一切无知诸惑。

“善男子，譬如金刚，非凡人所得。菩提心金刚亦复如是，非劣意众生之所能得。

“善男子，譬如金刚，不识宝人不知其能、不得其用。菩提心金刚亦复如是，不知法人不了其能、不得其用。

“善男子，譬如金刚，无能销灭。菩提心金刚亦复如是，一切诸法无能销灭。

“善男子，如金刚杵，诸大力人皆不能持，唯除有大那罗延力。菩提之心亦复如是，一切二乘皆不能持，唯除菩萨广大因缘坚固善力。

“善男子，譬如金刚，一切诸物无能坏者，而能普坏一切诸物，然其体性无所损减。菩提之心亦复如是，普于三世无数劫中，教化众生，修行苦行，声闻、缘觉所不能者咸能作之，然其毕竟无有疲厌亦无损坏。

“善男子，譬如金刚，余不能持，唯金刚地之所能持。菩提之心亦复如是，声闻、缘觉皆不能持，唯除趣向萨婆若者。

“善男子，如金刚器，无有瑕缺用盛于水，永不渗漏而入于地。菩提心金刚器亦复如是，盛善根水，永不渗漏，令入诸趣。

“善男子，如金刚际，能持大地，不令坠没。菩提之心亦复如是，能持菩萨一切行愿，不令坠没入于三界。

“善男子，譬如金刚，久处水中，不烂不湿。菩提之心亦复如是，于一切劫处，在生死业惑水中，无坏无变。

“善男子，譬如金刚，一切诸火不能烧燃、不能令热。菩提之心亦复如是，一切生死诸烦恼火不能烧燃、不能令热。

“善男子，譬如三千世界之中金刚座上，能持诸佛坐于道场、降伏诸魔、成等正觉，非是余座之所能持。菩提心座亦复如是，能持菩萨一切愿行、诸波罗蜜、诸忍、诸地、回向、受记、修习菩提助道之法、供养诸佛、闻法受行，一切余心所不能持。

“善男子，菩提心者，成就如是无量无边乃至不可说不可说殊胜功德。若有众生发阿耨多罗三藐三菩提心，则获如是胜功德法。是故，善男子，汝获善利！汝发阿耨多罗三藐三菩提心，求菩萨行，已得如是大功德故。

“善男子，如汝所问：菩萨云何学菩萨行、修菩萨道？善男子，汝可入此毗卢遮那庄严藏大楼阁中周遍观察，则能了知学菩萨行，学已成就无量功德。”

## 大方广佛华严经卷第七十九 

### 入法界品第三十九之二十

尔时，善财童子恭敬右绕弥勒菩萨摩诃萨已，而白之言：“唯愿大圣开楼阁门，令我得入！”

时，弥勒菩萨前诣楼阁，弹指出声，其门即开，命善财入。善财心喜，入已还闭。

见其楼阁广博无量同于虚空，阿僧祇宝以为其地；阿僧祇宫殿、阿僧祇门闼、阿僧祇窗牖、阿僧祇阶陛、阿僧祇栏楯、阿僧祇道路，皆七宝成；阿僧祇幡、阿僧祇幢、阿僧祇盖，周回间列；阿僧祇众宝璎珞、阿僧祇真珠璎珞、阿僧祇赤真珠璎珞、阿僧祇师子珠璎珞，处处垂下；阿僧祇半月、阿僧祇缯带、阿僧祇宝网，以为严饰；阿僧祇宝铎风动成音，散阿僧祇天诸杂华，悬阿僧祇天宝鬘带，严阿僧祇众宝香炉，雨阿僧祇细末金屑，悬阿僧祇宝镜，燃阿僧祇宝灯，布阿僧祇宝衣，列阿僧祇宝帐，设阿僧祇宝坐，阿僧祇宝缯以敷座上；阿僧祇阎浮檀金童女像、阿僧祇杂宝诸形像、阿僧祇妙宝菩萨像，处处充遍；阿僧祇众鸟出和雅音；阿僧祇宝优钵罗华、阿僧祇宝波头摩华、阿僧祇宝拘物头华、阿僧祇宝芬陀利华，以为庄严；阿僧祇宝树次第行列，阿僧祇摩尼宝放大光明。如是等无量阿僧祇诸庄严具，以为庄严。又见其中，有无量百千诸妙楼阁，一一严饰悉如上说；广博严丽皆同虚空，不相障碍亦无杂乱。善财童子于一处中见一切处，一切诸处悉如是见。

尔时，善财童子见毗卢遮那庄严藏楼阁如是种种不可思议自在境界，生大欢喜，踊跃无量，身心柔软，离一切想，除一切障，灭一切惑，所见不忘，所闻能忆，所思不乱，入于无碍解脱之门。普运其心，普见一切，普申敬礼，才始稽首，以弥勒菩萨威神之力，自见其身遍在一切诸楼阁中，具见种种不可思议自在境界。

所谓：或见弥勒菩萨初发无上菩提心时如是名字、如是种族，如是善友之所开悟，令其种植如是善根、住如是寿、在如是劫、值如是佛、处于如是庄严刹土、修如是行、发如是愿；彼诸如来如是众会、如是寿命，经尔许时亲近供养。──悉皆明见。

或见弥勒最初证得慈心三昧，从是已来，号为慈氏；或见弥勒修诸妙行，成满一切诸波罗蜜；或见得忍，或见住地，或见成就清净国土，或见护持如来正教，为大法师，得无生忍，某时、某处、某如来所受于无上菩提之记。

或见弥勒为转轮王，劝诸众生住十善道；或为护世，饶益众生；或为释天，呵责五欲；或为焰摩天王，赞不放逸；或为兜率天王，称叹一生菩萨功德；或为化乐天王，为诸天众现诸菩萨变化庄严；或为他化自在天王，为诸天众演说一切诸佛之法；或作魔王，说一切法皆悉无常；或为梵王，说诸禅定无量喜乐；或为阿修罗王，入大智海，了法如幻，为其众会常演说法，断除一切憍慢醉傲。

或复见其处阎罗界，放大光明，救地狱苦；或见在于饿鬼之处，施诸饮食，济彼饥渴；或见在于畜生之道，种种方便，调伏众生。

或复见为护世天王众会说法，或复见为忉利天王众会说法，或复见为焰摩天王众会说法，或复见为兜率天王众会说法，或复见为化乐天王众会说法，或复见为他化自在天王众会说法，或复见为大梵王众会说法，或复见为龙王众会说法，或复见为夜叉、罗刹王众会说法，或复见为乾闼婆、紧那罗王众会说法，或复见为阿修罗、陀那婆王众会说法，或复见为迦楼罗、摩睺罗伽王众会说法，或复见为其余一切人非人等众会说法，或复见为声闻众会说法，或复见为缘觉众会说法，或复见为初发心乃至一生所系已灌顶者诸菩萨众而演说法。

或见赞说初地乃至十地所有功德，或见赞说满足一切诸波罗蜜，或见赞说入诸忍门，或见赞说诸大三昧门，或见赞说甚深解脱门，或见赞说诸禅三昧神通境界，或见赞说诸菩萨行，或见赞说诸大誓愿，或见与诸同行菩萨赞说世间资生工巧种种方便利众生事，或见与诸一生菩萨赞说一切佛灌顶门。

或见弥勒于百千年，经行、读诵、书写经卷，勤求观察，为众说法，或入诸禅四无量心，或入遍处及诸解脱，或入三昧以方便力现诸神变。

或见诸菩萨入变化三昧，各于其身一一毛孔，出于一切变化身云；或见出天众身云，或见出龙众身云，或见出夜叉、乾闼婆、紧那罗、阿修罗、迦楼罗、摩睺罗伽、释、梵、护世、转轮圣王、小王、王子、大臣、官属、长者、居士身云，或见出声闻、缘觉及诸菩萨、如来身云，或见出一切众生身云。

或见出妙音，赞诸菩萨种种法门。所谓：赞说菩提心功德门；赞说檀波罗蜜乃至智波罗蜜功德门；赞说诸摄、诸禅、诸无量心，及诸三昧、三摩钵底、诸通、诸明、总持、辩才、诸谛、诸智、止观、解脱、诸缘、诸依、诸说法门；赞说念、处、正勤、神足、根、力、七菩提分、八圣道分、诸声闻乘、诸独觉乘、诸菩萨乘、诸地、诸忍、诸行、诸愿，如是等一切诸功德门。

或复于中，见诸如来，大众围绕；亦见其佛生处、种姓、身形、寿命、刹劫、名号、说法利益、教住久近，乃至所有道场众会种种不同，悉皆明见。

又复于彼庄严藏内诸楼阁中，见一楼阁，高广严饰，最上无比；于中悉见三千世界百亿四天下、百亿兜率陀天，一一皆有弥勒菩萨降神诞生、释梵天王捧持顶戴、游行七步、观察十方、大师子吼、现为童子、居处宫殿、游戏园苑、为一切智出家苦行、示受乳糜、往诣道场、降伏诸魔、成等正觉、观菩提树、梵王劝请转正法轮、升天宫殿而演说法、劫数寿量、众会庄严、所净国土、所修行愿、教化成熟众生方便、分布舍利、住持教法，皆悉不同。

尔时，善财自见其身，在彼一切诸如来所；亦见于彼一切众会、一切佛事，忆持不忘，通达无碍。复闻一切诸楼阁内，宝网铃铎及诸乐器，皆悉演畅不可思议微妙法音，说种种法。所谓：或说菩萨发菩提心，或说修行波罗蜜行，或说诸愿，或说诸地，或说恭敬供养如来，或说庄严诸佛国土，或说诸佛说法差别。如上所说一切佛法，悉闻其音，敷畅辩了。

又闻某处，有某菩萨，闻某法门，某善知识之所劝导发菩提心，于某劫、某刹、某如来所、某大众中，闻于某佛如是功德，发如是心，起如是愿，种于如是广大善根；经若干劫修菩萨行，于尔许时当成正觉，如是名号，如是寿量，如是国土，具足庄严，满如是愿，化如是众，如是声闻、菩萨众会；般涅槃后，正法住世，经尔许劫，利益如是无量众生。

或闻某处，有某菩萨，布施、持戒、忍辱、精进、禅定、智慧，修习如是诸波罗蜜。或闻某处有某菩萨，为求法故，弃舍王位及诸珍宝、妻子、眷属、手、足、头、目，一切身分皆无所吝。或闻某处，有某菩萨，守护如来所说正法，为大法师，广行法施，建法幢，吹法蠡，击法鼓，雨法雨，造佛塔庙，作佛形像，施诸众生一切乐具。或闻某处，有某如来，于某劫中，成等正觉，如是国土，如是众会，如是寿命，说如是法，满如是愿，教化如是无量众生。

善财童子闻如是等不可思议微妙法音，身心欢喜，柔软悦怿，即得无量诸总持门、诸辩才门、诸禅、诸忍、诸愿、诸度、诸通、诸明，及诸解脱、诸三昧门。

又见一切诸宝镜中种种形像。所谓：或见诸佛众会道场，或见菩萨众会道场，或见声闻众会道场，或见缘觉众会道场，或见净世界，或见不净世界，或见净不净世界，或见不净净世界，或见有佛世界，或见无佛世界，或见小世界，或见中世界，或见大世界，或见因陀罗网世界，或见覆世界，或见仰世界，或见平坦世界，或见地狱、畜生、饿鬼所住世界，或见天人充满世界。于如是等诸世界中，见有无数大菩萨众，或行或坐作诸事业，或起大悲怜愍众生，或造诸论利益世间，或受或持，或书或诵，或问或答，三时忏悔，回向发愿。

又见一切诸宝柱中，放摩尼王大光明网，或青、或黄、或赤、或白、或玻璃色、或水精色、或帝青色、或虹霓色、或阎浮檀金色，或作一切诸光明色。

又见彼阎浮檀金童女及众宝像，或以其手而执华云，或执衣云，或执幢幡，或执鬘盖，或持种种涂香、末香，或持上妙摩尼宝网，或垂金锁，或挂璎珞，或举其臂捧庄严具，或低其首垂摩尼冠，曲躬瞻仰，目不暂舍。

又见彼真珠璎珞，常出香水，具八功德；琉璃、璎珞，百千光明，同时照耀；幢、幡、网、盖，如是等物，一切皆以众宝庄严。

又复见彼优钵罗华、波头摩华、拘物头华、芬陀利华，各各生于无量诸华，或大一手，或长一肘，或复纵广犹如车轮，一一华中皆悉示现种种色像以为严饰。所谓：男色像、女色像、童男色像、童女色像、释、梵、护世、天、龙、夜叉、乾闼婆、阿修罗、迦楼罗、紧那罗、摩睺罗伽、声闻、缘觉及诸菩萨。如是一切众生色像，皆悉合掌，曲躬礼敬。

亦见如来结跏趺坐，三十二相庄严其身。

又复见彼净琉璃地，一一步间，现不思议种种色像。所谓：世界色像、菩萨色像、如来色像及诸楼阁庄严色像。

又于宝树枝、叶、华、果一一事中，悉见种种半身色像。所谓：佛半身色像、菩萨半身色像，天、龙、夜叉，乃至护世、转轮圣王、小王、王子、大臣、官长，及以四众半身色像。其诸色像，或执华鬘，或执璎珞，或持一切诸庄严具；或有曲躬合掌礼敬，一心瞻仰，目不暂舍；或有赞叹，或入三昧。其身悉以相好庄严，普放种种诸色光明，所谓：金色光明、银色光明、珊瑚色光明、兜沙罗色光明、帝青色光明、毗卢遮那宝色光明、一切众宝色光明、瞻波迦华色光明。

又见诸楼阁半月像中，出阿僧祇日月星宿种种光明普照十方。

又见诸楼阁周回四壁，一一步内，一切众宝以为庄严。一一宝中，皆现弥勒曩劫修行菩萨道时，或施头目，或施手足、唇舌、牙齿、耳鼻、血肉、皮肤、骨髓乃至爪发，如是一切，悉皆能舍；妻妾、男女、城邑、聚落、国土、王位，随其所须，尽皆施与。处牢狱者，令得出离；被系缚者，使其解脱；有疾病者，为其救疗；入邪径者，示其正道。或为船师，令度大海；或为马王，救护恶难；或为大仙，善说诸论；或为轮王，劝修十善；或为医王，善疗众病；或孝顺父母，或亲近善友，或作声闻，或作缘觉，或作菩萨，或作如来，教化调伏一切众生；或为法师，奉行佛教，受持读诵，如理思惟，立佛支提，作佛形像，若自供养，若劝于他，涂香散华，恭敬礼拜。如是等事，相续不绝。或见坐于师子之座，广演说法，劝诸众生安住十善，一心归向佛、法、僧宝，受持五戒及八斋戒，出家听法，受持读诵，如理修行。

乃至见于弥勒菩萨，百千亿那由他阿僧祇劫，修行诸度一切色像；又见弥勒曾所承事诸善知识，悉以一切功德庄严；亦见弥勒在彼一一善知识所，亲近供养，受行其教，乃至住于灌顶之地。

时，诸知识告善财言：“善来童子！汝观此菩萨不思议事，莫生疲厌。”

尔时，善财童子得不忘失忆念力故，得见十方清净眼故，得善观察无碍智故，得诸菩萨自在智故，得诸菩萨已入智地广大解故，于一切楼阁一一物中，悉见如是及余无量不可思议自在境界诸庄严事。

譬如有人，于睡梦中见种种物，所谓：城邑、聚落、宫殿、园苑、山林、河池、衣服、饮食乃至一切资生之具；或见自身父母兄弟、内外亲属；或见大海须弥山王，乃至一切诸天宫殿、阎浮提等四天下事；或见其身形量广大百千由旬，房舍、衣服悉皆相称，谓于昼日经无量时不眠不寝受诸安乐。从睡觉已，乃知是梦，而能明记所见之事。善财童子亦复如是，以弥勒菩萨力所持故，知三界法皆如梦故，灭诸众生狭劣想故，得无障碍广大解故，住诸菩萨胜境界故，入不思议方便智故，能见如是自在境界。

譬如有人，将欲命终，见随其业所受报相：行恶业者，见于地狱、畜生、饿鬼所有一切众苦境界，或见狱卒手持兵仗或瞋或骂囚执将去，亦闻号叫、悲叹之声，或见灰河，或见镬汤，或见刀山，或见剑树，种种逼迫，受诸苦恼；作善业者，即见一切诸天宫殿无量天众、天诸采女，种种衣服具足庄严，宫殿、园林尽皆妙好。身虽未死，而由业力见如是事。善财童子亦复如是，以菩萨业不思议力，得见一切庄严境界。

譬如有人，为鬼所持，见种种事，随其所问，悉皆能答。善财童子亦复如是，菩萨智慧之所持故，见彼一切诸庄严事，若有问者，靡不能答。

譬如有人，为龙所持，自谓是龙，入于龙宫，于少时间，自谓已经日月年载。善财童子亦复如是，以住菩萨智慧想故，弥勒菩萨所加持故，于少时间谓无量劫。

譬如梵宫，名庄严藏，于中悉见三千世界一切诸物不相杂乱。善财童子亦复如是，于楼观中，普见一切庄严境界种种差别不相杂乱。

譬如比丘，入遍处定，若行、若住、若坐、若卧，随所入定，境界现前。善财童子亦复如是，入于楼观，一切境界悉皆明了。

譬如有人，于虚空中见乾闼婆城具足庄严，悉分别知，无有障碍；譬如夜叉宫殿与人宫殿，同在一处而不相杂，各随其业，所见不同；譬如大海，于中悉见三千世界一切色像；譬如幻师，以幻力故，现诸幻事种种作业。善财童子亦复如是，以弥勒菩萨威神力故，及不思议幻智力故，能以幻智知诸法故，得诸菩萨自在力故，见楼阁中一切庄严自在境界。

尔时，弥勒菩萨摩诃萨即摄神力入楼阁中，弹指作声，告善财言：“善男子起！法性如是！此是菩萨知诸法智，因缘聚集所现之相，如是自性，如幻、如梦、如影、如像，悉不成就。”尔时，善财闻弹指声，从三昧起。

弥勒告言：“善男子，汝住菩萨不可思议自在解脱，受诸菩萨三昧喜乐，能见菩萨神力所持、助道所流、愿智所现种种上妙庄严宫殿；见菩萨行，闻菩萨法，知菩萨德，了如来愿。”

善财白言：“唯然！圣者，是善知识加被忆念威神之力。圣者，此解脱门，其名何等？”

弥勒告言：“善男子，此解脱门，名入三世一切境界不忘念智庄严藏。善男子，此解脱门中，有不可说不可说解脱门，一生菩萨之所能得。”

善财问言：“此庄严事，何处去耶？”

弥勒答言：“于来处去。”

曰：“从何处来？”

曰：“从菩萨智慧神力中来，依菩萨智慧神力而住，无有去处，亦无住处，非集非常，远离一切。善男子，如龙王降雨，不从身出，不从心出，无有积集，而非不见；但以龙王心念力故，霈然洪霔，周遍天下，如是境界不可思议。善男子，彼庄严事亦复如是，不住于内，亦不住外，而非不见；但由菩萨威神之力、汝善根力，见如是事。善男子，譬如幻师作诸幻事，无所从来，无所至去；虽无来去，以幻力故，分明可见。彼庄严事亦复如是，无所从来，亦无所去；虽无来去，然以惯习不可思议幻智力故，及由往昔大愿力故，如是显现。”

善财童子言：“大圣从何处来？”

弥勒言：“善男子，诸菩萨无来无去，如是而来；无行无住，如是而来；无处无著，不没不生，不住不迁，不动不起，无恋无著，无业无报，无起无灭，不断不常，如是而来。善男子，菩萨从大悲处来，为欲调伏诸众生故；从大慈处来，为欲救护诸众生故；从净戒处来，随其所乐而受生故；从大愿处来，往昔愿力之所持故；从神通处来，于一切处随乐现故；从无动摇处来，恒不舍离一切佛故；从无取舍处来，不役身心使往来故；从智慧方便处来，随顺一切诸众生故；从示现变化处来，犹如影像而化现故。

“然，善男子，汝问于我从何处来者。善男子，我从生处摩罗提国而来于此。善男子，彼有聚落，名为房舍；有长者子，名瞿波罗。为化其人，令入佛法，而住于彼；又为生处一切人民随所应化而为说法，亦为父母及诸眷属、婆罗门等演说大乘，令其趣入故住于彼。而从彼来。”

善财童子言：“圣者，何者是菩萨生处？”

答言：“善男子，菩萨有十种生处。何者为十？善男子，菩提心是菩萨生处，生菩萨家故；深心是菩萨生处，生善知识家故；诸地是菩萨生处，生波罗蜜家故；大愿是菩萨生处，生妙行家故；大悲是菩萨生处，生四摄家故；如理观察是菩萨生处，生般若波罗蜜家故；大乘是菩萨生处，生方便善巧家故；教化众生是菩萨生处，生佛家故；智慧方便是菩萨生处，生无生法忍家故；修行一切法是菩萨生处，生过、现、未来一切如来家故。

“善男子，菩萨摩诃萨，以般若波罗蜜为母，方便善巧为父，檀波罗蜜为乳母，尸波罗蜜为养母，忍波罗蜜为庄严具，勤波罗蜜为养育者，禅波罗蜜为浣濯人，善知识为教授师，一切菩提分为伴侣，一切善法为眷属，一切菩萨为兄弟，菩提心为家，如理修行为家法，诸地为家处，诸忍为家族，大愿为家教，满足诸行为顺家法，劝发大乘为绍家业，法水灌顶一生所系菩萨为王太子，成就菩提为能净家族。

“善男子，菩萨如是超凡夫地，入菩萨位，生如来家，住佛种性，能修诸行，不断三宝，善能守护菩萨种族，净菩萨种，生处尊胜，无诸过恶，一切世间天、人、魔、梵、沙门、婆罗门恭敬赞叹。

“善男子，菩萨摩诃萨生于如是尊胜家已，知一切法如影像故，于诸世间无所恶贱；知一切法如变化故，于诸有趣无所染著；知一切法无有我故，教化众生心无疲厌；以大慈悲为体性故，摄受众生不觉劳苦；了达生死犹如梦故，经一切劫而无怖畏；了知诸蕴皆如幻故，示现受生而无疲厌；知诸界、处同法界故，于诸境界无所坏灭；知一切想如阳焰故，入于诸趣不生倒惑；达一切法皆如幻故，入魔境界不起染著；知法身故，一切烦恼不能欺诳；得自在故，于一切趣通达无碍。

“善男子，我身普生一切法界，等一切众生差别色相，等一切众生殊异言音，等一切众生种种名号，等一切众生所乐威仪，随顺世间教化调伏；等一切清净众生示现受生，等一切凡夫众生所作事业，等一切众生想，等一切菩萨愿，而现其身充满法界。

“善男子，我为化度与我往昔同修诸行，今时退失菩提心者；亦为教化父母、亲属；亦为教化诸婆罗门，令其离于种族憍慢，得生如来种性之中。──而生于此阎浮提界、摩罗提国、拘吒聚落、婆罗门家。善男子，我住于此大楼阁中，随诸众生心之所乐，种种方便教化调伏。善男子，我为随顺众生心故，我为成熟兜率天中同行天故，我为示现菩萨福智变化庄严；超过一切诸欲界故，令其舍离诸欲乐故，令知有为皆无常故，令知诸天盛必衰故，为欲示现将降生时大智法门；与一生菩萨共谈论故，为欲摄化诸同行故，为欲教化释迦如来所遣来者令如莲华悉开悟故，于此命终，生兜率天。善男子，我愿满足，成一切智，得菩提时，汝及文殊俱得见我。

“善男子，汝当往诣文殊师利善知识所而问之言：‘菩萨云何学菩萨行？云何而入普贤行门？云何成就？云何广大？云何随顺？云何清净？云何圆满？’善男子，彼当为汝分别演说。何以故？文殊师利所有大愿，非余无量百千亿那由他菩萨之所能有。

“善男子，文殊师利童子，其行广大，其愿无边，出生一切菩萨功德无有休息。善男子，文殊师利常为无量百千亿那由他诸佛母，常为无量百千亿那由他菩萨师，教化成就一切众生，名称普闻十方世界；常于一切诸佛众中为说法师，一切如来之所赞叹；住甚深智，能如实见一切诸法，通达一切解脱境界，究竟普贤所行诸行。

“善男子，文殊师利童子是汝善知识，令汝得生如来家，长养一切诸善根，发起一切助道法，值遇真实善知识；令汝修一切功德，入一切愿网，住一切大愿；为汝说一切菩萨秘密法，现一切菩萨难思行；与汝往昔同生同行。

“是故，善男子，汝应往诣文殊之所莫生疲厌，文殊师利当为汝说一切功德。何以故？汝先所见诸善知识闻菩萨行、入解脱门、满足大愿，皆是文殊威神之力，文殊师利于一切处咸得究竟。”

时，善财童子顶礼其足，绕无量匝，殷勤瞻仰，辞退而去。

## 大方广佛华严经卷第八十 

### 入法界品第三十九之二十一

尔时，善财童子依弥勒菩萨摩诃萨教，渐次而行，经由一百一十余城已，到普门国苏摩那城，住其门所，思惟文殊师利，随顺观察，周旋求觅，希欲奉觐。

是时，文殊师利遥伸右手，过一百一十由旬，按善财顶，作如是言：“善哉！善哉！善男子，若离信根，心劣忧悔，功行不具，退失精勤，于一善根心生住著，于少功德便以为足，不能善巧发起行愿，不为善知识之所摄护，不为如来之所忆念，不能了知如是法性、如是理趣、如是法门、如是所行、如是境界；若周遍知、若种种知、若尽源底，若解了、若趣入、若解说、若分别、若证知、若获得，皆悉不能。”

是时，文殊师利宣说此法，示教利喜，令善财童子成就阿僧祇法门，具足无量大智光明，令得菩萨无边际陀罗尼、无边际愿、无边际三昧、无边际神通、无边际智，令入普贤行道场，及置善财自所住处；文殊师利还摄不现。

于是，善财思惟观察，一心愿见文殊师利，及见三千大千世界微尘数诸善知识，悉皆亲近，恭敬承事，受行其教，无有违逆；增长趣求一切智慧，广大悲海，益大慈云，普观众生，生大欢喜，安住菩萨寂静法门；普缘一切广大境界，学一切佛广大功德，入一切佛决定知见，增一切智助道之法，善修一切菩萨深心，知三世佛出兴次第；入一切法海，转一切法轮，生一切世间，入于一切菩萨愿海，住一切劫修菩萨行，照明一切如来境界，长养一切菩萨诸根；获一切智清净光明，普照十方，除诸暗障，智周法界；于一切佛刹、一切诸有，普现其身，靡不周遍；摧一切障，入无碍法，住于法界平等之地；观察普贤解脱境界，即闻普贤菩萨摩诃萨名字、行愿、助道、正道、诸地地、方便地、入地、胜进地、住地、修习地、境界地、威力地，同住渴仰。

欲见普贤菩萨，即于此金刚藏菩提场，毗卢遮那如来师子座前，一切宝莲华藏座上，起等虚空界广大心、舍一切刹离一切著无碍心、普行一切无碍法无碍心、遍入一切十方海无碍心、普入一切智境界清净心、观道场庄严明了心、入一切佛法海广大心、化一切众生界周遍心、净一切国土无量心、住一切劫无尽心、趣如来十力究竟心。

善财童子起如是心时，由自善根力、一切如来所加被力、普贤菩萨同善根力故，见十种瑞相。何等为十？所谓：见一切佛刹清净，一切如来成正等觉；见一切佛刹清净，无诸恶道；见一切佛刹清净，众妙莲华以为严饰；见一切佛刹清净，一切众生身心清净；见一切佛刹清净，种种众宝之所庄严；见一切佛刹清净，一切众生诸相严身；见一切佛刹清净，诸庄严云以覆其上；见一切佛刹清净，一切众生互起慈心，递相利益，不为恼害；见一切佛刹清净，道场庄严；见一切佛刹清净，一切众生心常念佛。是为十。

又见十种光明相。何等为十？所谓：见一切世界所有微尘，一一尘中，出一切世界微尘数佛光明网云，周遍照耀；一一尘中，出一切世界微尘数佛光明轮云，种种色相周遍法界；一一尘中，出一切世界微尘数佛色像宝云，周遍法界；一一尘中，出一切世界微尘数佛光焰轮云，周遍法界；一一尘中，出一切世界微尘数众妙香云，周遍十方，称赞普贤一切行愿大功德海；一一尘中，出一切世界微尘数日月星宿云，皆放普贤菩萨光明，遍照法界；一一尘中，出一切世界微尘数一切众生身色像云，放佛光明，遍照法界；一一尘中，出一切世界微尘数一切佛色像摩尼云，周遍法界；一一尘中，出一切世界微尘数菩萨身色像云，充满法界，令一切众生皆得出离、所愿满足；一一尘中，出一切世界微尘数如来身色像云，说一切佛广大誓愿，周遍法界。是为十。

时，善财童子见此十种光明相已，即作是念：“我今必见普贤菩萨，增益善根，见一切佛；于诸菩萨广大境界，生决定解，得一切智。”

于时，善财普摄诸根，一心求见普贤菩萨，起大精进，心无退转。即以普眼观察十方一切诸佛、诸菩萨众所见境界，皆作得见普贤之想；以智慧眼观普贤道，其心广大犹如虚空，大悲坚固犹如金刚，愿尽未来常得随逐普贤菩萨，念念随顺，修普贤行，成就智慧，入如来境，住普贤地。

时，善财童子即见普贤菩萨，在如来前众会之中，坐宝莲华师子之座，诸菩萨众所共围绕，最为殊特，世无与等；智慧境界无量无边，难测难思，等三世佛，一切菩萨无能观察。见普贤身一一毛孔，出一切世界微尘数光明云，遍法界、虚空界、一切世界，除灭一切众生苦患，令诸菩萨生大欢喜；见一一毛孔，出一切佛刹微尘数种种色香焰云，遍法界、虚空界一切诸佛众会道场，而以普熏；见一一毛孔，出一切佛刹微尘数杂华云，遍法界、虚空界一切诸佛众会道场，雨众妙华；见一一毛孔，出一切佛刹微尘数香树云，遍法界、虚空界一切诸佛众会道场，雨众妙香；见一一毛孔，出一切佛刹微尘数妙衣云，遍法界、虚空界一切诸佛众会道场，雨众妙衣；见一一毛孔，出一切佛刹微尘数宝树云，遍法界、虚空界一切诸佛众会道场，雨摩尼宝；见一一毛孔，出一切佛刹微尘数色界天身云，充满法界，叹菩提心；见一一毛孔，出一切佛刹微尘数梵天身云，劝诸如来转妙法轮；见一一毛孔，出一切佛刹微尘数欲界天王身云，护持一切如来法轮；见一一毛孔，念念中出一切佛刹微尘数三世佛刹云，遍法界、虚空界，为诸众生，无归趣者为作归趣，无覆护者为作覆护，无依止者为作依止；见一一毛孔，念念中出一切佛刹微尘数清净佛刹云，遍法界、虚空界，一切诸佛于中出世，菩萨众会悉皆充满；见一一毛孔，念念中出一切佛刹微尘数净不净佛刹云，遍法界、虚空界，令杂染众生皆得清净；见一一毛孔，念念中出一切佛刹微尘数不净净佛刹云，遍法界、虚空界，令杂染众生皆得清净；见一一毛孔，念念中出一切佛刹微尘数不净佛刹云，遍法界、虚空界，令纯染众生皆得清净；见一一毛孔，念念中出一切佛刹微尘数众生身云，遍法界、虚空界，随其所应，教化众生，皆令发阿耨多罗三藐三菩提心；见一一毛孔，念念中出一切佛刹微尘数菩萨身云，遍法界、虚空界，称扬种种诸佛名号，令诸众生增长善根。见一一毛孔，念念中出一切佛刹微尘数菩萨身云，遍法界、虚空界一切佛刹，宣扬一切诸佛菩萨从初发意所生善根；见一一毛孔，念念中出一切佛刹微尘数菩萨身云，遍法界、虚空界，于一切佛刹一一刹中，宣扬一切菩萨愿海及普贤菩萨清净妙行；见一一毛孔，念念中出普贤菩萨行云，令一切众生心得满足，具足修习一切智道；见一一毛孔，出一切佛刹微尘数正觉身云，于一切佛刹，现成正觉，令诸菩萨增长大法、成一切智。

尔时，善财童子见普贤菩萨如是自在神通境界，身心遍喜，踊跃无量；重观普贤一一身分、一一毛孔，悉有三千大千世界。风轮、水轮、地轮、火轮，大海、江河及诸宝山、须弥、铁围，村营、城邑、宫殿、园苑，一切地狱、饿鬼、畜生、阎罗王界，天龙八部、人与非人，欲界、色界、无色界处，日月星宿、风云雷电、昼夜月时及以年劫、诸佛出世、菩萨众会、道场庄严；如是等事，悉皆明见。如见此世界，十方所有一切世界悉如是见；如见现在十方世界，前际、后际一切世界亦如是见，各各差别，不相杂乱。如于此毗卢遮那如来所，示现如是神通之力；于东方莲华德世界贤首佛所，现神通力亦复如是。如贤首佛所；如是东方一切世界。如东方，南、西、北方，四维、上、下，一切世界诸如来所，现神通力当知悉尔。如十方一切世界；如是十方一切佛刹，一一尘中皆有法界诸佛众会，一一佛所普贤菩萨坐宝莲华师子座上现神通力悉亦如是。彼一一普贤身中，皆现三世一切境界、一切佛刹、一切众生、一切佛出现、一切菩萨众，及闻一切众生言音、一切佛言音、一切如来所转法轮、一切菩萨所成诸行、一切如来游戏神通。

善财童子见普贤菩萨如是无量不可思议大神通力，即得十种智波罗蜜。何等为十？所谓：于念念中，悉能周遍一切佛刹智波罗蜜；于念念中，悉能往诣一切佛所智波罗蜜；于念念中，悉能供养一切如来智波罗蜜；于念念中，普于一切诸如来所闻法受持智波罗蜜；于念念中，思惟一切如来法轮智波罗蜜；于念念中，知一切佛不可思议大神通事智波罗蜜；于念念中，说一句法尽未来际辩才无尽智波罗蜜；于念念中，以深般若观一切法智波罗蜜；于念念中，入一切法界实相海智波罗蜜；于念念中，知一切众生心智波罗蜜；于念念中，普贤慧行皆现在前智波罗蜜。

善财童子既得是已，普贤菩萨即伸右手摩触其顶。既摩顶已，善财即得一切佛刹微尘数三昧门，各以一切佛刹微尘数三昧而为眷属；一一三昧，悉见昔所未见一切佛刹微尘数佛大海，集一切佛刹微尘数一切智助道具，生一切佛刹微尘数一切智上妙法，发一切佛刹微尘数一切智大誓愿，入一切佛刹微尘数大愿海，住一切佛刹微尘数一切智出要道，修一切佛刹微尘数诸菩萨所修行，起一切佛刹微尘数一切智大精进，得一切佛刹微尘数一切智净光明。如此娑婆世界毗卢遮那佛所，普贤菩萨摩善财顶；如是十方所有世界，及彼世界一一尘中一切世界一切佛所，普贤菩萨悉亦如是摩善财顶，所得法门亦皆同等。

尔时，普贤菩萨摩诃萨告善财言：“善男子，汝见我此神通力不？”

“唯然！已见。大圣，此不思议大神通事，唯是如来之所能知。”

普贤告言：“善男子，我于过去不可说不可说佛刹微尘数劫，行菩萨行，求一切智；一一劫中，为欲清净菩提心故，承事不可说不可说佛刹微尘数佛；一一劫中，为集一切智福德具故，设不可说不可说佛刹微尘数广大施会，一切世间咸使闻知，凡有所求悉令满足；一一劫中，为求一切智法故，以不可说不可说佛刹微尘数财物布施；一一劫中，为求佛智故，以不可说不可说佛刹微尘数城邑、聚落、国土、王位、妻子、眷属、眼、耳、鼻、舌、身、肉、手、足乃至身命而为布施；一一劫中，为求一切智首故，以不可说不可说佛刹微尘数头而为布施；一一劫中，为求一切智故，于不可说不可说佛刹微尘数诸如来所，恭敬尊重，承事供养，衣服、卧具、饮食、汤药，一切所须悉皆奉施，于其法中出家学道，修行佛法，护持正教。

“善男子，我于尔所劫海中，自忆未曾于一念间不顺佛教，于一念间生瞋害心、我我所心、自他差别心、远离菩提心、于生死中起疲厌心、懒惰心、障碍心、迷惑心，唯住无上不可沮坏集一切智助道之法大菩提心。

“善男子，我庄严佛土，以大悲心，救护众生，教化成就，供养诸佛，事善知识；为求正法，弘宣护持，一切内外悉皆能舍，乃至身命亦无所吝。一切劫海说其因缘，劫海可尽，此无有尽。

“善男子，我法海中，无有一文，无有一句，非是舍施转轮王位而求得者，非是舍施一切所有而求得者。善男子，我所求法，皆为救护一切众生，一心思惟：‘愿诸众生得闻是法，愿以智光普照世间，愿为开示出世间智，愿令众生悉得安乐，愿普称赞一切诸佛所有功德。’我如是等往昔因缘，于不可说不可说佛刹微尘数劫海，说不可尽。

“是故，善男子，我以如是助道法力、诸善根力、大志乐力、修功德力、如实思惟一切法力、智慧眼力、佛威神力、大慈悲力、净神通力、善知识力故，得此究竟三世平等清净法身，复得清净无上色身，超诸世间，随诸众生心之所乐而为现形，入一切刹，遍一切处，于诸世界广现神通，令其见者靡不欣乐。善男子，汝且观我如是色身；我此色身，无边劫海之所成就，无量千亿那由他劫难见难闻。

“善男子，若有众生未种善根，及种少善根声闻、菩萨，犹尚不得闻我名字，况见我身！善男子，若有众生得闻我名，于阿耨多罗三藐三菩提不复退转；若见若触，若迎若送，若暂随逐，乃至梦中见闻我者，皆亦如是。或有众生，一日一夜忆念于我即得成熟；或七日七夜、半月一月、半年一年、百年千年、一劫百劫，乃至不可说不可说佛刹微尘数劫，忆念于我而成熟者；或一生、或百生，乃至不可说不可说佛刹微尘数生，忆念于我而成熟者；或见我放大光明，或见我震动佛刹，或生怖畏，或生欢喜，皆得成熟。善男子，我以如是等佛刹微尘数方便门，令诸众生于阿耨多罗三藐三菩提得不退转。

“善男子，若有众生见闻于我清净刹者，必得生此清净刹中；若有众生见闻于我清净身者，必得生我清净身中。善男子，汝应观我此清净身。”

尔时，善财童子观普贤菩萨身，相好肢节，一一毛孔中，皆有不可说不可说佛刹海；一一刹海，皆有诸佛出兴于世，大菩萨众所共围绕。又复见彼一切刹海，种种建立、种种形状、种种庄严、种种大山周匝围绕，种种色云弥覆虚空，种种佛兴演种种法；如是等事，各各不同。又见普贤于一一世界海中，出一切佛刹微尘数佛化身云，周遍十方一切世界，教化众生，令向阿耨多罗三藐三菩提。时，善财童子又见自身在普贤身内，十方一切诸世界中教化众生。

又，善财童子亲近佛刹微尘数诸善知识所得善根、智慧光明，比见普贤菩萨所得善根，百分不及一，千分不及一，百千分不及一，百千亿分乃至算数譬喻亦不能及是。善财童子从初发心，乃至得见普贤菩萨，于其中间所入一切诸佛刹海，今于普贤一毛孔中一念所入诸佛刹海，过前不可说不可说佛刹微尘数倍；如一毛孔，一切毛孔悉亦如是。

善财童子于普贤菩萨毛孔刹中，行一步，过不可说不可说佛刹微尘数世界；如是而行，尽未来劫，犹不能知一毛孔中刹海次第、刹海藏、刹海差别、刹海普入、刹海成、刹海坏、刹海庄严所有边际；亦不能知佛海次第、佛海藏、佛海差别、佛海普入、佛海生、佛海灭所有边际；亦不能知菩萨众海次第、菩萨众海藏、菩萨众海差别、菩萨众海普入、菩萨众海集、菩萨众海散所有边际；亦不能知入众生界、知众生根、教化调伏诸众生智、菩萨所住甚深自在、菩萨所入诸地诸道，如是等海所有边际。

善财童子于普贤菩萨毛孔刹中，或于一刹经于一劫如是而行，乃至或有经不可说不可说佛刹微尘数劫如是而行，亦不于此刹没、于彼刹现，念念周遍无边刹海，教化众生，令向阿耨多罗三藐三菩提。

当是之时，善财童子则次第得普贤菩萨诸行愿海，与普贤等，与诸佛等，一身充满一切世界，刹等、行等、正觉等、神通等、法轮等、辩才等、言辞等、音声等、力无畏等、佛所住等、大慈悲等、不可思议解脱自在悉皆同等。

尔时，普贤菩萨摩诃萨即说颂言：

&nbsp;&nbsp;&nbsp;&nbsp;“汝等应除诸惑垢，&nbsp;&nbsp;&nbsp;&nbsp;一心不乱而谛听；&nbsp;&nbsp;&nbsp;&nbsp;我说如来具诸度，&nbsp;&nbsp;&nbsp;&nbsp;一切解脱真实道。

&nbsp;&nbsp;&nbsp;&nbsp;出世调柔胜丈夫，&nbsp;&nbsp;&nbsp;&nbsp;其心清净如虚空，&nbsp;&nbsp;&nbsp;&nbsp;恒放智日大光明，&nbsp;&nbsp;&nbsp;&nbsp;普使群生灭痴暗。

&nbsp;&nbsp;&nbsp;&nbsp;如来难可得见闻，&nbsp;&nbsp;&nbsp;&nbsp;无量亿劫今乃值，&nbsp;&nbsp;&nbsp;&nbsp;如优昙华时一现，&nbsp;&nbsp;&nbsp;&nbsp;是故应听佛功德。

&nbsp;&nbsp;&nbsp;&nbsp;随顺世间诸所作，&nbsp;&nbsp;&nbsp;&nbsp;譬如幻士现众业，&nbsp;&nbsp;&nbsp;&nbsp;但为悦可众生心，&nbsp;&nbsp;&nbsp;&nbsp;未曾分别起想念。”

尔时，诸菩萨闻此说已，一心渴仰，唯愿得闻如来世尊真实功德，咸作是念：“普贤菩萨具修诸行，体性清净，所有言说皆悉不虚，一切如来共所称叹。”作是念已，深生渴仰。

尔时，普贤菩萨功德智慧具足庄严，犹如莲华不著三界一切尘垢，告诸菩萨言：“汝等谛听，我今欲说佛功德海一滴之相。”即说颂言：

&nbsp;&nbsp;&nbsp;&nbsp;“佛智广大同虚空，&nbsp;&nbsp;&nbsp;&nbsp;普遍一切众生心，&nbsp;&nbsp;&nbsp;&nbsp;悉了世间诸妄想，&nbsp;&nbsp;&nbsp;&nbsp;不起种种异分别。

&nbsp;&nbsp;&nbsp;&nbsp;一念悉知三世法，&nbsp;&nbsp;&nbsp;&nbsp;亦了一切众生根，&nbsp;&nbsp;&nbsp;&nbsp;譬如善巧大幻师，&nbsp;&nbsp;&nbsp;&nbsp;念念示现无边事。

&nbsp;&nbsp;&nbsp;&nbsp;随众生心种种行，&nbsp;&nbsp;&nbsp;&nbsp;往昔诸业誓愿力，&nbsp;&nbsp;&nbsp;&nbsp;令其所见各不同，&nbsp;&nbsp;&nbsp;&nbsp;而佛本来无动念。

&nbsp;&nbsp;&nbsp;&nbsp;或有处处见佛坐，&nbsp;&nbsp;&nbsp;&nbsp;充满十方诸世界，&nbsp;&nbsp;&nbsp;&nbsp;或有其心不清净，&nbsp;&nbsp;&nbsp;&nbsp;无量劫中不见佛。

&nbsp;&nbsp;&nbsp;&nbsp;或有信解离憍慢，&nbsp;&nbsp;&nbsp;&nbsp;发意即得见如来；&nbsp;&nbsp;&nbsp;&nbsp;或有谄诳不净心，&nbsp;&nbsp;&nbsp;&nbsp;亿劫寻求莫值遇。

&nbsp;&nbsp;&nbsp;&nbsp;或一切处闻佛音，&nbsp;&nbsp;&nbsp;&nbsp;其音美妙令心悦；&nbsp;&nbsp;&nbsp;&nbsp;或有百千万亿劫，&nbsp;&nbsp;&nbsp;&nbsp;心不净故不闻者。

&nbsp;&nbsp;&nbsp;&nbsp;或见清净大菩萨，&nbsp;&nbsp;&nbsp;&nbsp;充满三千大千界，&nbsp;&nbsp;&nbsp;&nbsp;皆已具足普贤行，&nbsp;&nbsp;&nbsp;&nbsp;如来于中俨然坐。

&nbsp;&nbsp;&nbsp;&nbsp;或见此界妙无比，&nbsp;&nbsp;&nbsp;&nbsp;佛无量劫所严净；&nbsp;&nbsp;&nbsp;&nbsp;毗卢遮那最胜尊，&nbsp;&nbsp;&nbsp;&nbsp;于中觉悟成菩提。

&nbsp;&nbsp;&nbsp;&nbsp;或见莲华胜妙刹，&nbsp;&nbsp;&nbsp;&nbsp;贤首如来住在中，&nbsp;&nbsp;&nbsp;&nbsp;无量菩萨众围绕，&nbsp;&nbsp;&nbsp;&nbsp;皆悉勤修普贤行。

&nbsp;&nbsp;&nbsp;&nbsp;或有见佛无量寿，&nbsp;&nbsp;&nbsp;&nbsp;观自在等所围绕，&nbsp;&nbsp;&nbsp;&nbsp;悉已住于灌顶地，&nbsp;&nbsp;&nbsp;&nbsp;充满十方诸世界。

&nbsp;&nbsp;&nbsp;&nbsp;或有见此三千界，&nbsp;&nbsp;&nbsp;&nbsp;种种庄严如妙喜，&nbsp;&nbsp;&nbsp;&nbsp;阿閦如来住在中，&nbsp;&nbsp;&nbsp;&nbsp;及如香象诸菩萨。

&nbsp;&nbsp;&nbsp;&nbsp;或见月觉大名称，&nbsp;&nbsp;&nbsp;&nbsp;与金刚幢菩萨等，&nbsp;&nbsp;&nbsp;&nbsp;住如圆镜妙庄严，&nbsp;&nbsp;&nbsp;&nbsp;普遍十方清净刹。

&nbsp;&nbsp;&nbsp;&nbsp;或见日藏世所尊，&nbsp;&nbsp;&nbsp;&nbsp;住善光明清净土，&nbsp;&nbsp;&nbsp;&nbsp;及与灌顶诸菩萨，&nbsp;&nbsp;&nbsp;&nbsp;充遍十方而说法。

&nbsp;&nbsp;&nbsp;&nbsp;或见金刚大焰佛，&nbsp;&nbsp;&nbsp;&nbsp;而与智幢菩萨俱，&nbsp;&nbsp;&nbsp;&nbsp;周行一切广大刹，&nbsp;&nbsp;&nbsp;&nbsp;说法除灭众生翳。

&nbsp;&nbsp;&nbsp;&nbsp;一一毛端不可说，&nbsp;&nbsp;&nbsp;&nbsp;诸佛具相三十二，&nbsp;&nbsp;&nbsp;&nbsp;菩萨眷属共围绕，&nbsp;&nbsp;&nbsp;&nbsp;种种说法度众生。

&nbsp;&nbsp;&nbsp;&nbsp;或有观见一毛孔，&nbsp;&nbsp;&nbsp;&nbsp;具足庄严广大刹，&nbsp;&nbsp;&nbsp;&nbsp;无量如来悉在中，&nbsp;&nbsp;&nbsp;&nbsp;清净佛子皆充满。

&nbsp;&nbsp;&nbsp;&nbsp;或有见一微尘内，&nbsp;&nbsp;&nbsp;&nbsp;具有恒沙佛国土，&nbsp;&nbsp;&nbsp;&nbsp;无量菩萨悉充满，&nbsp;&nbsp;&nbsp;&nbsp;不可说劫修诸行。

&nbsp;&nbsp;&nbsp;&nbsp;或有见一毛端处，&nbsp;&nbsp;&nbsp;&nbsp;无量尘沙诸刹海，&nbsp;&nbsp;&nbsp;&nbsp;种种业起各差别，&nbsp;&nbsp;&nbsp;&nbsp;毗卢遮那转法轮。

&nbsp;&nbsp;&nbsp;&nbsp;或见世界不清净，&nbsp;&nbsp;&nbsp;&nbsp;或见清净宝所成，&nbsp;&nbsp;&nbsp;&nbsp;如来住寿无量时，&nbsp;&nbsp;&nbsp;&nbsp;乃至涅槃诸所现。

&nbsp;&nbsp;&nbsp;&nbsp;普遍十方诸世界，&nbsp;&nbsp;&nbsp;&nbsp;种种示现不思议，&nbsp;&nbsp;&nbsp;&nbsp;随诸众生心智业，&nbsp;&nbsp;&nbsp;&nbsp;靡不化度令清净。

&nbsp;&nbsp;&nbsp;&nbsp;如是无上大导师，&nbsp;&nbsp;&nbsp;&nbsp;充满十方诸国土，&nbsp;&nbsp;&nbsp;&nbsp;示现种种神通力，&nbsp;&nbsp;&nbsp;&nbsp;我说少分汝当听。

&nbsp;&nbsp;&nbsp;&nbsp;或见释迦成佛道，&nbsp;&nbsp;&nbsp;&nbsp;已经不可思议劫；&nbsp;&nbsp;&nbsp;&nbsp;或见今始为菩萨，&nbsp;&nbsp;&nbsp;&nbsp;十方利益诸众生。

&nbsp;&nbsp;&nbsp;&nbsp;或有见此释师子，&nbsp;&nbsp;&nbsp;&nbsp;供养诸佛修行道；&nbsp;&nbsp;&nbsp;&nbsp;或见人中最胜尊，&nbsp;&nbsp;&nbsp;&nbsp;现种种力神通事。

&nbsp;&nbsp;&nbsp;&nbsp;或见布施或持戒，&nbsp;&nbsp;&nbsp;&nbsp;或忍或进或诸禅，&nbsp;&nbsp;&nbsp;&nbsp;般若方便愿力智，&nbsp;&nbsp;&nbsp;&nbsp;随众生心皆示现。

&nbsp;&nbsp;&nbsp;&nbsp;或见究竟波罗蜜，&nbsp;&nbsp;&nbsp;&nbsp;或见安住于诸地，&nbsp;&nbsp;&nbsp;&nbsp;总持三昧神通智，&nbsp;&nbsp;&nbsp;&nbsp;如是悉现无不尽。

&nbsp;&nbsp;&nbsp;&nbsp;或现修行无量劫，&nbsp;&nbsp;&nbsp;&nbsp;住于菩萨堪忍位；&nbsp;&nbsp;&nbsp;&nbsp;或现住于不退地，&nbsp;&nbsp;&nbsp;&nbsp;或现法水灌其顶。

&nbsp;&nbsp;&nbsp;&nbsp;或现梵释护世身，&nbsp;&nbsp;&nbsp;&nbsp;或现刹利婆罗门，&nbsp;&nbsp;&nbsp;&nbsp;种种色相所庄严，&nbsp;&nbsp;&nbsp;&nbsp;犹如幻师现众像。

&nbsp;&nbsp;&nbsp;&nbsp;或现兜率始降神，&nbsp;&nbsp;&nbsp;&nbsp;或见宫中受嫔御，&nbsp;&nbsp;&nbsp;&nbsp;或见弃舍诸荣乐，&nbsp;&nbsp;&nbsp;&nbsp;出家离俗行学道。

&nbsp;&nbsp;&nbsp;&nbsp;或见始生或见灭，&nbsp;&nbsp;&nbsp;&nbsp;或见出家学异行，&nbsp;&nbsp;&nbsp;&nbsp;或见坐于菩提树，&nbsp;&nbsp;&nbsp;&nbsp;降伏魔军成正觉。

&nbsp;&nbsp;&nbsp;&nbsp;或有见佛始涅槃，&nbsp;&nbsp;&nbsp;&nbsp;或见起塔遍世间，&nbsp;&nbsp;&nbsp;&nbsp;或见塔中立佛像，&nbsp;&nbsp;&nbsp;&nbsp;以知时故如是现。

&nbsp;&nbsp;&nbsp;&nbsp;或见如来无量寿，&nbsp;&nbsp;&nbsp;&nbsp;与诸菩萨授尊记，&nbsp;&nbsp;&nbsp;&nbsp;而成无上大导师，&nbsp;&nbsp;&nbsp;&nbsp;次补住于安乐刹。

&nbsp;&nbsp;&nbsp;&nbsp;或见无量亿千劫，&nbsp;&nbsp;&nbsp;&nbsp;作佛事已入涅槃；&nbsp;&nbsp;&nbsp;&nbsp;或见今始成菩提，&nbsp;&nbsp;&nbsp;&nbsp;或见正修诸妙行。

&nbsp;&nbsp;&nbsp;&nbsp;或见如来清净月，&nbsp;&nbsp;&nbsp;&nbsp;在于梵世及魔宫，&nbsp;&nbsp;&nbsp;&nbsp;自在天宫化乐宫，&nbsp;&nbsp;&nbsp;&nbsp;示现种种诸神变。

&nbsp;&nbsp;&nbsp;&nbsp;或见在于兜率宫，&nbsp;&nbsp;&nbsp;&nbsp;无量诸天共围绕，&nbsp;&nbsp;&nbsp;&nbsp;为彼说法令欢喜，&nbsp;&nbsp;&nbsp;&nbsp;悉共发心供养佛。

&nbsp;&nbsp;&nbsp;&nbsp;或见住在夜摩天，&nbsp;&nbsp;&nbsp;&nbsp;忉利护世龙神处，&nbsp;&nbsp;&nbsp;&nbsp;如是一切诸宫殿，&nbsp;&nbsp;&nbsp;&nbsp;莫不于中现其像。

&nbsp;&nbsp;&nbsp;&nbsp;于彼燃灯世尊所，&nbsp;&nbsp;&nbsp;&nbsp;散华布发为供养，&nbsp;&nbsp;&nbsp;&nbsp;从是了知深妙法，&nbsp;&nbsp;&nbsp;&nbsp;恒以此道化群生。

&nbsp;&nbsp;&nbsp;&nbsp;或有见佛久涅槃，&nbsp;&nbsp;&nbsp;&nbsp;或见初始成菩提；&nbsp;&nbsp;&nbsp;&nbsp;或见住于无量劫，&nbsp;&nbsp;&nbsp;&nbsp;或见须臾即灭度。

&nbsp;&nbsp;&nbsp;&nbsp;身相光明与寿命，&nbsp;&nbsp;&nbsp;&nbsp;智慧菩提及涅槃，&nbsp;&nbsp;&nbsp;&nbsp;众会所化威仪声，&nbsp;&nbsp;&nbsp;&nbsp;如是一一皆无数。

&nbsp;&nbsp;&nbsp;&nbsp;或现其身极广大，&nbsp;&nbsp;&nbsp;&nbsp;譬如须弥大宝山；&nbsp;&nbsp;&nbsp;&nbsp;或见跏趺不动摇，&nbsp;&nbsp;&nbsp;&nbsp;充满无边诸世界。

&nbsp;&nbsp;&nbsp;&nbsp;或见圆光一寻量，&nbsp;&nbsp;&nbsp;&nbsp;或见千万亿由旬，&nbsp;&nbsp;&nbsp;&nbsp;或见照于无量土，&nbsp;&nbsp;&nbsp;&nbsp;或见充满一切刹。

&nbsp;&nbsp;&nbsp;&nbsp;或见佛寿八十年，&nbsp;&nbsp;&nbsp;&nbsp;或寿百千万亿岁，&nbsp;&nbsp;&nbsp;&nbsp;或住不可思议劫，&nbsp;&nbsp;&nbsp;&nbsp;如是展转倍过此。

&nbsp;&nbsp;&nbsp;&nbsp;佛智通达净无碍，&nbsp;&nbsp;&nbsp;&nbsp;一念普知三世法，&nbsp;&nbsp;&nbsp;&nbsp;皆从心识因缘起，&nbsp;&nbsp;&nbsp;&nbsp;生灭无常无自性。

&nbsp;&nbsp;&nbsp;&nbsp;于一刹中成正觉，&nbsp;&nbsp;&nbsp;&nbsp;一切刹处悉亦成，&nbsp;&nbsp;&nbsp;&nbsp;一切入一一亦尔，&nbsp;&nbsp;&nbsp;&nbsp;随众生心皆示现。

&nbsp;&nbsp;&nbsp;&nbsp;如来住于无上道，&nbsp;&nbsp;&nbsp;&nbsp;成就十力四无畏；&nbsp;&nbsp;&nbsp;&nbsp;具足智慧无所碍，&nbsp;&nbsp;&nbsp;&nbsp;转于十二行法轮。

&nbsp;&nbsp;&nbsp;&nbsp;了知苦集及灭道，&nbsp;&nbsp;&nbsp;&nbsp;分别十二因缘法；&nbsp;&nbsp;&nbsp;&nbsp;法义乐说辞无碍，&nbsp;&nbsp;&nbsp;&nbsp;以是四辩广开演。

&nbsp;&nbsp;&nbsp;&nbsp;诸法无我无有相，&nbsp;&nbsp;&nbsp;&nbsp;业性不起亦无失，&nbsp;&nbsp;&nbsp;&nbsp;一切远离如虚空，&nbsp;&nbsp;&nbsp;&nbsp;佛以方便而分别。

&nbsp;&nbsp;&nbsp;&nbsp;如来如是转法轮，&nbsp;&nbsp;&nbsp;&nbsp;普震十方诸国土，&nbsp;&nbsp;&nbsp;&nbsp;宫殿山河悉摇动，&nbsp;&nbsp;&nbsp;&nbsp;不使众生有惊怖。

&nbsp;&nbsp;&nbsp;&nbsp;如来普演广大音，&nbsp;&nbsp;&nbsp;&nbsp;随其根欲皆令解，&nbsp;&nbsp;&nbsp;&nbsp;悉使发心除惑垢，&nbsp;&nbsp;&nbsp;&nbsp;而佛未始生心念。

&nbsp;&nbsp;&nbsp;&nbsp;或闻施戒忍精进，&nbsp;&nbsp;&nbsp;&nbsp;禅定般若方便智，&nbsp;&nbsp;&nbsp;&nbsp;或闻慈悲及喜舍，&nbsp;&nbsp;&nbsp;&nbsp;种种音辞各差别。

&nbsp;&nbsp;&nbsp;&nbsp;或闻四念四正勤，&nbsp;&nbsp;&nbsp;&nbsp;神足根力及觉道，&nbsp;&nbsp;&nbsp;&nbsp;诸念神通止观等，&nbsp;&nbsp;&nbsp;&nbsp;无量方便诸法门。

&nbsp;&nbsp;&nbsp;&nbsp;龙神八部人非人，&nbsp;&nbsp;&nbsp;&nbsp;梵释护世诸天众，&nbsp;&nbsp;&nbsp;&nbsp;佛以一音为说法，&nbsp;&nbsp;&nbsp;&nbsp;随其品类皆令解。

&nbsp;&nbsp;&nbsp;&nbsp;若有贪欲瞋恚痴，&nbsp;&nbsp;&nbsp;&nbsp;忿覆悭嫉及憍谄，&nbsp;&nbsp;&nbsp;&nbsp;八万四千烦恼异，&nbsp;&nbsp;&nbsp;&nbsp;皆令闻说彼治法。

&nbsp;&nbsp;&nbsp;&nbsp;若未具修白净法，&nbsp;&nbsp;&nbsp;&nbsp;令其闻说十戒行；&nbsp;&nbsp;&nbsp;&nbsp;已能布施调伏人，&nbsp;&nbsp;&nbsp;&nbsp;令闻寂灭涅槃音。

&nbsp;&nbsp;&nbsp;&nbsp;若人志劣无慈愍，&nbsp;&nbsp;&nbsp;&nbsp;厌恶生死自求离；&nbsp;&nbsp;&nbsp;&nbsp;令其闻说三脱门，&nbsp;&nbsp;&nbsp;&nbsp;使得出苦涅槃乐。

&nbsp;&nbsp;&nbsp;&nbsp;若有自性少诸欲，&nbsp;&nbsp;&nbsp;&nbsp;厌背三有求寂静；&nbsp;&nbsp;&nbsp;&nbsp;令其闻说诸缘起，&nbsp;&nbsp;&nbsp;&nbsp;依独觉乘而出离。

&nbsp;&nbsp;&nbsp;&nbsp;若有清净广大心，&nbsp;&nbsp;&nbsp;&nbsp;具足施戒诸功德，&nbsp;&nbsp;&nbsp;&nbsp;亲近如来具慈愍，&nbsp;&nbsp;&nbsp;&nbsp;令其闻说大乘音。

&nbsp;&nbsp;&nbsp;&nbsp;或有国土闻一乘，&nbsp;&nbsp;&nbsp;&nbsp;或二或三或四五，&nbsp;&nbsp;&nbsp;&nbsp;如是乃至无有量，&nbsp;&nbsp;&nbsp;&nbsp;悉是如来方便力。

&nbsp;&nbsp;&nbsp;&nbsp;涅槃寂静未曾异，&nbsp;&nbsp;&nbsp;&nbsp;智行胜劣有差别；&nbsp;&nbsp;&nbsp;&nbsp;譬如虚空体性一，&nbsp;&nbsp;&nbsp;&nbsp;鸟飞远近各不同。

&nbsp;&nbsp;&nbsp;&nbsp;佛体音声亦如是，&nbsp;&nbsp;&nbsp;&nbsp;普遍一切虚空界，&nbsp;&nbsp;&nbsp;&nbsp;随诸众生心智殊，&nbsp;&nbsp;&nbsp;&nbsp;所闻所见各差别。

&nbsp;&nbsp;&nbsp;&nbsp;佛以过去修诸行，&nbsp;&nbsp;&nbsp;&nbsp;能随所乐演妙音，&nbsp;&nbsp;&nbsp;&nbsp;无心计念此与彼，&nbsp;&nbsp;&nbsp;&nbsp;我为谁说谁不说。

&nbsp;&nbsp;&nbsp;&nbsp;如来面门放大光，&nbsp;&nbsp;&nbsp;&nbsp;具足八万四千数；&nbsp;&nbsp;&nbsp;&nbsp;所说法门亦如是，&nbsp;&nbsp;&nbsp;&nbsp;普照世界除烦恼。

&nbsp;&nbsp;&nbsp;&nbsp;具足清净功德智，&nbsp;&nbsp;&nbsp;&nbsp;而常随顺三世间，&nbsp;&nbsp;&nbsp;&nbsp;譬如虚空无染著，&nbsp;&nbsp;&nbsp;&nbsp;为众生故而出现。

&nbsp;&nbsp;&nbsp;&nbsp;示有生老病死苦，&nbsp;&nbsp;&nbsp;&nbsp;亦示住寿处于世；&nbsp;&nbsp;&nbsp;&nbsp;虽顺世间如是现，&nbsp;&nbsp;&nbsp;&nbsp;体性清净同虚空。

&nbsp;&nbsp;&nbsp;&nbsp;一切国土无有边，&nbsp;&nbsp;&nbsp;&nbsp;众生根欲亦无量；&nbsp;&nbsp;&nbsp;&nbsp;如来智眼皆明见，&nbsp;&nbsp;&nbsp;&nbsp;随所应化示佛道。

&nbsp;&nbsp;&nbsp;&nbsp;究竟虚空十方界，&nbsp;&nbsp;&nbsp;&nbsp;所有人天大众中，&nbsp;&nbsp;&nbsp;&nbsp;随其形相各不同，&nbsp;&nbsp;&nbsp;&nbsp;佛现其身亦如是。

&nbsp;&nbsp;&nbsp;&nbsp;若在沙门大众会，&nbsp;&nbsp;&nbsp;&nbsp;剃除须发服袈裟，&nbsp;&nbsp;&nbsp;&nbsp;执持衣钵护诸根，&nbsp;&nbsp;&nbsp;&nbsp;令其欢喜息烦恼。

&nbsp;&nbsp;&nbsp;&nbsp;若时亲近婆罗门，&nbsp;&nbsp;&nbsp;&nbsp;即为示现羸瘦身，&nbsp;&nbsp;&nbsp;&nbsp;执杖持瓶恒洁净，&nbsp;&nbsp;&nbsp;&nbsp;具足智慧巧谈说。

&nbsp;&nbsp;&nbsp;&nbsp;吐故纳新自充饱，&nbsp;&nbsp;&nbsp;&nbsp;吸风饮露无异食，&nbsp;&nbsp;&nbsp;&nbsp;若坐若立不动摇，&nbsp;&nbsp;&nbsp;&nbsp;现斯苦行摧异道。

&nbsp;&nbsp;&nbsp;&nbsp;或持彼戒为世师，&nbsp;&nbsp;&nbsp;&nbsp;善达医方等诸论，&nbsp;&nbsp;&nbsp;&nbsp;书数天文地众相，&nbsp;&nbsp;&nbsp;&nbsp;及身休咎无不了。

&nbsp;&nbsp;&nbsp;&nbsp;深入诸禅及解脱，&nbsp;&nbsp;&nbsp;&nbsp;三昧神通智慧行，&nbsp;&nbsp;&nbsp;&nbsp;言谈讽咏共嬉戏，&nbsp;&nbsp;&nbsp;&nbsp;方便皆令住佛道。

&nbsp;&nbsp;&nbsp;&nbsp;或现上服以严身，&nbsp;&nbsp;&nbsp;&nbsp;首戴华冠荫高盖，&nbsp;&nbsp;&nbsp;&nbsp;四兵前后共围绕，&nbsp;&nbsp;&nbsp;&nbsp;警众宣威伏小王。

&nbsp;&nbsp;&nbsp;&nbsp;或为听讼断狱官，&nbsp;&nbsp;&nbsp;&nbsp;善解世间诸法务，&nbsp;&nbsp;&nbsp;&nbsp;所有与夺皆明审，&nbsp;&nbsp;&nbsp;&nbsp;令其一切悉欣伏。

&nbsp;&nbsp;&nbsp;&nbsp;或作大臣专弼辅，&nbsp;&nbsp;&nbsp;&nbsp;善用诸王治政法，&nbsp;&nbsp;&nbsp;&nbsp;十方利益皆周遍，&nbsp;&nbsp;&nbsp;&nbsp;一切众生莫了知。

&nbsp;&nbsp;&nbsp;&nbsp;或为粟散诸小王，&nbsp;&nbsp;&nbsp;&nbsp;或作飞行转轮帝，&nbsp;&nbsp;&nbsp;&nbsp;令诸王子采女众，&nbsp;&nbsp;&nbsp;&nbsp;悉皆受化无能测。

&nbsp;&nbsp;&nbsp;&nbsp;或作护世四天王，&nbsp;&nbsp;&nbsp;&nbsp;统领诸龙夜叉等，&nbsp;&nbsp;&nbsp;&nbsp;为其众会而说法，&nbsp;&nbsp;&nbsp;&nbsp;一切皆令大欣庆。

&nbsp;&nbsp;&nbsp;&nbsp;或为忉利大天王，&nbsp;&nbsp;&nbsp;&nbsp;住善法堂欢喜园，&nbsp;&nbsp;&nbsp;&nbsp;首戴华冠说妙法，&nbsp;&nbsp;&nbsp;&nbsp;诸天觐仰莫能测。

&nbsp;&nbsp;&nbsp;&nbsp;或住夜摩兜率天，&nbsp;&nbsp;&nbsp;&nbsp;化乐自在魔王所，&nbsp;&nbsp;&nbsp;&nbsp;居处摩尼宝宫殿，&nbsp;&nbsp;&nbsp;&nbsp;说真实行令调伏。

&nbsp;&nbsp;&nbsp;&nbsp;或至梵天众会中，&nbsp;&nbsp;&nbsp;&nbsp;说四无量诸禅道，&nbsp;&nbsp;&nbsp;&nbsp;普令欢喜便舍去，&nbsp;&nbsp;&nbsp;&nbsp;而莫知其往来相。

&nbsp;&nbsp;&nbsp;&nbsp;或至阿迦尼吒天，&nbsp;&nbsp;&nbsp;&nbsp;为说觉分诸宝华，&nbsp;&nbsp;&nbsp;&nbsp;及余无量圣功德，&nbsp;&nbsp;&nbsp;&nbsp;然后舍去无知者。

&nbsp;&nbsp;&nbsp;&nbsp;如来无碍智所见，&nbsp;&nbsp;&nbsp;&nbsp;其中一切诸众生，&nbsp;&nbsp;&nbsp;&nbsp;悉以无边方便门，&nbsp;&nbsp;&nbsp;&nbsp;种种教化令成就。

&nbsp;&nbsp;&nbsp;&nbsp;譬如幻师善幻术，&nbsp;&nbsp;&nbsp;&nbsp;现作种种诸幻事；&nbsp;&nbsp;&nbsp;&nbsp;佛化众生亦如是，&nbsp;&nbsp;&nbsp;&nbsp;为其示现种种身。

&nbsp;&nbsp;&nbsp;&nbsp;譬如净月在虚空，&nbsp;&nbsp;&nbsp;&nbsp;令世众生见增减，&nbsp;&nbsp;&nbsp;&nbsp;一切河池现影像，&nbsp;&nbsp;&nbsp;&nbsp;所有星宿夺光色。

&nbsp;&nbsp;&nbsp;&nbsp;如来智月出世间，&nbsp;&nbsp;&nbsp;&nbsp;亦以方便示增减，&nbsp;&nbsp;&nbsp;&nbsp;菩萨心水现其影，&nbsp;&nbsp;&nbsp;&nbsp;声闻星宿无光色。

&nbsp;&nbsp;&nbsp;&nbsp;譬如大海宝充满，&nbsp;&nbsp;&nbsp;&nbsp;清净无浊无有量；&nbsp;&nbsp;&nbsp;&nbsp;四洲所有诸众生，&nbsp;&nbsp;&nbsp;&nbsp;一切于中现其像。

&nbsp;&nbsp;&nbsp;&nbsp;佛身功德海亦尔，&nbsp;&nbsp;&nbsp;&nbsp;无垢无浊无边际；&nbsp;&nbsp;&nbsp;&nbsp;乃至法界诸众生，&nbsp;&nbsp;&nbsp;&nbsp;靡不于中现其影。

&nbsp;&nbsp;&nbsp;&nbsp;譬如净日放千光，&nbsp;&nbsp;&nbsp;&nbsp;不动本处照十方；&nbsp;&nbsp;&nbsp;&nbsp;佛日光明亦如是，&nbsp;&nbsp;&nbsp;&nbsp;无去无来除世暗。

&nbsp;&nbsp;&nbsp;&nbsp;譬如龙王降大雨，&nbsp;&nbsp;&nbsp;&nbsp;不从身出及心出，&nbsp;&nbsp;&nbsp;&nbsp;而能沾洽悉周遍，&nbsp;&nbsp;&nbsp;&nbsp;涤除炎热使清凉。

&nbsp;&nbsp;&nbsp;&nbsp;如来法雨亦复然，&nbsp;&nbsp;&nbsp;&nbsp;不从于佛身心出，&nbsp;&nbsp;&nbsp;&nbsp;而能开悟一切众，&nbsp;&nbsp;&nbsp;&nbsp;普使灭除三毒火。

&nbsp;&nbsp;&nbsp;&nbsp;如来清净妙法身，&nbsp;&nbsp;&nbsp;&nbsp;一切三界无伦匹；&nbsp;&nbsp;&nbsp;&nbsp;以出世间言语道，&nbsp;&nbsp;&nbsp;&nbsp;其性非有非无故。

&nbsp;&nbsp;&nbsp;&nbsp;虽无所依无不住，&nbsp;&nbsp;&nbsp;&nbsp;虽无不至而不去；&nbsp;&nbsp;&nbsp;&nbsp;如空中画梦所见，&nbsp;&nbsp;&nbsp;&nbsp;当于佛体如是观。

&nbsp;&nbsp;&nbsp;&nbsp;三界有无一切法，&nbsp;&nbsp;&nbsp;&nbsp;不能与佛为譬喻；&nbsp;&nbsp;&nbsp;&nbsp;譬如山林鸟兽等，&nbsp;&nbsp;&nbsp;&nbsp;无有依空而住者。

&nbsp;&nbsp;&nbsp;&nbsp;大海摩尼无量色，&nbsp;&nbsp;&nbsp;&nbsp;佛身差别亦复然；&nbsp;&nbsp;&nbsp;&nbsp;如来非色非非色，&nbsp;&nbsp;&nbsp;&nbsp;随应而现无所住。

&nbsp;&nbsp;&nbsp;&nbsp;虚空真如及实际，&nbsp;&nbsp;&nbsp;&nbsp;涅槃法性寂灭等；&nbsp;&nbsp;&nbsp;&nbsp;唯有如是真实法，&nbsp;&nbsp;&nbsp;&nbsp;可以显示于如来。

&nbsp;&nbsp;&nbsp;&nbsp;刹尘心念可数知，&nbsp;&nbsp;&nbsp;&nbsp;大海中水可饮尽，&nbsp;&nbsp;&nbsp;&nbsp;虚空可量风可系，&nbsp;&nbsp;&nbsp;&nbsp;无能尽说佛功德。

&nbsp;&nbsp;&nbsp;&nbsp;若有闻斯功德海，&nbsp;&nbsp;&nbsp;&nbsp;而生欢喜信解心，&nbsp;&nbsp;&nbsp;&nbsp;如所称扬悉当获，&nbsp;&nbsp;&nbsp;&nbsp;慎勿于此怀疑念。
