## 第四十一卷

### 十定品第二十七之二

“佛子，云何为菩萨摩诃萨次第遍往诸佛国土神通三昧？佛子，此菩萨摩诃萨过于东方无数世界，复过尔所世界微尘数世界，于彼诸世界中入此三昧，或刹那入，或须臾入，或相续入，或日初分时入，或日中分时入，或日后分时入，或夜初分时入，或夜中分时入，或夜后分时入，或一日入，或五日入，或半月入，或一月入，或一年入，或百年入，或千年入，或百千年入，或亿年入，或百千亿年入，或百千那由他亿年入，或一劫入，或百劫入，或百千劫入，或百千那由他亿劫入，或无数劫入，或无量劫入，或无边劫入，或无等劫入，或不可数劫入，或不可称劫入，或不可思劫入，或不可量劫入，或不可说劫入，或不可说不可说劫入，若久、若近、若法、若时，种种不同。菩萨于彼不生分别，心无染著，不作二、不作不二，不作普、不作别，虽离此分别而以神通方便从三昧起，于一切法不忘不失至于究竟。譬如日天子周行照曜，昼夜不住；日出名昼，日没名夜，昼亦不生，夜亦不灭。菩萨摩诃萨于无数世界入神通三昧，入三昧已，明见尔所无数世界亦复如是。佛子，是为菩萨摩诃萨第三次第遍往诸佛国土神通大三昧善巧智。

“佛子，云何为菩萨摩诃萨清净深心行三昧？佛子，此菩萨摩诃萨知诸佛身数等众生，见无量佛过阿僧祇世界微尘数。于彼一一诸如来所，以一切种种妙香而作供养，以一切种种妙华而作供养，以一切种种盖大如阿僧祇佛刹而作供养，以超过一切世界一切上妙庄严具而作供养，散一切种种宝而作供养，以一切种种庄严具庄严经行处而作供养，以一切无数上妙摩尼宝藏而作供养，以佛神力所流出过诸天上味饮食而作供养，一切佛刹种种上妙诸供养具，能以神力普皆摄取而作供养。于彼一一诸如来所，恭敬尊重，头顶礼敬，举身布地，请问佛法，赞佛平等，称扬诸佛广大功德，入于诸佛所入大悲，得佛平等无碍之力；于一念顷，一切佛所勤求妙法，然于诸佛出兴于世、入般涅槃，如是之相皆无所得。如散动心，了别所缘，心起不知何所缘起，心灭不知何所缘灭；此菩萨摩诃萨亦复如是，终不分别如来出世及涅槃相。佛子，如日中阳焰，不从云生，不从池生，不处于陆，不住于水，非有非无，非善非恶，非清非浊，不堪饮漱，不可秽污，非有体非无体，非有味非无味，以因缘故而现水相，为识所了，远望似水而兴水想，近之则无，水想自灭；此菩萨摩诃萨亦复如是，不得如来出兴于世及涅槃相。诸佛有相及以无相，皆是想心之所分别。佛子，此三昧名为清净深心行。菩萨摩诃萨于此三昧，入已而起，起已不失。譬如有人从睡得寤，忆所梦事，觉时虽无梦中境界，而能忆念、心不忘失。菩萨摩诃萨亦复如是，入于三昧，见佛闻法，从定而起，忆持不忘，而以此法开晓一切道场众会，庄严一切诸佛国土，无量义趣悉得明达，一切法门皆亦清净，燃大智炬，长诸佛种，无畏具足，辩才不竭，开示演说甚深法藏。是为菩萨摩诃萨第四清净深心行大三昧善巧智。

“佛子，云何为菩萨摩诃萨知过去庄严藏三昧？佛子，此菩萨摩诃萨能知过去诸佛出现，所谓：劫次第中诸刹次第，刹次第中诸劫次第，劫次第中诸佛出现次第，佛出现次第中说法次第，说法次第中诸心乐次第，心乐次第中诸根次第，根次第中调伏次第，调伏次第中诸佛寿命次第，寿命次第中知亿那由他年岁数量次第。佛子，此菩萨摩诃萨得如是无边次第智故，则知过去诸佛，则知过去诸刹，则知过去法门，则知过去诸劫，则知过去诸法，则知过去诸心，则知过去诸解，则知过去诸众生，则知过去诸烦恼，则知过去诸仪式，则知过去诸清净。佛子，此三昧名过去清净藏，于一念中，能入百劫，能入千劫，能入百千劫，能入百千亿那由他劫，能入无数劫，能入无量劫，能入无边劫，能入无等劫，能入不可数劫，能入不可称劫，能入不可思劫，能入不可量劫，能入不可说劫，能入不可说不可说劫。佛子，彼菩萨摩诃萨入此三昧，不灭现在，不缘过去。佛子，彼菩萨摩诃萨从此三昧起，于如来所受十种不可思议灌顶法，亦得、亦清净、亦成就、亦入、亦证、亦满、亦持，平等了知三轮清净。何等为十？一者、辩不违义，二者、说法无尽，三者、训词无失，四者、乐说不断，五者、心无恐畏，六者、语必诚实，七者、众生所依，八者、救脱三界，九者、善根最胜，十者、调御妙法。佛子，此是十种灌顶法。若菩萨入此三昧，从三昧起，无间则得。如歌罗逻入胎藏时，于一念间识则托生；菩萨摩诃萨亦复如是，从此定起，于如来所，一念则得此十种法。佛子，是名菩萨摩诃萨第五知过去庄严藏大三昧善巧智。

“佛子，云何为菩萨摩诃萨智光明藏三昧？佛子，彼菩萨摩诃萨住此三昧，能知未来一切世界一切劫中所有诸佛；若已说、若未说，若已授记、若未授记，种种名号各各不同，所谓：无数名、无量名、无边名、无等名、不可数名、不可称名、不可思名、不可量名、不可说名；当出现于世，当利益众生，当作法王，当兴佛事，当说福利，当赞善义，当说白分义，当净治诸恶，当安住功德，当开示第一义谛，当入灌顶位，当成一切智。彼诸如来修圆满行，发圆满愿，入圆满智，有圆满众，备圆满庄严，集圆满功德，悟圆满法，得圆满果，具圆满相，成圆满觉。彼诸如来名姓种族、方便善巧、神通变化、成熟众生、入般涅槃，如是一切皆悉了知。此菩萨于一念中，能入一劫、百劫、千劫、百千劫、百千亿那由他劫，入阎浮提微尘数劫，入四天下微尘数劫，入小千世界微尘数劫，入中千世界微尘数劫，入大千世界微尘数劫，入百佛刹微尘数劫，入百千佛刹微尘数劫，入百千亿那由他佛刹微尘数劫，入无数佛刹微尘数劫，入无量佛刹微尘数劫，入无边佛刹微尘数劫，入无等佛刹微尘数劫，入不可数佛刹微尘数劫，入不可称佛刹微尘数劫，入不可思佛刹微尘数劫，入不可量佛刹微尘数劫，入不可说佛刹微尘数劫，入不可说不可说佛刹微尘数劫。如是未来一切世界所有劫数，能以智慧皆悉了知。以了知故，其心复入十种持门。何者为十？所谓：入佛持故，得不可说佛刹微尘数诸佛护念；入法持故，得十种陀罗尼光明无尽辩才；入行持故，出生圆满殊胜诸愿；入力持故，无能映蔽，无能摧伏；入智持故，所行佛法无有障碍；入大悲持故，转于不退清净法轮；入差别善巧句持故，转一切文字轮，净一切法门地；入师子受生法持故，开法关钥，出欲淤泥；入智力持故，修菩萨行常不休息；入善友力持故，令无边众生普得清净；入无住力持故，入不可说不可说广大劫；入法力持故，以无碍方便智，知一切法自性清净。

“佛子，菩萨摩诃萨住此三昧已，善巧住不可说不可说劫，善巧住不可说不可说刹，善巧知不可说不可说种种众生，善巧知不可说不可说众生异相，善巧知不可说不可说同异业报，善巧知不可说不可说精进、诸根习气、相续差别诸行，善巧知不可说不可说无量染净种种思惟，善巧知不可说不可说法种种义、无量文字、演说言辞，善巧知不可说不可说种种佛出现、种族、时节、现相、说法、施为佛事、入般涅槃，善巧知不可说不可说无边智慧门，善巧知不可说不可说一切神通无量变现。佛子，譬如日出，世间所有村营、城邑、宫殿、屋宅、山泽、鸟兽、树林、华果，如是一切种种诸物，有目之人悉得明见。佛子，日光平等，无有分别，而能令目见种种相；此大三昧亦复如是，体性平等，无有分别，能令菩萨知不可说不可说百千亿那由他差别之相。佛子，此菩萨摩诃萨如是了知时，令诸众生得十种不空。何等为十？一者、见不空，令诸众生生善根故；二者、闻不空，令诸众生得成熟故；三者、同住不空，令诸众生心调伏故；四者、发起不空，令诸众生如言而作，通达一切诸法义故；五者、行不空，令无边世界皆清净故；六者、亲近不空，于不可说不可说佛刹诸如来所，断不可说不可说众生疑故；七者、愿不空，随所念众生，令作胜供养，成就诸愿故；八者、善巧法不空，皆令得住无碍解脱清净智故；九者、雨法雨不空，于不可说不可说诸根众生中，方便开示一切智行令住佛道故；十者、出现不空，现无边相，令一切众生皆蒙照故。佛子，菩萨摩诃萨住此三昧，得十种不空时，诸天王众皆来顶礼，诸龙王众兴大香云，诸夜叉王顶礼其足，阿修罗王恭敬供养，迦楼罗王前后围绕，诸梵天王悉来劝请，紧那罗王、摩睺罗伽王咸共称赞，乾闼婆王常来亲近，诸人王众承事供养。佛子，是为菩萨摩诃萨第六智光明藏大三昧善巧智。

“佛子，云何为菩萨摩诃萨了知一切世界佛庄严三昧？佛子，此三昧何故名了知一切世界佛庄严？佛子，菩萨摩诃萨住此三昧，能次第入东方世界，能次第入南方世界，西方、北方、四维、上下，所有世界悉亦如是，能次第入。皆见诸佛出兴于世，亦见彼佛一切神力，亦见诸佛所有游戏，亦见诸佛广大威德，亦见诸佛最胜自在，亦见诸佛大师子吼，亦见诸佛所修诸行，亦见诸佛种种庄严，亦见诸佛神足变化，亦见诸佛众会云集、众会清净、众会广大、众会一相、众会多相、众会处所、众会居止、众会成熟、众会调伏、众会威德，如是一切悉皆明见。亦见众会其量大小等阎浮提，亦见众会等四天下，亦见众会等小千界，亦见众会等中千界，亦见众会量等三千大千世界。亦见众会充满百千亿那由他佛刹，亦见众会充满阿僧祇佛刹，亦见众会充满百佛刹微尘数佛刹，亦见众会充满千佛刹微尘数佛刹，亦见众会充满百千亿那由他佛刹微尘数佛刹，亦见众会充满无数佛刹微尘数佛刹，亦见众会充满无量佛刹微尘数佛刹，亦见众会充满无边佛刹微尘数佛刹，亦见众会充满无等佛刹微尘数佛刹，亦见众会充满不可数佛刹微尘数佛刹，亦见众会充满不可称佛刹微尘数佛刹，亦见众会充满不可思佛刹微尘数佛刹，亦见众会充满不可量佛刹微尘数佛刹，亦见众会充满不可说佛刹微尘数佛刹，亦见众会充满不可说不可说佛刹微尘数佛刹。亦见诸佛于彼众会道场中，示现种种相、种种时、种种国土、种种变化、种种神通、种种庄严、种种自在、种种形量、种种事业。菩萨摩诃萨亦见自身往彼众会，亦自见身在彼说法，亦自见身受持佛语，亦自见身善知缘起，亦自见身住在虚空，亦自见身住于法身，亦自见身不生染著，亦自见身不住分别，亦自见身无有疲倦，亦自见身普入诸智，亦自见身普知诸义，亦自见身普入诸地，亦自见身普入诸趣，亦自见身普知方便，亦自见身普住佛前，亦自见身普入诸力，亦自见身普入真如，亦自见身普入无诤，亦自见身普入诸法。如是见时，不分别国土，不分别众生，不分别佛，不分别法，不执著身，不执著身业，不执著心，不执著意。譬如诸法，不分别自性，不分别音声，而自性不舍、名字不灭；菩萨摩诃萨亦复如是，不舍于行，随世所作，而于此二无所执著。

“佛子，菩萨摩诃萨见佛无量光色、无量形相，圆满成就，平等清净；一一现前，分明证了。或见佛身种种光明，或见佛身圆光一寻，或见佛身如盛日色，或见佛身微妙光色，或见佛身作清净色，或见佛身作黄金色，或见佛身作金刚色，或见佛身作绀青色，或见佛身作无边色，或见佛身作大青摩尼宝色。或见佛身其量七肘，或见佛身其量八肘，或见佛身其量九肘，或见佛身其量十肘，或见佛身二十肘量，或见佛身三十肘量，如是乃至一百肘量、一千肘量。或见佛身一俱卢舍量，或见佛身半由旬量，或见佛身一由旬量，或见佛身十由旬量，或见佛身百由旬量，或见佛身千由旬量，或见佛身百千由旬量，或见佛身阎浮提量，或见佛身四天下量，或见佛身小千界量，或见佛身中千界量，或见佛身大千界量，或见佛身百大千世界量，或见佛身千大千世界量，或见佛身百千大千世界量，或见佛身百千亿那由他大千世界量，或见佛身无数大千世界量，或见佛身无量大千世界量，或见佛身无边大千世界量，或见佛身无等大千世界量，或见佛身不可数大千世界量，或见佛身不可称大千世界量，或见佛身不可思大千世界量，或见佛身不可量大千世界量，或见佛身不可说大千世界量，或见佛身不可说不可说大千世界量。佛子，菩萨如是见诸如来无量色相、无量形状、无量示现、无量光明、无量光明网，其光分量等于法界，于法界中无所不照，普令发起无上智慧；又见佛身，无有染著，无有障碍，上妙清净。佛子，菩萨如是见于佛身，而如来身不增不减。譬如虚空，于虫所食芥子孔中亦不减小，于无数世界中亦不增广；其诸佛身亦复如是，见大之时亦无所增，见小之时亦无所减。佛子，譬如月轮，阎浮提人见其形小而亦不减，月中住者见其形大而亦不增；菩萨摩诃萨亦复如是，住此三昧，随其心乐，见诸佛身种种化相，言辞演法，受持不忘，而如来身不增不减。佛子，譬如众生命终之后，将受生时，不离于心，所见清净；菩萨摩诃萨亦复如是，不离于此甚深三昧，所见清净。

“佛子，菩萨摩诃萨住此三昧，成就十种速疾法。何者为十？所谓：速增诸行圆满大愿，速以法光照耀世间，速以方便转于法轮度脱众生，速随众生业示现诸佛清净国土，速以平等智趣入十力，速与一切如来同住，速以大慈力摧破魔军，速断众生疑令生欢喜，速随胜解示现神变，速以种种妙法言辞净诸世间。佛子，此菩萨摩诃萨复得十种法印，印一切法。何等为十？一者、同去、来、今一切诸佛平等善根，二者、同诸如来得无边际智慧法身，三者、同诸如来住不二法，四者、同诸如来观察三世无量境界皆悉平等，五者、同诸如来得了达法界无碍境界，六者、同诸如来成就十力所行无碍，七者、同诸如来永绝二行住无诤法，八者、同诸如来教化众生恒不止息，九者、同诸如来于智善巧、义善巧中能善观察，十者、同诸如来与一切佛平等无二。

“佛子，若菩萨摩诃萨成就此了知一切世界佛庄严大三昧善巧方便门，是无师者，不由他教，自入一切佛法故；是丈夫者，能开悟一切众生故；是清净者，知心性本净故；是第一者、能度脱一切世间故；是安慰者，能开晓一切众生故；是安住者，未住佛种性者令得住故；是真实知者，入一切智门故；是无异想者，所言无二故；是住法藏者，誓愿了知一切佛法故；是能雨法雨者，随众生心乐悉令充足故。佛子，譬如帝释，于顶髻中置摩尼宝，以宝力故，威光转盛。其释天王初获此宝则得十法，出过一切三十三天。何等为十？一者、色相，二者、形体，三者、示现，四者、眷属，五者、资具，六者、音声，七者、神通，八者、自在，九者、慧解，十者、智用。如是十种，悉过一切三十三天。菩萨摩诃萨亦复如是，初始获得此三昧时，则得十种广大智藏。何等为十？一者、照耀一切佛刹智，二者、知一切众生受生智，三者、普作三世变化智，四者、普入一切佛身智，五者、通达一切佛法智，六者、普摄一切净法智，七者、普令一切众生入法身智，八者、现见一切法普眼清净智，九者、一切自在到于彼岸智，十者、安住一切广大法普尽无余智。

“佛子，菩萨摩诃萨住此三昧，复得十种最清净威德身。何等为十？一者、为照耀不可说不可说世界故，放不可说不可说光明轮；二者、为令世界咸清净故，放不可说不可说无量色相光明轮；三者、为调伏众生故，放不可说不可说光明轮；四者、为亲近一切诸佛故，化作不可说不可说身；五者、为承事供养一切诸佛故，雨不可说不可说种种殊妙香华云；六者、为承事供养一切佛，及调伏一切众生故，于一一毛孔中化作不可说不可说种种音乐；七者、为成熟众生故，现不可说不可说种种无量自在神变；八者、为于十方种种名号一切佛所请问法故，一步超过不可说不可说世界；九者、为令一切众生见闻之者皆不空故，现不可说不可说种种无量清净色相身，无能见顶；十者、为与众生开示无量秘密法故，发不可说不可说音声语言。佛子，菩萨摩诃萨得此十种最清净威德身已，能令众生得十种圆满。何等为十？一者、能令众生得见于佛，二者、能令众生深信于佛，三者、能令众生听闻于法，四者、能令众生知有佛世界，五者、能令众生见佛神变，六者、能令众生念所集业，七者、能令众生定心圆满，八者、能令众生入佛清净，九者、能令众生发菩提心，十者、能令众生圆满佛智。佛子，菩萨摩诃萨令众生得十种圆满已，复为众生作十种佛事。何等为十？所谓：以音声作佛事，为成熟众生故；以色形作佛事，为调伏众生故；以忆念作佛事，为清净众生故；以震动世界作佛事，为令众生离恶趣故；以方便觉悟作佛事，为令众生不失念故；以梦中现相作佛事，为令众生恒正念故；以放大光明作佛事，为普摄取诸众生故；以修菩萨行作佛事，为令众生住胜愿故；以成正等觉作佛事，为令众生知幻法故；以转妙法轮作佛事，为众说法不失时故；以现住寿命作佛事，为调伏一切众生故；以示般涅槃作佛事，知诸众生起疲厌故。佛子，是为菩萨摩诃萨第七了知一切世界佛庄严大三昧善巧智。

## 大方广佛华严经卷第四十二 

### 十定品第二十七之三

“佛子，云何为菩萨摩诃萨一切众生差别身三昧？佛子，菩萨摩诃萨住此三昧，得十种无所著。何者为十？所谓：于一切刹无所著，于一切方无所著，于一切劫无所著，于一切众无所著，于一切法无所著，于一切菩萨无所著，于一切菩萨愿无所著，于一切三昧无所著，于一切佛无所著，于一切地无所著。是为十。

“佛子，菩萨摩诃萨于此三昧云何入？云何起？佛子，菩萨摩诃萨于此三昧，内身入，外身起；外身入，内身起；同身入，异身起；异身入，同身起；人身入，夜叉身起；夜叉身入，龙身起；龙身入，阿修罗身起；阿修罗身入，天身起；天身入，梵王身起；梵王身入，欲界身起；天中入，地狱起；地狱入，人间起；人间入，余趣起；千身入，一身起；一身入，千身起；那由他身入，一身起；一身入，那由他身起；阎浮提众生众中入，西瞿陀尼众生众中起；西瞿陀尼众生众中入，北拘卢众生众中起；北拘卢众生众中入，东毗提诃众生众中起；东毗提诃众生众中入，三天下众生众中起；三天下众生众中入，四天下众生众中起；四天下众生众中入，一切海差别众生众中起；一切海差别众生众中入，一切海神众中起；一切海神众中入，一切海水大中起；一切海水大中入，一切海地大中起；一切海地大中入，一切海火大中起；一切海火大中入，一切海风大中起；一切海风大中入，一切四大种中起；一切四大种中入，无生法中起；无生法中入，妙高山中起；妙高山中入，七宝山中起；七宝山中入，一切地种种稼穑树林黑山中起；一切地种种稼穑树林黑山中入，一切妙香华宝庄严中起；一切妙香华宝庄严中入，一切四天下下方、上方一切众生受生中起；一切四天下下方、上方一切众生受生中入，小千世界众生众中起；小千世界众生众中入，中千世界众生众中起；中千世界众生众中入，大千世界众生众中起；大千世界众生众中入，百千亿那由他三千大千世界众生众中起；百千亿那由他三千大千世界众生众中入，无数世界众生众中起；无数世界众生众中入，无量世界众生众中起；无量世界众生众中入，无边佛刹众生众中起；无边佛刹众生众中入，无等佛刹众生众中起；无等佛刹众生众中入，不可数世界众生众中起；不可数世界众生众中入，不可称世界众生众中起；不可称世界众生众中入，不可思世界众生众中起；不可思世界众生众中入，不可量世界众生众中起；不可量世界众生众中入，不可说世界众生众中起；不可说世界众生众中入，不可说不可说世界众生众中起；不可说不可说世界众生众中入，杂染众生众中起；杂染众生众中入，清净众生众中起；清净众生众中入，杂染众生众中起；眼处入，耳处起；耳处入，眼处起；鼻处入，舌处起；舌处入，鼻处起；身处入，意处起；意处入，身处起；自处入，他处起；他处入，自处起；一微尘中入，无数世界微尘中起；无数世界微尘中入，一微尘中起；声闻入，独觉起；独觉入，声闻起；自身入，佛身起；佛身入，自身起；一念入，亿劫起；亿劫入，一念起；同念入，别时起；别时入，同念起；前际入，后际起；后际入，前际起；前际入，中际起；中际入，前际起；三世入，刹那起；刹那入，三世起；真如入，言说起；言说入，真如起。

“佛子，譬如有人为鬼所持，其身战动不能自安，鬼不现身令他身然；菩萨摩诃萨住此三昧亦复如是，自身入定他身起，他身入定自身起。佛子，譬如死尸以咒力故而能起行，随所作事皆得成就，尸之与咒虽各差别，而能和合成就彼事；菩萨摩诃萨住此三昧亦复如是，同境入定异境起，异境入定同境起。佛子，譬如比丘得心自在，或以一身作多身，或以多身作一身，非一身没多身生，非多身没一身生；菩萨摩诃萨住此三昧亦复如是，一身入定多身起，多身入定一身起。佛子，譬如大地其味一种，所生苗稼种种味别，地虽无差别，然味有殊异；菩萨摩诃萨住此三昧亦复如是，无所分别，然有一种入定多种起，多种入定一种起。

“佛子，菩萨摩诃萨住此三昧，得十种称赞法之所称赞。何者为十？所谓：入真如故，名为如来；觉一切法故，名之为佛；为一切世间所称赞故，名为法师；知一切法故，名一切智；为一切世间所归依故，名所依处；了达一切法方便故，名为导师；引一切众生入萨婆若道故，名大导师；为一切世间灯故，名为光明；心志圆满，义利成就，所作皆办，住无碍智，分别了知一切诸法故，名为十力自在；通达一切法轮故，名一切见者。是为十。佛子，菩萨摩诃萨住此三昧，复得十种光明照耀。何者为十？所谓：得一切诸佛光明，与彼平等故；得一切世界光明，普能严净故；得一切众生光明，悉往调伏故；得无量无畏光明，法界为场演说故；得无差别光明，知一切法无种种性故；得方便光明，于一切法离欲际而证入故；得真实光明，于一切法离欲际心平等故；得遍一切世间神变光明，蒙佛所加恒不息故；得善思惟光明，到一切佛自在岸故；得一切法真如光明，于一毛孔中善说一切故。是为十。佛子，菩萨摩诃萨住此三昧，复得十种无所作。何者为十？所谓：身业无所作，语业无所作，意业无所作，神通无所作，了法无性无所作，知业不坏无所作，无差别智无所作，无生起智无所作，知法无灭无所作，随顺于文不坏于义无所作。是为十。

“佛子，菩萨摩诃萨住此三昧，无量境界种种差别。所谓：一入多起，多入一起；同入异起，异入同起；细入粗起，粗入细起；大入小起，小入大起；顺入逆起，逆入顺起；无身入有身起，有身入无身起；无相入有相起，有相入无相起；起中入，入中起。如是皆是此之三昧自在境界。佛子，譬如幻师，持咒得成，能现种种差别形相；咒与幻别而能作幻，咒唯是声而能幻作眼识所知种种诸色、耳识所知种种诸声、鼻识所知种种诸香、舌识所知种种诸味、身识所知种种诸触、意识所知种种境界。菩萨摩诃萨住此三昧亦复如是，同中入定异中起，异中入定同中起。佛子，譬如三十三天共阿修罗斗战之时，诸天得胜，修罗退衄；阿修罗王其身长大七百由旬，四兵围绕无数千万，以幻术力将诸军众，同时走入藕丝孔中。菩萨摩诃萨亦复如是，已善成就诸幻智地，幻智即是菩萨，菩萨即是幻智，是故能于无差别法中入定、差别法中起，差别法中入定、无差别法中起。佛子，譬如农夫田中下种，种子在下，果生于上。菩萨摩诃萨住此三昧亦复如是，一中入定多中起，多中入定一中起。佛子，譬如男女赤白和合，或有众生于中受生，尔时名为歌罗逻位，从此次第，住母胎中，满足十月；善业力故，一切支分皆得成就，诸根不缺，心意明了；其歌罗逻与彼六根体状各别，以业力故，而能令彼次第成就，受同异类种种果报。菩萨摩诃萨亦复如是，从一切智歌罗逻位，信解愿力渐次增长；其心广大，任运自在，无中入定有中起，有中入定无中起。佛子，譬如龙宫依地而立，不依虚空，龙依宫住，亦不在空，而能兴云遍满空中；有人仰视所见宫殿，当知皆是乾闼婆城，非是龙宫。佛子，龙虽处下而云布上。菩萨摩诃萨住此三昧亦复如是，于无相入有相起，于有相入无相起。佛子，譬如妙光大梵天王所住之宫，名一切世间最胜清净藏；此大宫中，普见三千大千世界诸四天下天宫、龙宫、夜叉宫、乾闼婆宫、阿修罗宫、迦楼罗宫、紧那罗宫、摩睺罗伽宫；人间住处及三恶道、须弥山等，种种诸山、大海、江河、陂泽、泉源、城邑、聚落、树林、众宝，如是一切种种庄严，尽大轮围所有边际，乃至空中微细游尘，莫不皆于梵宫显现，如于明镜见其面像。菩萨摩诃萨住此一切众生差别身大三昧，知种种刹，见种种佛，度种种众，证种种法，成种种行，满种种解，入种种三昧，起种种神通，得种种智慧，住种种刹那际。佛子，此菩萨摩诃萨到十种神通彼岸。何者为十？所谓：到诸佛尽虚空遍法界神通彼岸，到菩萨究竟无差别自在神通彼岸，到能发起菩萨广大行愿入如来门佛事神通彼岸，到能震动一切世界一切境界悉令清净神通彼岸，到能自在知一切众生不思议业果皆如幻化神通彼岸，到能自在知诸三昧粗细入出差别相神通彼岸，到能勇猛入如来境界而于其中发生大愿神通彼岸，到能化作佛化转法轮调伏众生令生佛种令入佛乘速得成就神通彼岸，到能了知不可说一切秘密文句而转法轮令百千亿那由他不可说不可说法门皆得清净神通彼岸，到不假昼夜年月劫数一念悉能三世示现神通彼岸。是为十。佛子，是名菩萨摩诃萨第八一切众生差别身大三昧善巧智。

“佛子，云何为菩萨摩诃萨法界自在三昧？佛子，此菩萨摩诃萨于自眼处乃至意处入三昧，名法界自在。菩萨于自身一一毛孔中入此三昧，自然能知诸世间，知诸世间法，知诸世界，知亿那由他世界，知阿僧祇世界，知不可说佛刹微尘数世界；见一切世界中有佛出兴，菩萨众会悉皆充满，光明清净，淳善无杂，广大庄严，种种众宝以为严饰。菩萨于彼，或一劫、百劫、千劫、亿劫、百千亿那由他劫、无数劫、无量劫、无边劫、无等劫、不可数劫、不可称劫、不可思劫、不可量劫、不可说劫、不可说不可说劫、不可说不可说佛刹微尘数劫，修菩萨行常不休息；又于如是无量劫中住此三昧，亦入亦起，亦成就世界，亦调伏众生，亦遍了法界，亦普知三世，亦演说诸法，亦现大神通，种种方便无著无碍；以于法界得自在故，善分别眼，善分别耳，善分别鼻，善分别舌，善分别身，善分别意，如是种种差别不同，悉善分别尽其边际。菩萨如是善知见已，能生起十千亿陀罗尼法光明，成就十千亿清净行，获得十千亿诸根，圆满十千亿神通，能入十千亿三昧，成就十千亿神力，长养十千亿诸力，圆满十千亿深心，运动十千亿力持，示现十千亿神变，具足十千亿菩萨无碍，圆满十千亿菩萨助道，积集十千亿菩萨藏，照明十千亿菩萨方便，演说十千亿诸义，成就十千亿诸愿，出生十千亿回向，净治十千亿菩萨正位，明了十千亿法门，开示十千亿演说，修治十千亿菩萨清净。

“佛子，菩萨摩诃萨复有无数功德、无量功德、无边功德、无等功德、不可数功德、不可称功德、不可思功德、不可量功德、不可说功德、无尽功德。佛子，此菩萨于如是功德，皆已办具，皆已积集，皆已庄严，皆已清净，皆已莹彻，皆已摄受，皆能出生，皆可称叹，皆得坚固，皆已成就。

“佛子，菩萨摩诃萨住此三昧，为东方十千阿僧祇佛刹微尘数名号诸佛之所摄受，一一名号复有十千阿僧祇佛刹微尘数佛，各各差别；如东方，南、西、北方，四维、上、下，亦复如是。彼诸佛悉现其前，为现诸佛清净刹，为说诸佛无量身，为说诸佛难思眼，为说诸佛无量耳，为说诸佛清净鼻，为说诸佛清净舌，为说诸佛无住心，为说如来无上神通，令修如来无上菩提，令得如来清净音声，开示如来不退法轮，显示如来无边众会，令入如来无边秘密，赞叹如来一切善根，令入如来平等之法，宣说如来三世种性，示现如来无量色相，阐扬如来护念之法，演畅如来微妙法音，辩明一切诸佛世界，宣扬一切诸佛三昧，示现诸佛众会次第，护持诸佛不思议法，说一切法犹如幻化，明诸法性无有动转，开示一切无上法轮，赞美如来无量功德，令入一切诸三昧云，令知其心如幻如化、无边无尽。

“佛子，菩萨摩诃萨住此法界自在三昧时，彼十方各十千阿僧祇佛刹微尘数名号如来，一一名中各有十千阿僧祇佛刹微尘数佛同时护念，令此菩萨得无边身；令此菩萨得无碍心；令此菩萨于一切法得无忘念；令此菩萨于一切法得决定慧；令此菩萨转更聪敏，于一切法皆能领受；令此菩萨于一切法悉能明了；令此菩萨诸根猛利，于神通法悉得善巧；令此菩萨境界无碍，周行法界恒不休息；令此菩萨得无碍智，毕竟清净；令此菩萨以神通力，一切世界示现成佛。

“佛子，菩萨摩诃萨住此三昧，得十种海。何者为十？所谓：得诸佛海，咸睹见故；得众生海，悉调伏故；得诸法海，能以智慧悉了知故；得诸刹海，以无性无作神通皆往诣故；得功德海，一切修行悉圆满故；得神通海，能广示现令开悟故；得诸根海，种种不同悉善知故；得诸心海，知一切众生种种差别无量心故；得诸行海，能以愿力悉圆满故；得诸愿海，悉使成就，永清净故。佛子，菩萨摩诃萨得如是十种海已，复得十种殊胜。何等为十？一者、于一切众生中最为第一，二者、于一切诸天中最为殊特，三者、于一切梵王中最极自在，四者、于诸世间无所染著，五者、一切世间无能映蔽，六者、一切诸魔不能惑乱，七者、普入诸趣无所挂碍，八者、处处受生知不坚固，九者、一切佛法皆得自在，十者、一切神通悉能示现。佛子，菩萨摩诃萨得如是十种殊胜已，复得十种力，于众生界修习诸行。何等为十？一谓勇健力，调伏世间故；二谓精进力，恒不退转故，三谓无著力，离诸垢染故；四谓寂静力，于一切法无诤论故；五谓逆顺力，于一切法心自在故；六谓法性力，于诸义中得自在故；七谓无碍力，智慧广大故；八谓无畏力，能说诸法故；九谓辩才力，能持诸法故；十谓开示力，智慧无边故。佛子，此十种力是广大力、最胜力、无能摧伏力、无量力、善集力、不动力、坚固力、智慧力、成就力、胜定力、清净力、极清净力、法身力、法光明力、法灯力、法门力、无能坏力、极勇猛力、大丈夫力、善丈夫修习力、成正觉力、过去积集善根力、安住无量善根力、住如来力力、心思惟力、增长菩萨欢喜力、出生菩萨净信力、增长菩萨勇猛力、菩提心所生力、菩萨清净深心力、菩萨殊胜深心力、菩萨善根熏习力、究竟诸法力、无障碍身力、入方便善巧法门力、清净妙法力、安住大势一切世间不能倾动力、一切众生无能映蔽力。佛子，此菩萨摩诃萨于如是无量功德法，能生，能成就，能圆满，能照明，能具足，能遍具足，能广大，能坚固，能增长，能净治，能遍净治。此菩萨功德边际、智慧边际、修行边际、法门边际、自在边际、苦行边际、成就边际、清净边际、出离边际、法自在边际、无能说者。此菩萨所获得、所成就、所趣入、所现前、所有境界、所有观察、所有证入、所有清净、所有了知、所有建立一切法门，于不可说劫无能说尽。

“佛子，菩萨摩诃萨住此三昧，能了知无数、无量、无边、无等、不可数、不可称、不可思、不可量、不可说、不可说不可说一切三昧。彼一一三昧，所有境界无量广大，于境界中若入、若起、若住，所有相状，所有示现，所有行处，所有等流，所有自性，所有除灭，所有出离，如是一切靡不明见。佛子，譬如无热恼大龙王宫流出四河，无浊无杂，无有垢秽，光色清净犹如虚空。其池四面各有一口，一一口中流出一河，于象口中出恒伽河，师子口中出私陁河，于牛口中出信度河，于马口中出缚刍河。其四大河流出之时，恒伽河口流出银沙，私陀河口流出金刚沙，信度河口流出金沙，缚刍河口流出琉璃沙；恒伽河口作白银色，私陀河口作金刚色，信度河口作黄金色，缚刍河口作琉璃色，一一河口广一由旬。其四大河既流出已，各共围绕大池七匝，随其方面四向分流，澒涌奔驰入于大海。其河旋绕，一一之间有天宝所成优钵罗华、波头摩华、拘物头华、芬陀利华，奇香发越，妙色清净；种种华叶，种种台蕊，悉是众宝，自然映彻，咸放光明，互相照现。其无热池周围广大五十由旬，众宝妙沙遍布其底，种种摩尼以为严饰，无量妙宝庄严其岸，栴檀妙香普散其中，优钵罗华、波头摩华、拘物头华、芬陀利华及余宝华皆悉遍满，微风吹动，香气远彻，华林宝树周匝围绕。日光出时，普皆照明池河内外一切众物，接影连辉成光明网。如是众物，若远、若近，若高、若下，若广、若狭，若粗、若细，乃至极小一沙一尘，悉是妙宝，光明鉴彻，靡不于中日轮影现，亦复展转更相现影；如是众影不增不减、非合非散，皆如本质而得明见。佛子，如无热大池，于四口中流出四河入于大海；菩萨摩诃萨亦复如是，从四辩才，流出诸行，究竟入于一切智海。如恒伽大河，从银色象口流出银沙；菩萨摩诃萨亦复如是，以义辩才，说一切如来所说一切义门，出生一切清净白法，究竟入于无碍智海。如私陀大河，从金刚色师子口流出金刚沙；菩萨摩诃萨亦复如是，以法辩才，为一切众生说佛金刚句，引出金刚智，究竟入于无碍智海。如信度大河，从金色牛口流出金沙；菩萨摩诃萨亦复如是，以训词辩说，随顺世间缘起方便，开悟众生，令皆欢喜，调伏成熟，究竟入于缘起方便海。如缚刍大河，于琉璃色马口流出琉璃沙；菩萨摩诃萨亦复如是，以无尽辩，雨百千亿那由他不可说法，令其闻者皆得润洽，究竟入于诸佛法海。如四大河，随顺围绕无热池已四方入海，菩萨摩诃萨亦复如是，成就随顺身业、随顺语业、随顺意业，成就智为前导身业、智为前导语业、智为前导意业，四方流注，究竟入于一切智海。佛子，何者名为菩萨四方？佛子，所谓：见一切佛而得开悟，闻一切法受持不忘，圆满一切波罗蜜行，大悲说法满足众生。如四大河围绕大池，于其中间，优钵罗华、波头摩华、拘物头华、芬陀利华皆悉遍满；菩萨摩诃萨亦复如是，于菩提心中间，不舍众生，说法调伏，悉令圆满无量三昧，见佛国土庄严清净。如无热大池，宝树围绕；菩萨摩诃萨亦复如是，现佛国土庄严围绕，令诸众生趣向菩提。如无热大池，其中纵广五十由旬，清净无浊；菩萨摩诃萨亦复如是，菩提之心其量无边，善根充满，清净无浊。如无热大池，以无量宝庄严其岸，散栴檀香遍满其中；菩萨摩诃萨亦复如是，以百千亿十种智宝严菩提心大愿之岸，普散一切众善妙香。如无热大池，底布金沙，种种摩尼间错庄严；菩萨摩诃萨亦复如是，微妙智慧周遍观察，不可思议菩萨解脱种种法宝间错庄严，得一切法无碍光明，住于一切诸佛所住，入于一切甚深方便。如阿那婆达多龙王，永离龙中所有热恼；菩萨摩诃萨亦复如是，永离一切世间忧恼，虽现受生而无染著。如四大河，润泽一切阎浮提地，既润泽已入于大海；菩萨摩诃萨亦复如是，以四智河润泽天、人、沙门、婆罗门，令其普入阿耨多罗三藐三菩提智慧大海，以四种力而为庄严。何者为四？一者、愿智河，救护调伏一切众生常不休息；二者、波罗蜜智河，修菩提行饶益众生，去、来、今世相续无尽，究竟入于诸佛智海；三者、菩萨三昧智河，无数三昧以为庄严，见一切佛，入诸佛海；四者、大悲智河，大慈自在普救众生，方便摄取无有休息，修行秘密功德之门，究竟入于十力大海。如四大河，从无热池既流出已，究竟无尽，入于大海；菩萨摩诃萨亦复如是，以大愿力修菩萨行，自在知见无有穷尽，究竟入于一切智海。如四大河，入于大海，无能为碍令不入者；菩萨摩诃萨亦复如是，常勤修习普贤行愿，成就一切智慧光明，住于一切佛菩提法，入如来智无有障碍。如四大河，奔流入海，经于累劫亦无疲厌；菩萨摩诃萨亦复如是，以普贤行愿，尽未来劫修菩萨行，入如来海不生疲厌。佛子，如日光出时，无热池中金沙、银沙、金刚沙、琉璃沙及余一切种种宝物，皆有日影于中显现；其金沙等一切宝物，亦各展转而现其影，互相鉴彻，无所妨碍。菩萨摩诃萨亦复如是，住此三昧，于自身一一毛孔中，悉见不可说不可说佛刹微尘数诸佛如来，亦见彼佛所有国土道场众会一一佛所听法、受持、信解、供养，各经不可说不可说亿那由他劫而不想念时节长短，其诸众会亦无迫隘。何以故？以微妙心，入无边法界故，入无等差别业果故，入不思议三昧境界故，入不思议思惟境界故，入一切佛自在境界故，得一切佛所护念故，得一切佛大神变故，得诸如来难得难知十种力故，入普贤菩萨行圆满境界故，得一切佛无劳倦神通力故。

“佛子，菩萨摩诃萨虽能于定一念入出，而亦不废长时在定，亦无所著；虽于境界无所依住，而亦不舍一切所缘；虽善入刹那际，而为利益一切众生，现佛神通无有厌足；虽等入法界，而不得其边；虽无所住、无有处所，而恒趣入一切智道，以变化力普入无量众生众中，具足庄严一切世界；虽离世间颠倒分别，超过一切分别之地，亦不舍于种种诸相；虽能具足方便善巧，而究竟清净；虽不分别菩萨诸地，而皆已善入。佛子，譬如虚空，虽能容受一切诸物，而离有无。菩萨摩诃萨亦复如是，虽普入一切世间，而离世间想；虽勤度一切众生，而离众生想；虽深知一切法，而离诸法想；虽乐见一切佛，而离诸佛想；虽善入种种三昧，而知一切法自性皆如，无所染著；虽以无边辩才演无尽法句，而心恒住离文字法；虽乐观察无言说法，而恒示现清净音声；虽住一切离言法际，而恒示现种种色相；虽教化众生，而知一切法毕竟性空；虽勤修大悲度脱众生，而知众生界无尽无散；虽了达法界常住不变，而以三轮调伏众生恒不休息；虽常安住如来所住，而智慧清净，心无怖畏，分别演说种种诸法，转于法轮常不休息。佛子，是为菩萨摩诃萨第九法界自在大三昧善巧智。

## 大方广佛华严经卷第四十三 

### 十定品第二十七之四

“佛子，云何为菩萨摩诃萨无碍轮三昧？佛子，菩萨摩诃萨入此三昧时，住无碍身业、无碍语业、无碍意业，住无碍佛国土，得无碍成就众生智，获无碍调伏众生智，放无碍光明，现无碍光明网，示无碍广大变化，转无碍清净法轮，得菩萨无碍自在，普入诸佛力，普住诸佛智，作佛所作，净佛所净，现佛神通，令佛欢喜，行如来行，住如来道，常得亲近无量诸佛，作诸佛事绍诸佛种。

“佛子，菩萨摩诃萨住此三昧已，观一切智，总观一切智，别观一切智，随顺一切智，显示一切智，攀缘一切智，见一切智，总见一切智，别见一切智，于普贤菩萨广大愿、广大心、广大行、广大所趣、广大所入、广大光明、广大出现、广大护念、广大变化、广大道，不断不退，无休无替，无倦无舍，无散无乱，常增进，恒相续。何以故？此菩萨摩诃萨于诸法中，成就大愿，发行大乘，入于佛法大方便海；以胜愿力，于诸菩萨所行之行，智慧明照皆得善巧，具足菩萨神通变化，善能护念一切众生；如去、来、今一切诸佛之所护念，于诸众生恒起大悲，成就如来不变异法。佛子，譬如有人以摩尼宝置色衣中，其摩尼宝虽同衣色，不舍自性。菩萨摩诃萨亦复如是，成就智慧以为心宝，观一切智普皆明现，然不舍于菩萨诸行。何以故？菩萨摩诃萨发大誓愿，利益一切众生，度脱一切众生，承事一切诸佛，严净一切世界，安慰众生，深入法海；为净众生界，现大自在，给施众生，普照世间，入于无边幻化法门，不退不转，无疲无厌。佛子，譬如虚空持众世界，若成若住，无厌无倦，无羸无朽，无散无坏，无变无异，无有差别，不舍自性。何以故？虚空自性，法应尔故。菩萨摩诃萨亦复如是，立无量大愿，度一切众生，心无厌倦。佛子，譬如涅槃，去、来、现在无量众生于中灭度，终无厌倦。何以故？一切诸法本性清净，是谓涅槃。云何于中而有厌倦？菩萨摩诃萨亦复如是，为欲度脱一切众生皆令出离而现于世，云何而起疲厌之心？佛子，如萨婆若，能令过去、未来、现在一切菩萨，于诸佛家已、现、当生，乃至令成无上菩提，终不疲厌。何以故？一切智与法界无二故，于一切法无所著故。菩萨摩诃萨亦复如是，其心平等住一切智，云何而有疲厌之心？

“佛子，此菩萨摩诃萨有一莲华，其华广大尽十方际，以不可说叶、不可说宝、不可说香而为庄严；其不可说宝，复各示现种种众宝，清净妙好，极善安住。其华常放众色光明，普照十方一切世界无所障碍；真金为网，弥覆其上；宝铎徐摇，出微妙音，其音演畅一切智法。此大莲华具足如来清净庄严，一切善根之所生起，吉祥为表，神力所现，有十千阿僧祇清净功德，菩萨妙道之所成就，一切智心之所流出，十方佛影于中显现，世间瞻仰犹如佛塔，众生见者无不礼敬，从能了幻正法所生，一切世间不可为喻。菩萨摩诃萨于此华上结跏趺坐，其身大小与华相称。一切诸佛神力所加，令菩萨身一一毛孔各出百万亿那由他不可说佛刹微尘数光明，一一光明现百万亿那由他不可说佛刹微尘数摩尼宝，其宝皆名普光明藏，种种色相以为庄严，无量功德之所成就，众宝及华以为罗网弥覆其上，散百千亿那由他殊胜妙香，无量色相种种庄严，复现不思议宝庄严盖以覆其上。一一摩尼宝悉现百万亿那由他不可说佛刹微尘数楼阁；一一楼阁现百万亿那由他不可说佛刹微尘数莲华藏师子之座；一一师子座现百万亿那由他不可说佛刹微尘数光明；一一光明现百万亿那由他不可说佛刹微尘数色相；一一色相现百万亿那由他不可说佛刹微尘数光明轮；一一光明轮现百万亿那由他不可说佛刹微尘数毗卢遮那摩尼宝华；一一华现百万亿那由他不可说佛刹微尘数台；一一台现百万亿那由他不可说佛刹微尘数佛；一一佛现百万亿那由他不可说佛刹微尘数神变；一一神变净百万亿那由他不可说佛刹微尘数众生众；一一众生众中现百万亿那由他不可说佛刹微尘数诸佛自在；一一自在雨百万亿那由他不可说佛刹微尘数佛法；一一佛法有百万亿那由他不可说佛刹微尘数修多罗；一一修多罗说百万亿那由他不可说佛刹微尘数法门；一一法门有百万亿那由他不可说佛刹微尘数金刚智所入法轮，差别言辞各别演说；一一法轮成熟百万亿那由他不可说佛刹微尘数众生界；一一众生界有百万亿那由他不可说佛刹微尘数众生，于佛法中而得调伏。

“佛子，菩萨摩诃萨住此三昧，示现如是神通境界无量变化，悉知如幻而不染著，安住无边不可说法。自性清净、法界实相、如来种性，无碍际中，无去无来，非先非后，甚深无底，现量所得，以智自入，不由他悟。心不迷乱亦无分别，为去、来、今一切诸佛之所称赞，从诸佛力之所流出，入于一切诸佛境界。体性如实，净眼现证，慧眼普见，成就佛眼为世明灯，行于智眼所知境界，广能开示微妙法门。成菩提心，趣胜丈夫，于诸境界无有障碍，入智种性出生诸智，离世生法而现受生，神通变化，方便调伏。如是一切无非善巧，功德解欲悉皆清净，最极微妙具足圆满，智慧广大犹如虚空，善能观察众圣境界，信行愿力坚固不动，功德无尽世所称叹。于一切佛所观之藏，大菩提处一切智海，集众妙宝，为大智者，犹如莲华自性清净，众生见者皆生欢喜、咸得利益。智光普照，见无量佛，净一切法，所行寂静，于诸佛法究竟无碍。恒以方便住佛菩提功德行中而得出生，具菩萨智，为菩萨首，一切诸佛共所护念。得佛威神，成佛法身，念力难思，于境一缘而无所缘，其行广大无相无碍，等于法界无量无边。所证菩提犹如虚空，无有边际，无所缚著，于诸世间普作饶益，一切智海善根所流，悉能通达无量境界。已善成就清净施法，住菩萨心，净菩萨种，能随顺生诸佛菩提，于诸佛法皆得善巧，具微妙行，成坚固力。一切诸佛自在威神，众生难闻，菩萨悉知入不二门住无相法；虽复永舍一切诸相，而能广说种种诸法，随诸众生心乐欲解，悉使调伏，咸令欢喜。法界为身无有分别，智慧境界不可穷尽，志常勇猛，心恒平等。见一切佛功德边际，了一切劫差别次第，开示一切法，安住一切刹，严净一切诸佛国土，显现一切正法光明，演去、来、今一切佛法，示诸菩萨所住之处。为世明灯，生诸善根，永离世间，常生佛所，得佛智慧明了第一。一切诸佛皆共摄受，已入未来诸佛之数，从诸善友而得出生，所有志求皆无不果。具大威德，住增上意，随所听闻咸能善说，亦为开示闻法善根。住实际轮，于一切法心无障碍；不舍诸行，离诸分别，于一切法心无动念。得智慧明灭诸痴暗，悉能明照一切佛法，不坏诸有而生其中，了知一切诸有境界。从本已来无有动作，身、语、意业皆悉无边，虽随世俗演说种种无量文字，而恒不坏离文字法。深入佛海，知一切法但有假名，于诸境界无系无著；了一切法空无所有，所修诸行从法界生，犹如虚空无相无形。深入法界随顺演说，于一境门生一切智，观十力地以智修学，智为桥梁至萨婆若，以智慧眼见法无碍，善入诸地知种种义，一一法门悉得明了，所有大愿靡不成就。

“佛子，菩萨摩诃萨以此开示一切如来无差别性，此是无碍方便之门，此能出生菩萨众会，此法唯是三昧境界，此能勇进入萨婆若，此能开显诸三昧门，此能无碍普入诸刹，此能调伏一切众生，此能住于无众生际，此能开示一切佛法，此于境界皆无所得。虽一切时演说开示，而恒远离妄想分别；虽知诸法皆无所作，而能示现一切作业；虽知诸佛无有二相，而能显示一切诸佛；虽知无色，而演说诸色；虽知无受，而演说诸受；虽知无想，而演说诸想；虽知无行，而演说诸行；虽知无识，而演说诸识，恒以法轮开示一切；虽知法无生，而常转法轮；虽知法无差别，而说诸差别门；虽知诸法无有生灭，而说一切生灭之相；虽知诸法无粗无细，而说诸法粗细之相；虽知诸法无上、中、下，而能宣说最上之法；虽知诸法不可言说，而能演说清净言辞；虽知诸法无内无外，而说一切内外诸法；虽知诸法不可了知，而说种种智慧观察；虽知诸法无有真实，而说出离真实之道；虽知诸法毕竟无尽，而能演说尽诸有漏；虽知诸法无违无诤，然亦不无自他差别；虽知诸法毕竟无师，而常尊敬一切师长；虽知诸法不由他悟，而常尊敬诸善知识；虽知法无转，而转法轮；虽知法无起，而示诸因缘；虽知诸法无有前际，而广说过去；虽知诸法无有后际，而广说未来；虽知诸法无有中际，而广说现在；虽知诸法无有作者，而说诸作业；虽知诸法无有因缘，而说诸集因；虽知诸法无有等比，而说平等、不平等道；虽知诸法无有言说，而决定说三世之法；虽知诸法无有所依，而说依善法而得出离；虽知法无身，而广说法身；虽知三世诸佛无边，而能演说唯有一佛；虽知法无色，而现种种色；虽知法无见，而广说诸见；虽知法无相，而说种种相；虽知诸法无有境界，而广宣说智慧境界；虽知诸法无有差别，而说行果种种差别；虽知诸法无有出离，而说清净诸出离行；虽知诸法本来常住，而说一切诸流转法；虽知诸法无有照明，而恒广说照明之法。

“佛子，菩萨摩诃萨入如是大威德三昧智轮，则能证得一切佛法，则能趣入一切佛法，则能成就，则能圆满，则能积集，则能清净，则能安住，则能了达，与一切法自性相应，而此菩萨摩诃萨不作是念：‘有若干诸菩萨、若干菩萨法、若干菩萨究竟、若干幻究竟、若干化究竟、若干神通成就、若干智成就、若干思惟、若干证入、若干趣向、若干境界。’何以故？菩萨三昧，如是体性，如是无边，如是殊胜故。此三昧种种境界、种种威力、种种深入，所谓：入不可说智门、入离分别诸庄严、入无边殊胜波罗蜜、入无数禅定、入百千亿那由他不可说广大智、入见无边佛胜妙藏、入于境界不休息、入清净信解助道法、入诸根猛利大神通、入于境界心无碍、入见一切佛平等眼、入积集普贤胜志行、入住那罗延妙智身、入说如来智慧海、入起无量种自在神变、入生一切佛无尽智门、入住一切佛现前境界、入净普贤菩萨自在智、入开示无比普门智、入普知法界一切微细境界、入普现法界一切微细境界、入一切殊胜智光明、入一切自在边际、入一切辩才法门际、入遍法界智慧身、入成就一切处遍行道、入善住一切差别三昧、入知一切诸佛心。

“佛子，此菩萨摩诃萨住普贤行，念念入百亿不可说三昧，然不见普贤菩萨三昧及佛境界庄严前际。何以故？知一切法究竟无尽故，知一切佛刹无边故，知一切众生界不思议故，知前际无始故，知未来无穷故，知现在尽虚空遍法界无边故，知一切诸佛境界不可思议故，知一切菩萨行无数故，知一切诸佛辩才所说境界不可说无边故，知一切幻心所缘法无量故。佛子，如如意珠，随有所求一切皆得，求者无尽，意皆满足，而珠势力终不匮止。菩萨摩诃萨亦复如是，入此三昧，知心如幻，出生一切诸法境界，周遍无尽，不匮不息。何以故？菩萨摩诃萨成就普贤无碍行智，观察无量广大幻境，犹如影像无增减故。佛子，譬如凡夫，各别生心，已生、现生及以当生，无有边际，无断无尽；其心流转，相续不绝，不可思议。菩萨摩诃萨亦复如是，入此普幻门三昧，无有边际，不可测量。何以故？了达普贤菩萨普幻门无量法故。佛子，譬如难陀跋难陀、摩那斯龙王及余大龙降雨之时，滴如车轴，无有边际；虽如是雨，雨终不尽，此是诸龙无作境界。菩萨摩诃萨亦复如是，住此三昧，入普贤菩萨诸三昧门、智门、法门、见诸佛门、往诸方门、心自在门、加持门、神变门、神通门、幻化门、诸法如幻门、不可说不可说诸菩萨充满门，亲近不可说不可说佛刹微尘数如来正觉门，入不可说不可说广大幻网门，知不可说不可说差别广大佛刹门，知不可说不可说有体性、无体性世界门，知不可说不可说众生想门，知不可说不可说时劫差别门，知不可说不可说世界成坏门，知不可说不可说覆住、仰住诸佛刹门，于一念中皆如实知。如是入时，无有边际，无有穷尽，不疲不厌，不断不息，无退无失；于诸法中不住非处，恒正思惟，不沉不举；求一切智常无退舍，为一切佛刹照世明灯，转不可说不可说法轮；以妙辩才咨问如来无穷尽时，示成佛道无有边际，调伏众生恒无废舍，常勤修习普贤行愿未曾休息，示现无量不可说不可说色相身无有断绝。何以故？譬如燃火，随所有缘，于尔所时火起不息。菩萨摩诃萨亦复如是，观察众生界、法界、世界，犹如虚空无有边际，乃至能于一念之顷，往不可说不可说佛刹微尘数佛所。一一佛所入不可说不可说一切智种种差别法；令不可说不可说众生界出家为道，勤修善根，究竟清净；令不可说不可说菩萨于普贤行愿未决定者而得决定，安住普贤智慧之门；以无量方便，入不可说不可说三世成、住、坏广大差别劫，于不可说不可说成、住、坏世间差别境界，起于尔所大悲大愿，调伏无量一切众生悉使无余。何以故？此菩萨摩诃萨为欲度脱一切众生，修普贤行，生普贤智，满足普贤所有行愿。是故，诸菩萨应于如是种类、如是境界、如是威德、如是广大、如是无量、如是不思议、如是普照明、如是一切诸佛现前住、如是一切如来所护念、如是成就往昔善根、如是其心无碍不动三昧之中，勤加修习，离诸热恼，无有疲厌，心不退转，立深志乐，勇猛无怯，顺三昧境界，入难思智地。不依文字，不著世间，不取诸法，不起分别，不染著世事，不分别境界，于诸法智但应安住，不应称量。所谓：亲近一切智，悟解佛菩提，成就法光明，施与一切众生善根。于魔界中拔出众生，令其得入佛法境界，令不舍大愿，勤观出道，增广净境，成就诸度，于一切佛深生信解。常应观察一切法性，无时暂舍；应知自身与诸法性普皆平等；应当明解世间所作，示其如法智慧方便；应常精进，无有休息；应观自身善根鲜少；应勤增长他诸善根；应自修行一切智道；应勤增长菩萨境界；应乐亲近诸善知识；应与同行而共止住；应不分别佛；应不舍离念；应常安住平等法界；应知一切心识如幻；应知世间诸行如梦；应知诸佛愿力出现犹如影像；应知一切诸广大业犹如变化；应知言语悉皆如响；应观诸法一切如幻；应知一切生灭之法皆如音声；应知所往一切佛刹皆无体性；应为请问如来佛法不生疲倦；应为开悟一切世间，勤加教诲而不舍离；应为调伏一切众生，知时说法而不休息。佛子，菩萨摩诃萨如是修行普贤之行，如是圆满菩萨境界，如是通达出离之道，如是受持三世佛法，如是观察一切智门，如是思惟不变异法，如是明洁增上志乐，如是信解一切如来，如是了知佛广大力，如是决定无所碍心，如是摄受一切众生。

“佛子，菩萨摩诃萨入普贤菩萨所住如是大智慧三昧时，十方各有不可说不可说国土，一一国土各有不可说不可说佛刹微尘数如来名号，一一名号各有不可说不可说佛刹微尘数诸佛而现其前，与如来念力，令不忘失如来境界；与一切法究竟慧，令入一切智；与知一切法种种义决定慧，令受持一切佛法趣入无碍；与无上佛菩提，令入一切智开悟法界；与菩萨究竟慧，令得一切法光明，无诸黑暗；与菩萨不退智，令知时、非时，善巧方便调伏众生；与无障碍菩萨辩才，令悟解无边法演说无尽；与神通变化力，令现不可说不可说差别身无边色相种种不同开悟众生；与圆满言音，令现不可说不可说差别音声种种言辞开悟众生；与不唐捐力，令一切众生若得见形、若得闻法皆悉成就，无空过者。佛子，菩萨摩诃萨如是满足普贤行故，得如来力，净出离道，满一切智，以无碍辩才神通变化，究竟调伏一切众生；具佛威德，净普贤行，住普贤道，尽未来际，为欲调伏一切众生，转一切佛微妙法轮。何以故？佛子，此菩萨摩诃萨成就如是殊胜大愿诸菩萨行，则为一切世间法师，则为一切世间法日，则为一切世间智月；则为一切世间须弥山王，嶷然高出，坚固不动；则为一切世间无涯智海；则为一切世间正法明灯，普照无边，相续不断；为一切众生开示无边清净功德，皆令安住功德善根；顺一切智，大愿平等，修习普贤广大之行，常能劝发无量众生，住不可说不可说广大行三昧，现大自在。

“佛子，此菩萨摩诃萨，获如是智，证如是法，于如是法审住明见；得如是神力，住如是境界，现如是神变，起如是神通；常安住大悲，常利益众生，开示众生安隐正道，建立福智大光明幢；证不思议解脱，住一切智解脱，到诸佛解脱彼岸，学不思议解脱方便门已得成就，入法界差别门无有错乱，于普贤不可说不可说三昧游戏自在，住师子奋迅智心意无碍。其心恒住十大法藏。何者为十？所谓：住忆念一切诸佛，住忆念一切佛法，住调伏一切众生大悲，住示现不思议清净国土智，住深入诸佛境界决定解，住去、来、现在一切佛平等相菩提，住无碍无著际，住一切法无相性，住去、来、现在一切佛平等善根，住去、来、现在一切如来法界无差别身、语、意业先导智，住观察三世一切诸佛受生、出家、诣道场、成正觉、转法轮、般涅槃悉入刹那际。佛子，此十大法藏广大无量，不可数、不可称、不可思、不可说、无穷尽、难忍受，一切世智无能称述。

“佛子，此菩萨摩诃萨已到普贤诸行彼岸，证清净法，志力广大，开示众生无量善根，增长菩萨一切势力，于念念顷满足菩萨一切功德，成就菩萨一切诸行，得一切佛陀罗尼法，受持一切诸佛所说；虽常安住真如实际，而随一切世俗言说，示现调伏一切众生。何以故？菩萨摩诃萨住此三昧，法如是故。佛子，菩萨摩诃萨以此三昧，得一切佛广大智，得巧说一切广大法自在辩才，得一切世中最为殊胜清净无畏法，得入一切三昧智，得一切菩萨善巧方便，得一切法光明门，到安慰一切世间法彼岸，知一切众生时、非时，照十方世界一切处，令一切众生得胜智，作一切世间无上师，安住一切诸功德，开示一切众生清净三昧，令入最上智。何以故？菩萨摩诃萨如是修行，则利益众生，则增长大悲，则亲近善知识，则见一切佛，则了一切法，则诣一切刹，则入一切方，则入一切世，则悟一切法平等性，则知一切佛平等性，则住一切智平等性。于此法中，作如是业，不作余业；住未足心，住不散乱心，住专一心，住勤修心，住决定心，住不变异心；如是思惟，如是作业，如是究竟。

“佛子，菩萨摩诃萨无异语、异作，有如语、如作。何以故？譬如金刚，以不可坏而得其名，终无有时离于不坏；菩萨摩诃萨亦复如是，以诸行法而得其名，终无有时离诸行法。譬如真金，以有妙色而得其名，终无有时离于妙色；菩萨摩诃萨亦复如是，以诸善业而得其名，终无有时离诸善业。譬如日天子，以光明轮而得其名，终无有时离光明轮；菩萨摩诃萨亦复如是，以智慧光而得其名，终无有时离智慧光。譬如须弥山王，以四宝峰处于大海，迥然高出而得其名，终无有时舍离四峰；菩萨摩诃萨亦复如是，以诸善根处在于世，迥然高出而得其名，终无有时舍离善根。譬如大地，以持一切而得其名，终无有时舍离能持；菩萨摩诃萨亦复如是，以度一切而得其名，终无有时舍离大悲。譬如大海，以含众水而得其名，终无有时舍离于水；菩萨摩诃萨亦复如是，以诸大愿而得其名，终不暂舍度众生愿。譬如军将，以能惯习战斗之法而得其名，终无有时舍离此能；菩萨摩诃萨亦复如是，以能惯习如是三昧而得其名，乃至成就一切智智，终无有时舍离此行。如转轮王，驭四天下，常勤守护一切众生，令无横死，恒受快乐；菩萨摩诃萨亦复如是，入如是等诸大三昧，常勤化度一切众生，乃至令其究竟清净。譬如种子，植之于地，乃至能令茎叶增长；菩萨摩诃萨亦复如是，修普贤行，乃至能令一切众生善法增长。譬如大云，于夏暑月降霔大雨，乃至增长一切种子；菩萨摩诃萨亦复如是，入如是等诸大三昧，修菩萨行，雨大法雨，乃至能令一切众生究竟清净、究竟涅槃、究竟安隐、究竟彼岸、究竟欢喜、究竟断疑，为诸众生究竟福田，令其施业皆得清净，令其皆住不退转道，令其同得一切智智，令其皆得出离三界，令其皆得究竟之智，令其皆得诸佛如来究竟之法，置诸众生一切智处。何以故？菩萨摩诃萨成就此法，智慧明了，入法界门，能净菩萨不可思议无量诸行。所谓：能净诸智，求一切智故；能净众生，使调伏故；能净刹土，常回向故；能净诸法，普了知故；能净无畏，无怯弱故；能净无碍辩，巧演说故；能净陀罗尼，于一切法得自在故；能净亲近行，常见一切佛兴世故。佛子，菩萨摩诃萨住此三昧，得如是等百千亿那由他不可说不可说清净功德，于如是等三昧境界得自在故，一切诸佛所加被故，自善根力之所流故，入智慧地大威力故，诸善知识引导力故，摧伏一切诸魔力故，同分善根淳净力故，广大誓愿欲乐力故，所种善根成就力故，超诸世间无尽之福、无对力故。

“佛子，菩萨摩诃萨住此三昧，得十种法，同去、来、今一切诸佛。何者为十？所谓：得诸相好，种种庄严，同于诸佛；能放清净大光明网，同于诸佛；神通变化，调伏众生，同于诸佛；无边色身，清净圆音，同于诸佛；随众生业现净佛国，同于诸佛；一切众生所有语言皆能摄持、不忘不失，同于诸佛；无尽辩才随众生心而转法轮令生智慧，同于诸佛；大师子吼无所怯畏，以无量法开悟群生，同于诸佛；于一念顷，以大神通普入三世，同于诸佛；普能显示一切众生诸佛庄严、诸佛威力、诸佛境界，同于诸佛。”

尔时，普眼菩萨白普贤菩萨言：“佛子，此菩萨摩诃萨得如是法，同诸如来，何故不名佛？何故不名十力？何故不名一切智？何故不名一切法中得菩提者？何故不得名为普眼？何故不名一切境中无碍见者？何故不名觉一切法？何故不名与三世佛无二住者？何故不名住实际者？何故修行普贤行愿犹未休息？何故不能究竟法界舍菩萨道？”

尔时，普贤菩萨告普眼菩萨言：“善哉！佛子，如汝所言，若此菩萨摩诃萨同一切佛，以何义故不名为佛？乃至不能舍菩萨道？佛子，此菩萨摩诃萨已能修习去、来、今世一切菩萨种种行愿，入智境界，则名为佛；于如来所修菩萨行无有休息，说名菩萨。如来诸力皆悉已入，则名十力；虽成十力，行普贤行而无休息，说名菩萨。知一切法而能演说，名一切智；虽能演说一切诸法，于一一法善巧思惟未尝止息，说名菩萨。知一切法无有二相，是则说名悟一切法；于二、不二一切诸法差别之道善巧观察，展转增胜无有休息，说名菩萨。已能明见普眼境界，说名普眼；虽能证得普眼境界，念念增长未曾休息，说名菩萨。于一切法悉能明照，离诸暗障，名无碍见；常勤忆念无碍见者，说名菩萨。已得诸佛智慧之眼，是则说名觉一切法；观诸如来正觉智眼而不放逸，说名菩萨。住佛所住，与佛无二，说名与佛无二住者；为佛摄受，修诸智慧，说名菩萨。常观一切世间实际，是则说名住实际者；虽常观察诸法实际，而不证入亦不舍离，说名菩萨。不来不去，无同无异，此等分别悉皆永息，是则说名休息愿者；广大修习，圆满不退，则名未息普贤愿者。了知法界无有边际，一切诸法一相无相，是则说名究竟法界舍菩萨道；虽知法界无有边际，而知一切种种异相，起大悲心度诸众生，尽未来际无有疲厌，是则说名普贤菩萨。

“佛子，譬如伊罗钵那象王，住金胁山七宝窟中，其窟周围悉以七宝而为栏楯，宝多罗树次第行列，真金罗网弥覆其上；象身洁白犹如珂雪，上立金幢，金为璎珞，宝网覆鼻，宝铃垂下，七肢成就，六牙具足，端正充满，见者欣乐，调良善顺，心无所逆。若天帝释将欲游行，尔时象王即知其意，便于宝窟而没其形，至忉利天释主之前，以神通力种种变现，令其身有三十三头，于一一头化作七牙，于一一牙化作七池，一一池中有七莲华，一一华中有七采女，一时俱奏百千天乐。是时，帝释乘兹宝象，从难胜殿往诣华园，芬陀利华遍满其中。是时，帝释至华园已，从象而下，入于一切宝庄严殿，无量采女以为侍从，歌咏妓乐受诸快乐。尔时，象王复以神通隐其象形现作天身，与三十三天及诸采女，于芬陀利华园之内欢娱戏乐，所现身相、光明衣服、往来进止、语笑观瞻，皆如彼天，等无有异，无能分别；此象、此天，象之与天，更互相似。佛子，彼伊罗钵那象王，于金胁山七宝窟中无所变化，至于三十三天之上，为欲供养释提桓因，化作种种诸可乐物，受天快乐，与天无异。佛子，菩萨摩诃萨亦复如是，修习普贤菩萨行愿及诸三昧以为众宝庄严之具，七菩提分为菩萨身，所放光明以之为网，建大法幢，鸣大法钟，大悲为窟，坚固大愿以为其牙，智慧无畏犹如师子，法缯系顶，开示秘密，到诸菩萨行愿彼岸。为欲安处菩提之座，成一切智，得最正觉，增长普贤广大行愿，不退不息，不断不舍，大悲精进，尽未来际度脱一切苦恼众生。不舍普贤道，现成最正觉，现不可说不可说成正觉门，现不可说不可说转法轮门，现不可说不可说住深心门；于不可说不可说广大国土，现涅槃变化门；于不可说不可说差别世界，而现受生修普贤行，现不可说不可说如来；于不可说不可说广大国土菩提树下成最正觉，不可说不可说菩萨众亲近围绕。或于一念顷，修普贤行而成正觉，或须臾顷，或于一时，或于一日，或于半月，或于一月，或于一年，或无数年，或于一劫，如是乃至不可说不可说劫，修普贤行而成正觉。复于一切诸佛刹中而为上首，亲近于佛，顶礼供养，请问观察如幻境界，净修菩萨无量诸行、无量诸智、种种神变、种种威德、种种智慧、种种境界、种种神通、种种自在、种种解脱、种种法明、种种教化调伏之法。

“佛子，菩萨摩诃萨本身不灭，以行愿力于一切处如是变现。何以故？欲以普贤自在神力调伏一切诸众生故，令不可说不可说众生得清净故，令其永断生死轮故，严净广大诸世界故，常见一切诸如来故，深入一切佛法流故，忆念三世诸佛种故，忆念十方一切佛法及法身故，普修一切菩萨诸行使圆满故，入普贤流自在能证一切智故。佛子，汝应观此菩萨摩诃萨，不舍普贤行，不断菩萨道，见一切佛，证一切智，自在受用一切智法。如伊罗钵那象王不舍象身，往三十三天，为天所乘，受天快乐，作天游戏，承事天主，与天采女而作欢娱，同于诸天无有差别。佛子，菩萨摩诃萨亦复如是，不舍普贤大乘诸行，不退诸愿，得佛自在，具一切智，证佛解脱，无障无碍，成就清净，于诸国土无所染著，于佛法中无所分别；虽知诸法普皆平等无有二相，而恒明见一切佛土；虽已等同三世诸佛，而修菩萨行相续不断。佛子，菩萨摩诃萨安住如是普贤行愿广大之法，当知是人心得清净。佛子，此是菩萨摩诃萨第十无碍轮大三昧殊胜心广大智。

“佛子，此是菩萨摩诃萨所住普贤行十大三昧轮。”

## 大方广佛华严经卷第四十四 

### 十通品第二十八

尔时，普贤菩萨摩诃萨告诸菩萨言：“佛子，菩萨摩诃萨有十种通。何者为十？

“佛子，菩萨摩诃萨以他心智通，知一三千大千世界众生心差别，所谓：善心、不善心、广心、狭心、大心、小心、顺生死心、背生死心、声闻心、独觉心、菩萨心、声闻行心、独觉行心、菩萨行心、天心、龙心、夜叉心、乾闼婆心、阿修罗心、迦楼罗心、紧那罗心、摩睺罗伽心、人心、非人心、地狱心、畜生心、阎魔王处心、饿鬼心、诸难处众生心，如是等无量差别种种众生心悉分别知。如一世界，如是百世界、千世界、百千世界、百千亿那由他世界，乃至不可说不可说佛刹微尘数世界中所有众生心悉分别知。是名菩萨摩诃萨第一善知他心智神通。

“佛子，菩萨摩诃萨以无碍清净天眼智通，见无量不可说不可说佛刹微尘数世界中众生，死此生彼，善趣、恶趣，福相、罪相，或好或丑，或垢或净。如是品类无量众生，所谓：天众、龙众、夜叉众、乾闼婆众、阿修罗众、迦楼罗众、紧那罗众、摩睺罗伽众、人众、非人众、微细身众生众、广大身众生众、小众、大众，如是种种众生众中，以无碍眼悉皆明见；随所积集业、随所受苦乐、随心、随分别、随见、随言说、随因、随业、随所缘、随所起，悉皆见之，无有错谬。是名菩萨摩诃萨第二无碍天眼智神通。

“佛子，菩萨摩诃萨以宿住随念智通，能知自身及不可说不可说佛刹微尘数世界中一切众生，过去不可说不可说佛刹微尘数劫宿住之事。所谓：某处生，如是名，如是姓，如是种族，如是饮食，如是苦乐。从无始来，于诸有中，以因以缘，展转滋长，次第相续，轮回不绝，种种品类、种种国土、种种趣生、种种形相、种种业行、种种结使、种种心念、种种因缘、受生差别，如是等事皆悉了知。又忆过去尔所佛刹微尘数劫，尔所佛刹微尘数世界中，有尔所佛刹微尘数诸佛，一一佛如是名号，如是出兴，如是众会，如是父母，如是侍者，如是声闻，如是最胜二大弟子，于如是城邑，如是出家，复于如是菩提树下成最正觉，于如是处，坐如是座，演说如是若干经典，如是利益尔所众生，于尔所时住于寿命，施作如是若干佛事，依无余依般涅槃界而般涅槃，般涅槃后法住久近，如是一切悉能忆念。又忆念不可说不可说佛刹微尘数诸佛名号，一一名号有不可说不可说佛刹微尘数佛，从初发心，起愿修行，供养诸佛，调伏众生，众会说法，寿命多少，神通变化，乃至入于无余涅槃，般涅槃后法住久近，造立塔庙种种庄严，令诸众生种植善根，皆悉能知。是名菩萨摩诃萨第三知过去际劫宿住智神通。

“佛子，菩萨摩诃萨以知尽未来际劫智通，知不可说不可说佛刹微尘数世界中所有劫，一一劫中所有众生，命终受生，诸有相续，业行果报，若善，若不善，若出离，若不出离，若决定，若不决定，若邪定，若正定，若善根与使俱，若善根不与使俱，若具足善根，若不具足善根，若摄取善根，若不摄取善根，若积集善根，若不积集善根，若积集罪法，若不积集罪法，如是一切皆能了知。又知不可说不可说佛刹微尘数世界，尽未来际有不可说不可说佛刹微尘数劫，一一劫有不可说不可说佛刹微尘数诸佛名号，一一名号有不可说不可说佛刹微尘数诸佛如来，一一如来，从初发心，起愿立行，供养诸佛，教化众生，众会说法，寿命多少，神通变化，乃至入于无余涅槃，般涅槃后法住久近，造立塔庙种种庄严，令诸众生种植善根，如是等事悉能了知。是名菩萨摩诃萨第四知尽未来际劫智神通。

“佛子，菩萨摩诃萨成就无碍清净天耳，圆满广大，聪彻离障，了达无碍，具足成就，于诸一切所有音声，欲闻、不闻，随意自在。佛子，东方有不可说不可说佛刹微尘数佛，是诸佛所说、所示、所开、所演、所安立、所教化、所调伏、所忆念、所分别，甚深广大、种种差别、无量方便、无量善巧清净之法，于彼一切皆能受持。又于其中若义、若文、若一人、若众会，如其音辞，如其智慧，如所了达，如所示现，如所调伏，如其境界，如其所依，如其出道，于彼一切悉能记持，不忘不失，不断不退，无迷无惑；为他演说，令得悟解，终不忘失一文一句。如东方，南、西、北方，四维、上、下，亦复如是。是名菩萨摩诃萨第五无碍清净天耳智神通。

“佛子，菩萨摩诃萨住无体性神通、无作神通、平等神通、广大神通、无量神通、无依神通、随念神通、起神通、不起神通、不退神通、不断神通、不坏神通、增长神通、随诣神通。此菩萨闻极远一切世界中诸佛名，所谓：无数世界、无量世界乃至不可说不可说佛刹微尘数世界中诸佛名；闻其名已，即自见身在彼佛所。彼诸世界或仰或覆，各各形状，各各方所，各各差别，无边无碍；种种国土，种种时劫，无量功德各别庄严。彼彼如来于中出现，示现神变，称扬名号，无量无数，各各不同。此菩萨一得闻彼诸如来名，不动本处，而见其身在彼佛所，礼拜尊重，承事供养，问菩萨法，入佛智慧，悉能了达诸佛国土道场众会及所说法，至于究竟无所取著。如是，经不可说不可说佛刹微尘数劫，普至十方而无所往，然诣刹观佛听法请道，无有断绝，无有废舍，无有休息，无有疲厌；修菩萨行，成就大愿，悉令具足，曾无退转，为令如来广大种性不断绝故。是名菩萨摩诃萨第六住无体性无动作往一切佛刹智神通。

“佛子，菩萨摩诃萨以善分别一切众生言音智通，知不可说不可说佛刹微尘数世界中众生种种言辞。所谓：圣言辞、非圣言辞、天言辞、龙言辞、夜叉言辞、乾闼婆、阿修罗、迦楼罗、紧那罗、摩睺罗伽、人及非人乃至不可说不可说众生所有言辞，各各表示，种种差别，如是一切皆能了知。此菩萨随所入世界，能知其中一切众生所有性欲，如其性欲为出言辞，悉令解了无有疑惑。如日光出现，普照众色，令有目者悉得明见。菩萨摩诃萨亦复如是，以善分别一切言辞智，深入一切言辞云，所有言辞令诸世间聪慧之者悉得解了。是名菩萨摩诃萨第七善分别一切言辞智神通。

“佛子，菩萨摩诃萨以出生无量阿僧祇色身庄严智通，知一切法远离色相，无差别相，无种种相，无无量相，无分别相，无青、黄、赤、白相。菩萨如是入于法界，能现其身，作种种色。所谓：无边色、无量色、清净色、庄严色、普遍色、无比色、普照色、增上色、无违逆色、具诸相色、离众恶色、大威力色、可尊重色、无穷尽色、众杂妙色、极端严色、不可量色、善守护色、能成熟色、随化者色、无障碍色、甚明彻色、无垢浊色、极澄净色、大勇健色、不思议方便色、不可坏色、离瑕翳色、无障暗色、善安住色、妙庄严色、诸相端严色、种种随好色、大尊贵色、妙境界色、善磨莹色、清净深心色、炽然明盛色、最胜广大色、无间断色、无所依色、无等比色、充满不可说佛刹色、增长色、坚固摄受色、最胜功德色、随诸心乐色、清净解了色、积集众妙色、善巧决定色、无有障碍色、虚空明净色、清净可乐色、离诸尘垢色、不可称量色、妙见色、普见色、随时示现色、寂静色、离贪色、真实福田色、能作安隐色、离诸怖畏色、离愚痴行色、智慧勇猛色、身相无碍色、游行普遍色、心无所依色、大慈所起色、大悲所现色、平等出离色、具足福德色、随心忆念色、无边妙宝色、宝藏光明色、众生信乐色、一切智现前色、欢喜眼色、众宝庄严第一色、无有处所色、自在示现色、种种神通色、生如来家色、过诸譬喻色、周遍法界色、众皆往诣色、种种色、成就色、出离色、随所化者威仪色、见无厌足色、种种明净色、能放无数光网色、不可说光明种种差别色、不可思香光明超过三界色、不可量日轮光明照耀色、示现无比月身色、无量可爱乐华云色、出生种种莲华鬘云庄严色、超过一切世间香焰普熏色、出生一切如来藏色、不可说音声开示演畅一切法色、具足一切普贤行色。佛子，菩萨摩诃萨深入如是无色法界，能现此等种种色身，令所化者见，令所化者念，为所化者转法轮；随所化者时，随所化者相，令所化者亲近，令所化者开悟，为所化者起种种神通，为所化者现种种自在，为所化者施种种能事。是名菩萨摩诃萨为度一切众生故勤修成就第八无数色身智神通。

“佛子，菩萨摩诃萨以一切法智通，知一切法无有名字、无有种性，无来、无去，非异、非不异，非种种、非不种种，非二、非不二，无我、无比，不生、不灭，不动、不坏，无实、无虚，一相、无相，非无、非有，非法、非非法，不随于俗、非不随俗，非业、非非业，非报、非非报，非有为、非无为，非第一义、非不第一义，非道、非非道，非出离、非不出离，非量、非无量，非世间、非出世间，非从因生、非不从因生，非决定、非不决定，非成就、非不成就，非出、非不出，非分别、非不分别，非如理、非不如理。此菩萨不取世俗谛，不住第一义，不分别诸法，不建立文字，随顺寂灭性，不舍一切愿，见义知法，兴布法云，降霔法雨。虽知实相不可言说，而以方便无尽辩才，随法、随义次第开演；以于诸法言辞辩说皆得善巧，大慈大悲悉已清净，能于一切离文字法中出生文字，与法、与义随顺无违，为说诸法悉从缘起，虽有言说而无所著。演一切法辩才无尽，分别安立，开发示导，令诸法性具足明显，断众疑网悉得清净。虽摄众生不舍真实，于不二法而无退转，常能演说无碍法门，以众妙音，随众生心，普雨法雨而不失时。是名菩萨摩诃萨第九一切法智神通。

“佛子，菩萨摩诃萨以一切法灭尽三昧智通，于念念中入一切法灭尽三昧，亦不退菩萨道，不舍菩萨事，不舍大慈大悲心，修习波罗蜜未尝休息，观察一切佛国土无有厌倦，不舍度众生愿，不断转法轮事，不废教化众生业，不舍供养诸佛行，不舍一切法自在门，不舍常见一切佛，不舍常闻一切法；知一切法平等无碍，自在成就一切佛法，所有胜愿皆得圆满，了知一切国土差别，入佛种性到于彼岸；能于彼彼诸世界中，学一切法，了法无相，知一切法皆从缘起，无有体性，然随世俗方便演说；虽于诸法心无所住，然顺众生诸根欲乐，方便为说种种诸法。此菩萨住三昧时，随其心乐，或住一劫，或住百劫，或住千劫，或住亿劫，或住百亿劫，或住千亿劫，或住百千亿劫，或住那由他亿劫，或住百那由他亿劫，或住千那由他亿劫，或住百千那由他亿劫，或住无数劫，或住无量劫，乃至或住不可说不可说劫。菩萨入此一切法灭尽三昧，虽复经于尔所劫住，而身不离散、不羸瘦、不变异，非见非不见，不灭不坏，不疲不懈，不可尽竭。虽于有于无悉无所作，而能成办诸菩萨事。所谓：恒不舍离一切众生，教化调伏未曾失时，令其增长一切佛法，于菩萨行悉得圆满；为欲利益一切众生，神通变化无有休息，譬如光影普现一切，而于三昧寂然不动。是为菩萨摩诃萨入一切法灭尽三昧智神通。

“佛子，菩萨摩诃萨住于如是十种神通，一切天人不能思议，一切众生不能思议；一切声闻、一切独觉，及余一切诸菩萨众，如是皆悉不能思议。此菩萨，身业不可思议，语业不可思议，意业不可思议，三昧自在不可思议，智慧境界不可思议，唯除诸佛及有得此神通菩萨，余无能说此人功德称扬赞叹。佛子，是为菩萨摩诃萨十种神通。若菩萨摩诃萨住此神通，悉得一切三世无碍智神通。”

### 十忍品第二十九

尔时，普贤菩萨告诸菩萨言：“佛子，菩萨摩诃萨有十种忍，若得此忍，则得到于一切菩萨无碍忍地，一切佛法无碍无尽。何者为十？所谓：音声忍、顺忍、无生法忍、如幻忍、如焰忍、如梦忍、如响忍、如影忍、如化忍、如空忍。此十种忍，三世诸佛已说、今说、当说。

“佛子，云何为菩萨摩诃萨音声忍？谓闻诸佛所说之法不惊、不怖、不畏，深信悟解，爱乐趣向，专心忆念，修习安住。是名菩萨摩诃萨第一音声忍。

“佛子，云何为菩萨摩诃萨顺忍？谓于诸法，思惟观察，平等无违，随顺了知，令心清净，正住修习，趣入成就。是名菩萨摩诃萨第二顺忍。

“佛子，云何为菩萨摩诃萨无生法忍？佛子，此菩萨摩诃萨不见有少法生，亦不见有少法灭。何以故？若无生则无灭，若无灭则无尽，若无尽则离垢，若离垢则无差别，若无差别则无处所，若无处所则寂静，若寂静则离欲，若离欲则无作，若无作则无愿，若无愿则无住，若无住则无去无来。是名菩萨摩诃萨第三无生法忍。

“佛子，云何为菩萨摩诃萨如幻忍？佛子，此菩萨摩诃萨知一切法，皆悉如幻，从因缘起，于一法中解多法，于多法中解一法。此菩萨知诸法如幻已，了达国土，了达众生，了达法界，了达世间平等，了达佛出现平等，了达三世平等，成就种种神通变化。譬如幻，非象、非马，非车、非步，非男、非女，非童男、非童女，非树、非叶、非华、非果，非地、非水、非火、非风，非昼、非夜，非日、非月，非半月、非一月，非一年、非百年，非一劫、非多劫，非定、非乱，非纯、非杂，非一、非异，非广、非狭，非多、非少，非量、非无量，非粗、非细，非是一切种种众物；种种非幻，幻非种种，然由幻故，示现种种差别之事。菩萨摩诃萨亦复如是，观一切世间如幻，所谓：业世间、烦恼世间、国土世间、法世间、时世间、趣世间、成世间、坏世间、运动世间、造作世间。菩萨摩诃萨观一切世间如幻时，不见众生生，不见众生灭；不见国土生，不见国土灭；不见诸法生，不见诸法灭；不见过去可分别，不见未来有起作，不见现在一念住；不观察菩提，不分别菩提；不见佛出现，不见佛涅槃；不见住大愿，不见入正位，不出平等性。是菩萨虽成就佛国土，知国土无差别；虽成就众生界，知众生无差别；虽普观法界，而安住法性寂然不动；虽达三世平等，而不违分别三世法；虽成就蕴、处，而永断所依；虽度脱众生，而了知法界平等无种种差别；虽知一切法远离文字不可言说，而常说法辩才无尽；虽不取著化众生事，而不舍大悲，为度一切转于法轮；虽为开示过去因缘，而知因缘性无有动转。是名菩萨摩诃萨第四如幻忍。

“佛子，云何为菩萨摩诃萨如焰忍？佛子，此菩萨摩诃萨知一切世间同于阳焰。譬如阳焰，无有方所，非内、非外，非有、非无，非断、非常，非一色、非种种色亦非无色，但随世间言说显示。菩萨如是如实观察，了知诸法，现证一切，令得圆满。是名菩萨摩诃萨第五如焰忍。

“佛子，云何为菩萨摩诃萨如梦忍？佛子，此菩萨摩诃萨知一切世间如梦。譬如梦，非世间、非离世间，非欲界、非色界、非无色界，非生、非没，非染、非净，而有示现。菩萨摩诃萨亦复如是，知一切世间悉同于梦，无有变异故，如梦自性故，如梦执著故，如梦性离故，如梦本性故，如梦所现故，如梦无差别故，如梦想分别故，如梦觉时故。是名菩萨摩诃萨第六如梦忍。

“佛子，云何为菩萨摩诃萨如响忍？佛子，此菩萨摩诃萨闻佛说法，观诸法性，修学成就，到于彼岸；知一切音声，悉同于响，无来无去，如是示现。佛子，此菩萨摩诃萨观如来声，不从内出，不从外出，亦不从于内外而出；虽了此声非内、非外、非内外出，而能示现善巧名句，成就演说。譬如谷响，从缘所起，而与法性无有相违，令诸众生随类各解而得修学。如帝释夫人阿修罗女，名曰舍支，于一音中出千种音，亦不心念令如是出。菩萨摩诃萨亦复如是，入无分别界，成就善巧随类之音，于无边世界中恒转法轮。此菩萨善能观察一切众生，以广长舌相而为演说，其声无碍，遍十方土，令随所宜，闻法各异；虽知声无起而普现音声，虽知无所说而广说诸法；妙音平等，随类各解，悉以智慧而能了达。是名菩萨摩诃萨第七如响忍。

“佛子，云何为菩萨摩诃萨如影忍？佛子，此菩萨摩诃萨，非于世间生，非于世间没；非在世间内，非在世间外；非行于世间，非不行世间；非同于世间，非异于世间；非往于世间，非不往世间；非住于世间，非不住世间；非是世间，非出世间；非修菩萨行，非舍于大愿；非实，非不实。虽常行一切佛法，而能办一切世间事，不随世间流，亦不住法流。譬如日月、男子、女人、舍宅、山林、河泉等物，于油、于水、于身、于宝、于明镜等清净物中而现其影。影与油等，非一、非异，非离、非合，于川流中亦不漂度，于池井内亦不沉没，虽现其中，无所染著。然诸众生，知于此处有是影现，亦知彼处无如是影；远物、近物虽皆影现，影不随物而有近远。菩萨摩诃萨亦复如是，能知自身及以他身，一切皆是智之境界，不作二解，谓自、他别，而于自国土、于他国土，各各差别，一时普现。如种子中，无有根芽、茎节、枝叶，而能生起如是等事。菩萨摩诃萨亦复如是，于无二法中分别二相，善巧方便，通达无碍。是名菩萨摩诃萨第八如影忍。菩萨摩诃萨成就此忍，虽不往诣十方国土，而能普现一切佛刹；亦不离此，亦不到彼，如影普现，所行无碍；令诸众生见差别身，同于世间坚实之相，然此差别即非差别，别与不别无所障碍。此菩萨从于如来种性而生，身、语及意清净无碍，故能获得无边色相清净之身。

“佛子，云何为菩萨摩诃萨如化忍？佛子，此菩萨摩诃萨知一切世间皆悉如化。所谓：一切众生意业化，觉想所起故；一切世间诸行化，分别所起故；一切苦乐颠倒化，妄取所起故；一切世间不实法化，言说所现故；一切烦恼分别化，想念所起故；复有清净调伏化，无分别所现故；于三世不转化，无生平等故；菩萨愿力化，广大修行故；如来大悲化，方便示现故；转法轮方便化，智慧无畏辩才所说故。菩萨如是了知世间、出世间化，现证知，广大知，无边知，如事知，自在知，真实知，非虚妄见所能倾动，随世所行亦不失坏。譬如化，不从心起、不从心法起，不从业起、不受果报，非世间生、非世间灭，不可随逐、不可揽触，非久住、非须臾住，非行世间、非离世间，不专系一方，不普属诸方，非有量、非无量，不厌不息、非不厌息，非凡、非圣，非染、非净，非生、非死，非智、非愚，非见、非不见，非依世间、非入法界，非黠慧、非迟钝，非取、非不取，非生死、非涅槃，非有、非无有。菩萨如是善巧方便，行于世间修菩萨道，了知世法，分身化往；不著世间，不取自身，于世、于身无所分别；不住世间，不离世间；不住于法，不离于法；以本愿故，不弃舍一众生界，不调伏少众生界。不分别法；非不分别，知诸法性无来无去，虽无所有而满足佛法，了法如化非有非无。佛子，菩萨摩诃萨如是安住如化忍时，悉能满足一切诸佛菩提之道，利益众生。是名菩萨摩诃萨第九如化忍。菩萨摩诃萨成就此忍，凡有所作悉同于化，譬如化士，于一切佛刹无所依住，于一切世间无所取著，于一切佛法不生分别，而趣佛菩提无有懈倦，修菩萨行离诸颠倒，虽无有身而现一切身，虽无所住而住众国土，虽无有色而普现众色，虽不著实际而明照法性平等圆满。佛子，此菩萨摩诃萨于一切法无所依止，名解脱者；一切过失悉皆舍离，名调伏者；不动不转，普入一切如来众会，名神通者；于无生法已得善巧，名无退者；具一切力，须弥、铁围不能为障，名无碍者。

“佛子，云何为菩萨摩诃萨如空忍？佛子，此菩萨摩诃萨了一切法界犹如虚空，以无相故；一切世界犹如虚空，以无起故；一切法犹如虚空，以无二故；一切众生行犹如虚空，无所行故；一切佛犹如虚空，无分别故；一切佛力犹如虚空，无差别故；一切禅定犹如虚空，三际平等故；所说一切法犹如虚空，不可言说故；一切佛身犹如虚空，无著无碍故。菩萨如是，以如虚空方便，了一切法皆无所有。佛子，菩萨摩诃萨以如虚空忍智了一切法时，得如虚空身、身业，得如虚空语、语业，得如虚空意、意业。譬如虚空，一切法依不生不殁；菩萨摩诃萨亦复如是，一切法身不生不殁。譬如虚空，不可破坏；菩萨摩诃萨亦复如是，智慧诸力不可破坏。譬如虚空，一切世间之所依止而无所依；菩萨摩诃萨亦复如是，一切诸法之所依止而无所依。譬如虚空，无生无灭，能持一切世间生灭；菩萨摩诃萨亦复如是，无向、无得，能示向、得，普使世间修行清净。譬如虚空，无方、无隅，而能显现无边方、隅；菩萨摩诃萨亦复如是，无业、无报，而能显示种种业、报。譬如虚空，非行、非住，而能示现种种威仪；菩萨摩诃萨亦复如是，非行、非住，而能分别一切诸行。譬如虚空，非色、非非色，而能示现种种诸色；菩萨摩诃萨亦复如是，非世间色、非出世间色，而能示现一切诸色。譬如虚空，非久、非近，而能久住，现一切物；菩萨摩诃萨亦复如是，非久、非近，而能久住，显示菩萨所行诸行。譬如虚空，非净、非秽，不离净、秽；菩萨摩诃萨亦复如是，非障、非无障，不离障、无障。譬如虚空，一切世间皆现其前，非现一切世间之前；菩萨摩诃萨亦复如是，一切诸法皆现其前，非现一切诸法之前。譬如虚空，普入一切，而无边际；菩萨摩诃萨亦复如是，普入诸法，而菩萨心无有边际。何以故？菩萨所作如虚空故。谓所有修习、所有严净、所有成就皆悉平等，一体、一味、一种，分量如虚空，清净遍一切处。如是证知一切诸法，于一切法无有分别，严净一切诸佛国土，圆满一切无所依身，了一切方无有迷惑，具一切力不可摧坏，满足一切无边功德，已到一切甚深法处，通达一切波罗蜜道，普坐一切金刚之座，普发一切随类之音，为一切世间转于法轮未曾失时。是名菩萨摩诃萨第十如空忍。菩萨摩诃萨成就此忍，得无来身，以无去故；得无生身，以无灭故；得不动身，以无坏故；得不实身，离虚妄故；得一相身，以无相故；得无量身，佛力无量故；得平等身，同如相故；得无差别身，等观三世故；得至一切处身，净眼等照无障碍故；得离欲际身，知一切法无合散故；得虚空无边际身，福德藏无尽如虚空故；得无断无尽法性平等辩才身，知一切法相唯是一相，无性为性如虚空故；得无量无碍音声身，无所障碍如虚空故；得具足一切善巧清净菩萨行身，于一切处皆无障碍如虚空故；得一切佛法海次第相续身，不可断绝如虚空故；得一切佛刹中现无量佛刹身，离诸贪著如虚空无边故；得示现一切自在法无休息身，如虚空大海无边际故；得一切不可坏坚固势力身，如虚空任持一切世间故；得诸根明利如金刚坚固不可坏身，如虚空一切劫火不能烧故；得持一切世间力身，智慧力如虚空故。

“佛子，是名菩萨摩诃萨十种忍。”

尔时，普贤菩萨摩诃萨欲重宣其义而说颂言：

&nbsp;&nbsp;&nbsp;&nbsp;“譬如世有人，&nbsp;&nbsp;&nbsp;&nbsp;闻有宝藏处，&nbsp;&nbsp;&nbsp;&nbsp;以其可得故，&nbsp;&nbsp;&nbsp;&nbsp;心生大欢喜。

&nbsp;&nbsp;&nbsp;&nbsp;如是大智慧，&nbsp;&nbsp;&nbsp;&nbsp;菩萨真佛子，&nbsp;&nbsp;&nbsp;&nbsp;听闻诸佛法，&nbsp;&nbsp;&nbsp;&nbsp;甚深寂灭相。

&nbsp;&nbsp;&nbsp;&nbsp;闻此深法时，&nbsp;&nbsp;&nbsp;&nbsp;其心得安隐，&nbsp;&nbsp;&nbsp;&nbsp;不惊亦不怖，&nbsp;&nbsp;&nbsp;&nbsp;亦不生恐畏。

&nbsp;&nbsp;&nbsp;&nbsp;大士求菩提，&nbsp;&nbsp;&nbsp;&nbsp;闻斯广大音，&nbsp;&nbsp;&nbsp;&nbsp;心净能堪忍，&nbsp;&nbsp;&nbsp;&nbsp;于此无疑惑。

&nbsp;&nbsp;&nbsp;&nbsp;自念以闻此，&nbsp;&nbsp;&nbsp;&nbsp;甚深微妙法，&nbsp;&nbsp;&nbsp;&nbsp;当成一切智，&nbsp;&nbsp;&nbsp;&nbsp;人天大导师。

&nbsp;&nbsp;&nbsp;&nbsp;菩萨闻此音，&nbsp;&nbsp;&nbsp;&nbsp;其心大欢喜，&nbsp;&nbsp;&nbsp;&nbsp;发生坚固意，&nbsp;&nbsp;&nbsp;&nbsp;愿求诸佛法。

&nbsp;&nbsp;&nbsp;&nbsp;以乐菩提故，&nbsp;&nbsp;&nbsp;&nbsp;其心渐调伏，&nbsp;&nbsp;&nbsp;&nbsp;令信益增长，&nbsp;&nbsp;&nbsp;&nbsp;于法无违谤。

&nbsp;&nbsp;&nbsp;&nbsp;是故闻此音，&nbsp;&nbsp;&nbsp;&nbsp;其心得堪忍，&nbsp;&nbsp;&nbsp;&nbsp;安住而不动，&nbsp;&nbsp;&nbsp;&nbsp;修行菩萨行。

&nbsp;&nbsp;&nbsp;&nbsp;为求菩提故，&nbsp;&nbsp;&nbsp;&nbsp;专行向彼道，&nbsp;&nbsp;&nbsp;&nbsp;精进无退转，&nbsp;&nbsp;&nbsp;&nbsp;不舍众善轭。

&nbsp;&nbsp;&nbsp;&nbsp;以求菩提故，&nbsp;&nbsp;&nbsp;&nbsp;其心无恐畏，&nbsp;&nbsp;&nbsp;&nbsp;闻法增勇猛，&nbsp;&nbsp;&nbsp;&nbsp;供佛令欢喜。

&nbsp;&nbsp;&nbsp;&nbsp;如有大福人，&nbsp;&nbsp;&nbsp;&nbsp;获得真金藏，&nbsp;&nbsp;&nbsp;&nbsp;随身所应服，&nbsp;&nbsp;&nbsp;&nbsp;造作庄严具。

&nbsp;&nbsp;&nbsp;&nbsp;菩萨亦如是，&nbsp;&nbsp;&nbsp;&nbsp;闻此甚深义，&nbsp;&nbsp;&nbsp;&nbsp;思惟增智海，&nbsp;&nbsp;&nbsp;&nbsp;以修随顺法。

&nbsp;&nbsp;&nbsp;&nbsp;法有亦顺知，&nbsp;&nbsp;&nbsp;&nbsp;法无亦顺知，&nbsp;&nbsp;&nbsp;&nbsp;随彼法如是，&nbsp;&nbsp;&nbsp;&nbsp;如是知诸法。

&nbsp;&nbsp;&nbsp;&nbsp;成就清净心，&nbsp;&nbsp;&nbsp;&nbsp;明彻大欢喜，&nbsp;&nbsp;&nbsp;&nbsp;知法从缘起，&nbsp;&nbsp;&nbsp;&nbsp;勇猛勤修习。

&nbsp;&nbsp;&nbsp;&nbsp;平等观诸法，&nbsp;&nbsp;&nbsp;&nbsp;了知其自性，&nbsp;&nbsp;&nbsp;&nbsp;不违佛法藏，&nbsp;&nbsp;&nbsp;&nbsp;普觉一切法。

&nbsp;&nbsp;&nbsp;&nbsp;志乐常坚固，&nbsp;&nbsp;&nbsp;&nbsp;严净佛菩提，&nbsp;&nbsp;&nbsp;&nbsp;不动如须弥，&nbsp;&nbsp;&nbsp;&nbsp;一心求正觉。

&nbsp;&nbsp;&nbsp;&nbsp;以发精进意，&nbsp;&nbsp;&nbsp;&nbsp;复修三昧道，&nbsp;&nbsp;&nbsp;&nbsp;无量劫勤行，&nbsp;&nbsp;&nbsp;&nbsp;未曾有退失。

&nbsp;&nbsp;&nbsp;&nbsp;菩萨所入法，&nbsp;&nbsp;&nbsp;&nbsp;是佛所行处，&nbsp;&nbsp;&nbsp;&nbsp;于此能了知，&nbsp;&nbsp;&nbsp;&nbsp;其心无厌怠。

&nbsp;&nbsp;&nbsp;&nbsp;如无等所说，&nbsp;&nbsp;&nbsp;&nbsp;平等观诸法，&nbsp;&nbsp;&nbsp;&nbsp;非不平等忍，&nbsp;&nbsp;&nbsp;&nbsp;能成平等智。

&nbsp;&nbsp;&nbsp;&nbsp;随顺佛所说，&nbsp;&nbsp;&nbsp;&nbsp;成就此忍门，&nbsp;&nbsp;&nbsp;&nbsp;如法而了知，&nbsp;&nbsp;&nbsp;&nbsp;亦不分别法。

&nbsp;&nbsp;&nbsp;&nbsp;三十三天中，&nbsp;&nbsp;&nbsp;&nbsp;所有诸天子，&nbsp;&nbsp;&nbsp;&nbsp;共同一器食，&nbsp;&nbsp;&nbsp;&nbsp;所食各不同。

&nbsp;&nbsp;&nbsp;&nbsp;所食种种食，&nbsp;&nbsp;&nbsp;&nbsp;不从十方来，&nbsp;&nbsp;&nbsp;&nbsp;如其所修业，&nbsp;&nbsp;&nbsp;&nbsp;自然咸在器。

&nbsp;&nbsp;&nbsp;&nbsp;菩萨亦如是，&nbsp;&nbsp;&nbsp;&nbsp;观察一切法，&nbsp;&nbsp;&nbsp;&nbsp;悉从因缘起，&nbsp;&nbsp;&nbsp;&nbsp;无生故无灭，

&nbsp;&nbsp;&nbsp;&nbsp;无灭故无尽，&nbsp;&nbsp;&nbsp;&nbsp;无尽故无染，&nbsp;&nbsp;&nbsp;&nbsp;于世变异法，&nbsp;&nbsp;&nbsp;&nbsp;了知无变异，

&nbsp;&nbsp;&nbsp;&nbsp;无异则无处，&nbsp;&nbsp;&nbsp;&nbsp;无处则寂灭，&nbsp;&nbsp;&nbsp;&nbsp;其心无染著，&nbsp;&nbsp;&nbsp;&nbsp;愿度诸群生。

&nbsp;&nbsp;&nbsp;&nbsp;专念于佛法，&nbsp;&nbsp;&nbsp;&nbsp;未尝有散动，&nbsp;&nbsp;&nbsp;&nbsp;而以悲愿心，&nbsp;&nbsp;&nbsp;&nbsp;方便行于世。

&nbsp;&nbsp;&nbsp;&nbsp;勤求于十力，&nbsp;&nbsp;&nbsp;&nbsp;处世而不住，&nbsp;&nbsp;&nbsp;&nbsp;无去亦无来，&nbsp;&nbsp;&nbsp;&nbsp;方便善说法。

&nbsp;&nbsp;&nbsp;&nbsp;此忍最为上，&nbsp;&nbsp;&nbsp;&nbsp;了法无有尽，&nbsp;&nbsp;&nbsp;&nbsp;入于真法界，&nbsp;&nbsp;&nbsp;&nbsp;实亦无所入。

&nbsp;&nbsp;&nbsp;&nbsp;菩萨住此忍，&nbsp;&nbsp;&nbsp;&nbsp;普见诸如来，&nbsp;&nbsp;&nbsp;&nbsp;同时与授记，&nbsp;&nbsp;&nbsp;&nbsp;斯名受佛职。

&nbsp;&nbsp;&nbsp;&nbsp;了达三世法，&nbsp;&nbsp;&nbsp;&nbsp;寂灭清净相，&nbsp;&nbsp;&nbsp;&nbsp;而能化众生，&nbsp;&nbsp;&nbsp;&nbsp;置于善道中。

&nbsp;&nbsp;&nbsp;&nbsp;世间种种法，&nbsp;&nbsp;&nbsp;&nbsp;一切皆如幻，&nbsp;&nbsp;&nbsp;&nbsp;若能如是知，&nbsp;&nbsp;&nbsp;&nbsp;其心无所动。

&nbsp;&nbsp;&nbsp;&nbsp;诸业从心生，&nbsp;&nbsp;&nbsp;&nbsp;故说心如幻，&nbsp;&nbsp;&nbsp;&nbsp;若离此分别，&nbsp;&nbsp;&nbsp;&nbsp;普灭诸有趣。

&nbsp;&nbsp;&nbsp;&nbsp;譬如工幻师，&nbsp;&nbsp;&nbsp;&nbsp;普现诸色像，&nbsp;&nbsp;&nbsp;&nbsp;徒令众贪乐，&nbsp;&nbsp;&nbsp;&nbsp;毕竟无所得。

&nbsp;&nbsp;&nbsp;&nbsp;世间亦如是，&nbsp;&nbsp;&nbsp;&nbsp;一切皆如幻，&nbsp;&nbsp;&nbsp;&nbsp;无性亦无生，&nbsp;&nbsp;&nbsp;&nbsp;示现有种种。

&nbsp;&nbsp;&nbsp;&nbsp;度脱诸众生，&nbsp;&nbsp;&nbsp;&nbsp;令知法如幻，&nbsp;&nbsp;&nbsp;&nbsp;众生不异幻，&nbsp;&nbsp;&nbsp;&nbsp;了幻无众生。

&nbsp;&nbsp;&nbsp;&nbsp;众生及国土，&nbsp;&nbsp;&nbsp;&nbsp;三世所有法，&nbsp;&nbsp;&nbsp;&nbsp;如是悉无余，&nbsp;&nbsp;&nbsp;&nbsp;一切皆如幻。

&nbsp;&nbsp;&nbsp;&nbsp;幻作男女形，&nbsp;&nbsp;&nbsp;&nbsp;及象马牛羊，&nbsp;&nbsp;&nbsp;&nbsp;屋宅池泉类，&nbsp;&nbsp;&nbsp;&nbsp;园林华果等。

&nbsp;&nbsp;&nbsp;&nbsp;幻物无知觉，&nbsp;&nbsp;&nbsp;&nbsp;亦无有住处，&nbsp;&nbsp;&nbsp;&nbsp;毕竟寂灭相，&nbsp;&nbsp;&nbsp;&nbsp;但随分别现。

&nbsp;&nbsp;&nbsp;&nbsp;菩萨能如是，&nbsp;&nbsp;&nbsp;&nbsp;普见诸世间，&nbsp;&nbsp;&nbsp;&nbsp;有无一切法，&nbsp;&nbsp;&nbsp;&nbsp;了达悉如幻。

&nbsp;&nbsp;&nbsp;&nbsp;众生及国土，&nbsp;&nbsp;&nbsp;&nbsp;种种业所造，&nbsp;&nbsp;&nbsp;&nbsp;入于如幻际，&nbsp;&nbsp;&nbsp;&nbsp;于彼无依著。

&nbsp;&nbsp;&nbsp;&nbsp;如是得善巧，&nbsp;&nbsp;&nbsp;&nbsp;寂灭无戏论，&nbsp;&nbsp;&nbsp;&nbsp;住于无碍地，&nbsp;&nbsp;&nbsp;&nbsp;普现大威力。

&nbsp;&nbsp;&nbsp;&nbsp;勇猛诸佛子，&nbsp;&nbsp;&nbsp;&nbsp;随顺入妙法，&nbsp;&nbsp;&nbsp;&nbsp;善观一切想，&nbsp;&nbsp;&nbsp;&nbsp;缠网于世间。

&nbsp;&nbsp;&nbsp;&nbsp;众想如阳焰，&nbsp;&nbsp;&nbsp;&nbsp;令众生倒解，&nbsp;&nbsp;&nbsp;&nbsp;菩萨善知想，&nbsp;&nbsp;&nbsp;&nbsp;舍离一切倒。

&nbsp;&nbsp;&nbsp;&nbsp;众生各别异，&nbsp;&nbsp;&nbsp;&nbsp;形类非一种，&nbsp;&nbsp;&nbsp;&nbsp;了达皆是想，&nbsp;&nbsp;&nbsp;&nbsp;一切无真实。

&nbsp;&nbsp;&nbsp;&nbsp;十方诸众生，&nbsp;&nbsp;&nbsp;&nbsp;皆为想所覆，&nbsp;&nbsp;&nbsp;&nbsp;若舍颠倒见，&nbsp;&nbsp;&nbsp;&nbsp;则灭世间想。

&nbsp;&nbsp;&nbsp;&nbsp;世间如阳焰，&nbsp;&nbsp;&nbsp;&nbsp;以想有差别，&nbsp;&nbsp;&nbsp;&nbsp;知世住于想，&nbsp;&nbsp;&nbsp;&nbsp;远离三颠倒。

&nbsp;&nbsp;&nbsp;&nbsp;譬如热时焰，&nbsp;&nbsp;&nbsp;&nbsp;世见谓为水，&nbsp;&nbsp;&nbsp;&nbsp;水实无所有，&nbsp;&nbsp;&nbsp;&nbsp;智者不应求。

&nbsp;&nbsp;&nbsp;&nbsp;众生亦复然，&nbsp;&nbsp;&nbsp;&nbsp;世趣皆无有，&nbsp;&nbsp;&nbsp;&nbsp;如焰住于想，&nbsp;&nbsp;&nbsp;&nbsp;无碍心境界。

&nbsp;&nbsp;&nbsp;&nbsp;若离于诸想，&nbsp;&nbsp;&nbsp;&nbsp;亦离诸戏论，&nbsp;&nbsp;&nbsp;&nbsp;愚痴著想者，&nbsp;&nbsp;&nbsp;&nbsp;悉令得解脱。

&nbsp;&nbsp;&nbsp;&nbsp;远离憍慢心，&nbsp;&nbsp;&nbsp;&nbsp;除灭世间想，&nbsp;&nbsp;&nbsp;&nbsp;住尽无尽处，&nbsp;&nbsp;&nbsp;&nbsp;是菩萨方便。

&nbsp;&nbsp;&nbsp;&nbsp;菩萨了世法，&nbsp;&nbsp;&nbsp;&nbsp;一切皆如梦，&nbsp;&nbsp;&nbsp;&nbsp;非处非无处，&nbsp;&nbsp;&nbsp;&nbsp;体性恒寂灭。

&nbsp;&nbsp;&nbsp;&nbsp;诸法无分别，&nbsp;&nbsp;&nbsp;&nbsp;如梦不异心，&nbsp;&nbsp;&nbsp;&nbsp;三世诸世间，&nbsp;&nbsp;&nbsp;&nbsp;一切悉如是。

&nbsp;&nbsp;&nbsp;&nbsp;梦体无生灭，&nbsp;&nbsp;&nbsp;&nbsp;亦无有方所，&nbsp;&nbsp;&nbsp;&nbsp;三界悉如是，&nbsp;&nbsp;&nbsp;&nbsp;见者心解脱。

&nbsp;&nbsp;&nbsp;&nbsp;梦不在世间，&nbsp;&nbsp;&nbsp;&nbsp;不在非世间，&nbsp;&nbsp;&nbsp;&nbsp;此二不分别，&nbsp;&nbsp;&nbsp;&nbsp;得入于忍地。

&nbsp;&nbsp;&nbsp;&nbsp;譬如梦中见，&nbsp;&nbsp;&nbsp;&nbsp;种种诸异相，&nbsp;&nbsp;&nbsp;&nbsp;世间亦如是，&nbsp;&nbsp;&nbsp;&nbsp;与梦无差别。

&nbsp;&nbsp;&nbsp;&nbsp;住于梦定者，&nbsp;&nbsp;&nbsp;&nbsp;了世皆如梦，&nbsp;&nbsp;&nbsp;&nbsp;非同非是异，&nbsp;&nbsp;&nbsp;&nbsp;非一非种种。

&nbsp;&nbsp;&nbsp;&nbsp;众生诸刹业，&nbsp;&nbsp;&nbsp;&nbsp;杂染及清净，&nbsp;&nbsp;&nbsp;&nbsp;如是悉了知，&nbsp;&nbsp;&nbsp;&nbsp;与梦皆平等。

&nbsp;&nbsp;&nbsp;&nbsp;菩萨所行行，&nbsp;&nbsp;&nbsp;&nbsp;及以诸大愿，&nbsp;&nbsp;&nbsp;&nbsp;明了皆如梦，&nbsp;&nbsp;&nbsp;&nbsp;与世亦无别。

&nbsp;&nbsp;&nbsp;&nbsp;了世皆空寂，&nbsp;&nbsp;&nbsp;&nbsp;不坏于世法，&nbsp;&nbsp;&nbsp;&nbsp;譬如梦所见，&nbsp;&nbsp;&nbsp;&nbsp;长短等诸色。

&nbsp;&nbsp;&nbsp;&nbsp;是名如梦忍，&nbsp;&nbsp;&nbsp;&nbsp;因此了世法，&nbsp;&nbsp;&nbsp;&nbsp;疾成无碍智，&nbsp;&nbsp;&nbsp;&nbsp;广度诸群生。

&nbsp;&nbsp;&nbsp;&nbsp;修行如是行，&nbsp;&nbsp;&nbsp;&nbsp;出生广大解，&nbsp;&nbsp;&nbsp;&nbsp;巧知诸法性，&nbsp;&nbsp;&nbsp;&nbsp;于法心无著。

&nbsp;&nbsp;&nbsp;&nbsp;一切诸世间，&nbsp;&nbsp;&nbsp;&nbsp;种种诸音声，&nbsp;&nbsp;&nbsp;&nbsp;非内亦非外，&nbsp;&nbsp;&nbsp;&nbsp;了之悉如响。

&nbsp;&nbsp;&nbsp;&nbsp;如闻种种响，&nbsp;&nbsp;&nbsp;&nbsp;心不生分别；&nbsp;&nbsp;&nbsp;&nbsp;菩萨闻音声，&nbsp;&nbsp;&nbsp;&nbsp;其心亦如是。

&nbsp;&nbsp;&nbsp;&nbsp;瞻仰诸如来，&nbsp;&nbsp;&nbsp;&nbsp;及听说法音，&nbsp;&nbsp;&nbsp;&nbsp;演契经无量，&nbsp;&nbsp;&nbsp;&nbsp;虽闻无所著。

&nbsp;&nbsp;&nbsp;&nbsp;如响无来处，&nbsp;&nbsp;&nbsp;&nbsp;所闻声亦然，&nbsp;&nbsp;&nbsp;&nbsp;而能分别法，&nbsp;&nbsp;&nbsp;&nbsp;与法无乖谬。

&nbsp;&nbsp;&nbsp;&nbsp;善了诸音声，&nbsp;&nbsp;&nbsp;&nbsp;于声不分别，&nbsp;&nbsp;&nbsp;&nbsp;知声悉空寂，&nbsp;&nbsp;&nbsp;&nbsp;普出清净音。

&nbsp;&nbsp;&nbsp;&nbsp;了法不在言，&nbsp;&nbsp;&nbsp;&nbsp;善入无言际，&nbsp;&nbsp;&nbsp;&nbsp;而能示言说，&nbsp;&nbsp;&nbsp;&nbsp;如响遍世间。

&nbsp;&nbsp;&nbsp;&nbsp;了知言语道，&nbsp;&nbsp;&nbsp;&nbsp;具足音声分，&nbsp;&nbsp;&nbsp;&nbsp;知声性空寂，&nbsp;&nbsp;&nbsp;&nbsp;以世言音说。

&nbsp;&nbsp;&nbsp;&nbsp;如世所有音，&nbsp;&nbsp;&nbsp;&nbsp;示同分别法，&nbsp;&nbsp;&nbsp;&nbsp;其音悉周遍，&nbsp;&nbsp;&nbsp;&nbsp;开悟诸群生。

&nbsp;&nbsp;&nbsp;&nbsp;菩萨获此忍，&nbsp;&nbsp;&nbsp;&nbsp;净音化世间，&nbsp;&nbsp;&nbsp;&nbsp;善巧说三世，&nbsp;&nbsp;&nbsp;&nbsp;于世无所著。

&nbsp;&nbsp;&nbsp;&nbsp;为欲利世间，&nbsp;&nbsp;&nbsp;&nbsp;专意求菩提，&nbsp;&nbsp;&nbsp;&nbsp;而常入法性，&nbsp;&nbsp;&nbsp;&nbsp;于彼无分别。

&nbsp;&nbsp;&nbsp;&nbsp;普观诸世间，&nbsp;&nbsp;&nbsp;&nbsp;寂灭无体性，&nbsp;&nbsp;&nbsp;&nbsp;而恒为饶益，&nbsp;&nbsp;&nbsp;&nbsp;修行意不动。

&nbsp;&nbsp;&nbsp;&nbsp;不住于世间，&nbsp;&nbsp;&nbsp;&nbsp;不离于世间，&nbsp;&nbsp;&nbsp;&nbsp;于世无所依，&nbsp;&nbsp;&nbsp;&nbsp;依处不可得。

&nbsp;&nbsp;&nbsp;&nbsp;了知世间性，&nbsp;&nbsp;&nbsp;&nbsp;于性无染著，&nbsp;&nbsp;&nbsp;&nbsp;虽不依世间，&nbsp;&nbsp;&nbsp;&nbsp;化世令超度。

&nbsp;&nbsp;&nbsp;&nbsp;世间所有法，&nbsp;&nbsp;&nbsp;&nbsp;悉知其自性，&nbsp;&nbsp;&nbsp;&nbsp;了法无有二，&nbsp;&nbsp;&nbsp;&nbsp;无二亦无著。

&nbsp;&nbsp;&nbsp;&nbsp;心不离世间，&nbsp;&nbsp;&nbsp;&nbsp;亦不住世间，&nbsp;&nbsp;&nbsp;&nbsp;非于世间外，&nbsp;&nbsp;&nbsp;&nbsp;修行一切智。

&nbsp;&nbsp;&nbsp;&nbsp;譬如水中影，&nbsp;&nbsp;&nbsp;&nbsp;非内亦非外，&nbsp;&nbsp;&nbsp;&nbsp;菩萨求菩提，&nbsp;&nbsp;&nbsp;&nbsp;了世非世间。

&nbsp;&nbsp;&nbsp;&nbsp;不于世住出，&nbsp;&nbsp;&nbsp;&nbsp;以世不可说，&nbsp;&nbsp;&nbsp;&nbsp;亦不在内外，&nbsp;&nbsp;&nbsp;&nbsp;如影现世间。

&nbsp;&nbsp;&nbsp;&nbsp;入此甚深义，&nbsp;&nbsp;&nbsp;&nbsp;离垢悉明彻，&nbsp;&nbsp;&nbsp;&nbsp;不舍本誓心，&nbsp;&nbsp;&nbsp;&nbsp;普照智慧灯。

&nbsp;&nbsp;&nbsp;&nbsp;世间无边际，&nbsp;&nbsp;&nbsp;&nbsp;智入悉齐等，&nbsp;&nbsp;&nbsp;&nbsp;普化诸群生，&nbsp;&nbsp;&nbsp;&nbsp;令其舍众著。

&nbsp;&nbsp;&nbsp;&nbsp;观察甚深法，&nbsp;&nbsp;&nbsp;&nbsp;利益群生众，&nbsp;&nbsp;&nbsp;&nbsp;从此入于智，&nbsp;&nbsp;&nbsp;&nbsp;修行一切道。

&nbsp;&nbsp;&nbsp;&nbsp;菩萨观诸法，&nbsp;&nbsp;&nbsp;&nbsp;谛了悉如化，&nbsp;&nbsp;&nbsp;&nbsp;而行如化行，&nbsp;&nbsp;&nbsp;&nbsp;毕竟永不舍。

&nbsp;&nbsp;&nbsp;&nbsp;随顺化自性，&nbsp;&nbsp;&nbsp;&nbsp;修习菩提道，&nbsp;&nbsp;&nbsp;&nbsp;一切法如化，&nbsp;&nbsp;&nbsp;&nbsp;菩萨行亦然。

&nbsp;&nbsp;&nbsp;&nbsp;一切诸世间，&nbsp;&nbsp;&nbsp;&nbsp;及以无量业，&nbsp;&nbsp;&nbsp;&nbsp;平等悉如化，&nbsp;&nbsp;&nbsp;&nbsp;毕竟住寂灭。

&nbsp;&nbsp;&nbsp;&nbsp;三世所有佛，&nbsp;&nbsp;&nbsp;&nbsp;一切亦如化，&nbsp;&nbsp;&nbsp;&nbsp;本愿修诸行，&nbsp;&nbsp;&nbsp;&nbsp;变化成如来。

&nbsp;&nbsp;&nbsp;&nbsp;佛以大慈悲，&nbsp;&nbsp;&nbsp;&nbsp;度脱化众生，&nbsp;&nbsp;&nbsp;&nbsp;度脱亦如化，&nbsp;&nbsp;&nbsp;&nbsp;化力为说法。

&nbsp;&nbsp;&nbsp;&nbsp;知世皆如化，&nbsp;&nbsp;&nbsp;&nbsp;不分别世间，&nbsp;&nbsp;&nbsp;&nbsp;化事种种殊，&nbsp;&nbsp;&nbsp;&nbsp;皆由业差别。

&nbsp;&nbsp;&nbsp;&nbsp;修习菩提行，&nbsp;&nbsp;&nbsp;&nbsp;庄严于化藏，&nbsp;&nbsp;&nbsp;&nbsp;无量善庄严，&nbsp;&nbsp;&nbsp;&nbsp;如业作世间。

&nbsp;&nbsp;&nbsp;&nbsp;化法离分别，&nbsp;&nbsp;&nbsp;&nbsp;亦不分别法，&nbsp;&nbsp;&nbsp;&nbsp;此二俱寂灭，&nbsp;&nbsp;&nbsp;&nbsp;菩萨行如是。

&nbsp;&nbsp;&nbsp;&nbsp;化海了于智，&nbsp;&nbsp;&nbsp;&nbsp;化性印世间，&nbsp;&nbsp;&nbsp;&nbsp;化非生灭法，&nbsp;&nbsp;&nbsp;&nbsp;智慧亦如是。

&nbsp;&nbsp;&nbsp;&nbsp;第十忍明观，&nbsp;&nbsp;&nbsp;&nbsp;众生及诸法，&nbsp;&nbsp;&nbsp;&nbsp;体性皆寂灭，&nbsp;&nbsp;&nbsp;&nbsp;如空无处所。

&nbsp;&nbsp;&nbsp;&nbsp;获此如空智，&nbsp;&nbsp;&nbsp;&nbsp;永离诸取著，&nbsp;&nbsp;&nbsp;&nbsp;如空无种种，&nbsp;&nbsp;&nbsp;&nbsp;于世无所碍。

&nbsp;&nbsp;&nbsp;&nbsp;成就空忍力，&nbsp;&nbsp;&nbsp;&nbsp;如空无有尽，&nbsp;&nbsp;&nbsp;&nbsp;境界如虚空，&nbsp;&nbsp;&nbsp;&nbsp;不作空分别。

&nbsp;&nbsp;&nbsp;&nbsp;虚空无体性，&nbsp;&nbsp;&nbsp;&nbsp;亦复非断灭，&nbsp;&nbsp;&nbsp;&nbsp;亦无种种别，&nbsp;&nbsp;&nbsp;&nbsp;智力亦如是。

&nbsp;&nbsp;&nbsp;&nbsp;虚空无初际，&nbsp;&nbsp;&nbsp;&nbsp;亦复无中后，&nbsp;&nbsp;&nbsp;&nbsp;其量不可得，&nbsp;&nbsp;&nbsp;&nbsp;菩萨智亦然。

&nbsp;&nbsp;&nbsp;&nbsp;如是观法性，&nbsp;&nbsp;&nbsp;&nbsp;一切如虚空，&nbsp;&nbsp;&nbsp;&nbsp;无生亦无灭，&nbsp;&nbsp;&nbsp;&nbsp;菩萨之所得。

&nbsp;&nbsp;&nbsp;&nbsp;自住如空法，&nbsp;&nbsp;&nbsp;&nbsp;复为众生说，&nbsp;&nbsp;&nbsp;&nbsp;降伏一切魔，&nbsp;&nbsp;&nbsp;&nbsp;皆斯忍方便。

&nbsp;&nbsp;&nbsp;&nbsp;世间相差别，&nbsp;&nbsp;&nbsp;&nbsp;皆空无有相，&nbsp;&nbsp;&nbsp;&nbsp;入于无相处，&nbsp;&nbsp;&nbsp;&nbsp;诸相悉平等。

&nbsp;&nbsp;&nbsp;&nbsp;唯以一方便，&nbsp;&nbsp;&nbsp;&nbsp;普入众世间，&nbsp;&nbsp;&nbsp;&nbsp;谓知三世法，&nbsp;&nbsp;&nbsp;&nbsp;悉等虚空性。

&nbsp;&nbsp;&nbsp;&nbsp;智慧与音声，&nbsp;&nbsp;&nbsp;&nbsp;及以菩萨身，&nbsp;&nbsp;&nbsp;&nbsp;其性如虚空，&nbsp;&nbsp;&nbsp;&nbsp;一切皆寂灭。

&nbsp;&nbsp;&nbsp;&nbsp;如是十种忍，&nbsp;&nbsp;&nbsp;&nbsp;佛子所修行，&nbsp;&nbsp;&nbsp;&nbsp;其心善安住，&nbsp;&nbsp;&nbsp;&nbsp;广为众生说。

&nbsp;&nbsp;&nbsp;&nbsp;于此善修学，&nbsp;&nbsp;&nbsp;&nbsp;成就广大力，&nbsp;&nbsp;&nbsp;&nbsp;法力及智力，&nbsp;&nbsp;&nbsp;&nbsp;为菩提方便。

&nbsp;&nbsp;&nbsp;&nbsp;通达此忍门，&nbsp;&nbsp;&nbsp;&nbsp;成就无碍智，&nbsp;&nbsp;&nbsp;&nbsp;超过一切众，&nbsp;&nbsp;&nbsp;&nbsp;转于无上轮。

&nbsp;&nbsp;&nbsp;&nbsp;所修广大行，&nbsp;&nbsp;&nbsp;&nbsp;其量不可得，&nbsp;&nbsp;&nbsp;&nbsp;调御师智海，&nbsp;&nbsp;&nbsp;&nbsp;乃能分别知。

&nbsp;&nbsp;&nbsp;&nbsp;舍我而修行，&nbsp;&nbsp;&nbsp;&nbsp;入于深法性，&nbsp;&nbsp;&nbsp;&nbsp;心常住净法，&nbsp;&nbsp;&nbsp;&nbsp;以是施群生。

&nbsp;&nbsp;&nbsp;&nbsp;众生及刹尘，&nbsp;&nbsp;&nbsp;&nbsp;尚可知其数，&nbsp;&nbsp;&nbsp;&nbsp;菩萨诸功德，&nbsp;&nbsp;&nbsp;&nbsp;无能度其限。

&nbsp;&nbsp;&nbsp;&nbsp;菩萨能成就，&nbsp;&nbsp;&nbsp;&nbsp;如是十种忍，&nbsp;&nbsp;&nbsp;&nbsp;智慧及所行，&nbsp;&nbsp;&nbsp;&nbsp;众生莫能测。”

## 大方广佛华严经卷第四十五 

### 阿僧祇品第三十

尔时，心王菩萨白佛言：“世尊，诸佛如来演说阿僧祇无量、无边、无等、不可数、不可称、不可思、不可量、不可说、不可说不可说。世尊，云何阿僧祇乃至不可说不可说耶？”

佛告心王菩萨言：“善哉！善哉！善男子，汝今为欲令诸世间入佛所知数量之义，而问如来、应、正等觉。善男子，谛听谛听！善思念之！当为汝说。”时，心王菩萨唯然受教。

佛言：“善男子，一百洛叉为一俱胝，俱胝俱胝为一阿庾多，阿庾多阿庾多为一那由他，那由他那由他为一频婆罗，频婆罗频婆罗为一矜羯罗，矜羯罗矜羯罗为一阿伽罗，阿伽罗阿伽罗为一最胜，最胜最胜为一摩婆（上声）罗，摩婆罗摩婆罗为一阿婆（上声）罗，阿婆罗阿婆罗为一多婆（上声）罗，多婆罗多婆罗为一界分，界分界分为一普摩，普摩普摩为一祢摩，祢摩祢摩为一阿婆（上声）钤，阿婆钤阿婆钤为一弥伽（上声）婆，弥伽婆弥伽婆为一毗攞伽，毗攞伽毗攞伽为一毗伽（上声）婆，毗伽婆毗伽婆为一僧羯逻摩，僧羯逻摩僧羯逻摩为一毗萨罗，毗萨罗毗萨罗为一毗赡婆，毗赡婆毗赡婆为一毗盛伽，毗盛伽毗盛伽为一毗素陀，毗素陀毗素陀为一毗婆诃，毗婆诃毗婆诃为一毗薄底，毗薄底毗薄底为一毗佉担，毗佉担毗佉担为一称量，称量称量为一一持，一持一持为一异路，异路异路为一颠倒，颠倒颠倒为一三末耶，三末耶三末耶为一毗睹罗，毗睹罗毗睹罗为一奚婆（上声）罗，奚婆罗奚婆罗为一伺察，伺察伺察为一周广，周广周广为一高出，高出高出为一最妙，最妙最妙为一泥罗婆，泥罗婆泥罗婆为一诃理婆，诃理婆诃理婆为一一动，一动一动为一诃理蒲，诃理蒲诃理蒲为一诃理三，诃理三诃理三为一奚鲁伽，奚鲁伽奚鲁伽为一达攞步陀，达攞步陀达攞步陀为一诃鲁那，诃鲁那诃鲁那为一摩鲁陀，摩鲁陀摩鲁陀为一忏慕陀，忏慕陀忏慕陀为一瑿攞陀，瑿攞陀瑿攞陀为一摩鲁摩，摩鲁摩摩鲁摩为一调伏，调伏调伏为一离憍慢，离憍慢离憍慢为一不动，不动不动为一极量，极量极量为一阿么怛罗，阿么怛罗阿么怛罗为一勃么怛罗，勃么怛罗勃么怛罗为一伽么怛罗，伽么怛罗伽么怛罗为一那么怛罗，那么怛罗那么怛罗为一奚么怛罗，奚么怛罗奚么怛罗为一鞞么怛罗，鞞么怛罗鞞么怛罗为一钵罗么怛罗，钵罗么怛罗钵罗么怛罗为一尸婆么怛罗，尸婆么怛罗尸婆么怛罗为一翳罗，翳罗翳罗为一薜罗，薜罗薜罗为一谛罗，谛罗谛罗为一偈罗，偈罗偈罗为一窣步罗，窣步罗窣步罗为一泥罗，泥罗泥罗为一计罗，计罗计罗为一细罗，细罗细罗为一睥罗，睥罗睥罗为一谜罗，谜罗谜罗为一娑攞荼，娑攞荼娑攞荼为一谜鲁陀，谜鲁陀谜鲁陀为一契鲁陀，契鲁陀契鲁陀为一摩睹罗，摩睹罗摩睹罗为一娑母罗，娑母罗娑母罗为一阿野娑，阿野娑阿野娑为一迦么罗，迦么罗迦么罗为一摩伽婆，摩伽婆摩伽婆为一阿怛罗，阿怛罗阿怛罗为一醯鲁耶，醯鲁耶醯鲁耶为一薜鲁婆，薜鲁婆薜鲁婆为一羯罗波，羯罗波羯罗波为一诃婆婆，诃婆婆诃婆婆为一毗婆（上声）罗，毗婆罗毗婆罗为一那婆（上声）罗，那婆罗那婆罗为一摩攞罗，摩攞罗摩攞罗为一娑婆（上声）罗，娑婆罗娑婆罗为一迷攞普，迷攞普迷攞普为一者么罗，者么罗者么罗为一驮么罗，驮么罗驮么罗为一钵攞么陀，钵攞么陀钵攞么陀为一毗伽摩，毗伽摩毗伽摩为一乌波跋多，乌波跋多乌波跋多为一演说，演说演说为一无尽，无尽无尽为一出生，出生出生为一无我，无我无我为一阿畔多，阿畔多阿畔多为一青莲华，青莲华青莲华为一钵头摩，钵头摩钵头摩为一僧祇，僧祇僧祇为一趣，趣趣为一至，至至为一阿僧祇，阿僧祇阿僧祇为一阿僧祇转，阿僧祇转阿僧祇转为一无量，无量无量为一无量转，无量转无量转为一无边，无边无边为一无边转，无边转无边转为一无等，无等无等为一无等转，无等转无等转为一不可数，不可数不可数为一不可数转，不可数转不可数转为一不可称，不可称不可称为一不可称转，不可称转不可称转为一不可思，不可思不可思为一不可思转，不可思转不可思转为一不可量，不可量不可量为一不可量转，不可量转不可量转为一不可说，不可说不可说为一不可说转，不可说转不可说转为一不可说不可说，此又不可说不可说为一不可说不可说转。”

尔时，世尊为心王菩萨而说颂曰：

&nbsp;&nbsp;&nbsp;&nbsp;“不可言说不可说，&nbsp;&nbsp;&nbsp;&nbsp;充满一切不可说，&nbsp;&nbsp;&nbsp;&nbsp;不可言说诸劫中，&nbsp;&nbsp;&nbsp;&nbsp;说不可说不可尽。

&nbsp;&nbsp;&nbsp;&nbsp;不可言说诸佛刹，&nbsp;&nbsp;&nbsp;&nbsp;皆悉碎末为微尘，&nbsp;&nbsp;&nbsp;&nbsp;一尘中刹不可说，&nbsp;&nbsp;&nbsp;&nbsp;如一一切皆如是。

&nbsp;&nbsp;&nbsp;&nbsp;此不可说诸佛刹，&nbsp;&nbsp;&nbsp;&nbsp;一念碎尘不可说，&nbsp;&nbsp;&nbsp;&nbsp;念念所碎悉亦然，&nbsp;&nbsp;&nbsp;&nbsp;尽不可说劫恒尔。

&nbsp;&nbsp;&nbsp;&nbsp;此尘有刹不可说，&nbsp;&nbsp;&nbsp;&nbsp;此刹为尘说更难，&nbsp;&nbsp;&nbsp;&nbsp;以不可说算数法，&nbsp;&nbsp;&nbsp;&nbsp;不可说劫如是数。

&nbsp;&nbsp;&nbsp;&nbsp;以此诸尘数诸劫，&nbsp;&nbsp;&nbsp;&nbsp;一尘十万不可说，&nbsp;&nbsp;&nbsp;&nbsp;尔劫称赞一普贤，&nbsp;&nbsp;&nbsp;&nbsp;无能尽其功德量。

&nbsp;&nbsp;&nbsp;&nbsp;于一微细毛端处，&nbsp;&nbsp;&nbsp;&nbsp;有不可说诸普贤，&nbsp;&nbsp;&nbsp;&nbsp;一切毛端悉亦尔，&nbsp;&nbsp;&nbsp;&nbsp;如是乃至遍法界。

&nbsp;&nbsp;&nbsp;&nbsp;一毛端处所有刹，&nbsp;&nbsp;&nbsp;&nbsp;其数无量不可说，&nbsp;&nbsp;&nbsp;&nbsp;尽虚空量诸毛端，&nbsp;&nbsp;&nbsp;&nbsp;一一处刹悉如是。

&nbsp;&nbsp;&nbsp;&nbsp;彼毛端处诸国土，&nbsp;&nbsp;&nbsp;&nbsp;无量种类差别住，&nbsp;&nbsp;&nbsp;&nbsp;有不可说异类刹，&nbsp;&nbsp;&nbsp;&nbsp;有不可说同类刹。

&nbsp;&nbsp;&nbsp;&nbsp;不可言说毛端处，&nbsp;&nbsp;&nbsp;&nbsp;皆有净刹不可说，&nbsp;&nbsp;&nbsp;&nbsp;种种庄严不可说，&nbsp;&nbsp;&nbsp;&nbsp;种种奇妙不可说。

&nbsp;&nbsp;&nbsp;&nbsp;于彼一一毛端处，&nbsp;&nbsp;&nbsp;&nbsp;演不可说诸佛名，&nbsp;&nbsp;&nbsp;&nbsp;一一名有诸如来，&nbsp;&nbsp;&nbsp;&nbsp;皆不可说不可说。

&nbsp;&nbsp;&nbsp;&nbsp;一一诸佛于身上，&nbsp;&nbsp;&nbsp;&nbsp;现不可说诸毛孔，&nbsp;&nbsp;&nbsp;&nbsp;于彼一一毛孔中，&nbsp;&nbsp;&nbsp;&nbsp;现众色相不可说。

&nbsp;&nbsp;&nbsp;&nbsp;不可言说诸毛孔，&nbsp;&nbsp;&nbsp;&nbsp;咸放光明不可说，&nbsp;&nbsp;&nbsp;&nbsp;于彼一一光明中，&nbsp;&nbsp;&nbsp;&nbsp;悉现莲华不可说。

&nbsp;&nbsp;&nbsp;&nbsp;于彼一一莲华内，&nbsp;&nbsp;&nbsp;&nbsp;悉有众叶不可说，&nbsp;&nbsp;&nbsp;&nbsp;不可说华众叶中，&nbsp;&nbsp;&nbsp;&nbsp;各现色相不可说。

&nbsp;&nbsp;&nbsp;&nbsp;彼不可说诸色内，&nbsp;&nbsp;&nbsp;&nbsp;复现众叶不可说，&nbsp;&nbsp;&nbsp;&nbsp;叶中光明不可说，&nbsp;&nbsp;&nbsp;&nbsp;光中色相不可说。

&nbsp;&nbsp;&nbsp;&nbsp;此不可说色相中，&nbsp;&nbsp;&nbsp;&nbsp;一一现光不可说，&nbsp;&nbsp;&nbsp;&nbsp;光中现月不可说，&nbsp;&nbsp;&nbsp;&nbsp;月复现月不可说。

&nbsp;&nbsp;&nbsp;&nbsp;于不可说诸月中，&nbsp;&nbsp;&nbsp;&nbsp;一一现光不可说，&nbsp;&nbsp;&nbsp;&nbsp;于彼一一光明内，&nbsp;&nbsp;&nbsp;&nbsp;复现于日不可说。

&nbsp;&nbsp;&nbsp;&nbsp;于不可说诸日中，&nbsp;&nbsp;&nbsp;&nbsp;一一现色不可说，&nbsp;&nbsp;&nbsp;&nbsp;于彼一一诸色内，&nbsp;&nbsp;&nbsp;&nbsp;又现光明不可说。

&nbsp;&nbsp;&nbsp;&nbsp;于彼一一光明内，&nbsp;&nbsp;&nbsp;&nbsp;现不可说师子座，&nbsp;&nbsp;&nbsp;&nbsp;一一严具不可说，&nbsp;&nbsp;&nbsp;&nbsp;一一光明不可说。

&nbsp;&nbsp;&nbsp;&nbsp;光中妙色不可说，&nbsp;&nbsp;&nbsp;&nbsp;色中净光不可说，&nbsp;&nbsp;&nbsp;&nbsp;于彼一一净光内，&nbsp;&nbsp;&nbsp;&nbsp;复现种种妙光明。

&nbsp;&nbsp;&nbsp;&nbsp;此光复现种种光，&nbsp;&nbsp;&nbsp;&nbsp;不可言说不可说，&nbsp;&nbsp;&nbsp;&nbsp;如是种种光明内，&nbsp;&nbsp;&nbsp;&nbsp;各现妙宝如须弥。

&nbsp;&nbsp;&nbsp;&nbsp;一一光中所现宝，&nbsp;&nbsp;&nbsp;&nbsp;不可言说不可说，&nbsp;&nbsp;&nbsp;&nbsp;彼如须弥一妙宝，&nbsp;&nbsp;&nbsp;&nbsp;现众刹土不可说。

&nbsp;&nbsp;&nbsp;&nbsp;尽须弥宝无有余，&nbsp;&nbsp;&nbsp;&nbsp;示现刹土皆如是，&nbsp;&nbsp;&nbsp;&nbsp;以一刹土末为尘，&nbsp;&nbsp;&nbsp;&nbsp;一尘色相不可说。

&nbsp;&nbsp;&nbsp;&nbsp;众刹为尘尘有相，&nbsp;&nbsp;&nbsp;&nbsp;不可言说不可说，&nbsp;&nbsp;&nbsp;&nbsp;如是种种诸尘相，&nbsp;&nbsp;&nbsp;&nbsp;皆出光明不可说。

&nbsp;&nbsp;&nbsp;&nbsp;光中现佛不可说，&nbsp;&nbsp;&nbsp;&nbsp;佛所说法不可说，&nbsp;&nbsp;&nbsp;&nbsp;法中妙偈不可说，&nbsp;&nbsp;&nbsp;&nbsp;闻偈得解不可说。

&nbsp;&nbsp;&nbsp;&nbsp;不可说解念念中，&nbsp;&nbsp;&nbsp;&nbsp;显了真谛不可说，&nbsp;&nbsp;&nbsp;&nbsp;示现未来一切佛，&nbsp;&nbsp;&nbsp;&nbsp;常演说法无穷尽。

&nbsp;&nbsp;&nbsp;&nbsp;一一佛法不可说，&nbsp;&nbsp;&nbsp;&nbsp;种种清净不可说，&nbsp;&nbsp;&nbsp;&nbsp;出妙音声不可说，&nbsp;&nbsp;&nbsp;&nbsp;转正法轮不可说。

&nbsp;&nbsp;&nbsp;&nbsp;于彼一一法轮中，&nbsp;&nbsp;&nbsp;&nbsp;演修多罗不可说；&nbsp;&nbsp;&nbsp;&nbsp;于彼一一修多罗，&nbsp;&nbsp;&nbsp;&nbsp;分别法门不可说；

&nbsp;&nbsp;&nbsp;&nbsp;于彼一一法门中，&nbsp;&nbsp;&nbsp;&nbsp;又说诸法不可说；&nbsp;&nbsp;&nbsp;&nbsp;于彼一一诸法中，&nbsp;&nbsp;&nbsp;&nbsp;调伏众生不可说。

&nbsp;&nbsp;&nbsp;&nbsp;或复于一毛端处，&nbsp;&nbsp;&nbsp;&nbsp;不可说劫常安住，&nbsp;&nbsp;&nbsp;&nbsp;如一毛端余悉然，&nbsp;&nbsp;&nbsp;&nbsp;所住劫数皆如是。

&nbsp;&nbsp;&nbsp;&nbsp;其心无碍不可说，&nbsp;&nbsp;&nbsp;&nbsp;变化诸佛不可说，&nbsp;&nbsp;&nbsp;&nbsp;一一变化诸如来，&nbsp;&nbsp;&nbsp;&nbsp;复现于化不可说。

&nbsp;&nbsp;&nbsp;&nbsp;彼佛法身不可说，&nbsp;&nbsp;&nbsp;&nbsp;彼佛分身不可说，&nbsp;&nbsp;&nbsp;&nbsp;庄严无量不可说，&nbsp;&nbsp;&nbsp;&nbsp;往诣十方不可说，

&nbsp;&nbsp;&nbsp;&nbsp;周行国土不可说，&nbsp;&nbsp;&nbsp;&nbsp;观察众生不可说，&nbsp;&nbsp;&nbsp;&nbsp;清净众生不可说，&nbsp;&nbsp;&nbsp;&nbsp;调伏众生不可说。

&nbsp;&nbsp;&nbsp;&nbsp;彼诸庄严不可说，&nbsp;&nbsp;&nbsp;&nbsp;彼诸神力不可说，&nbsp;&nbsp;&nbsp;&nbsp;彼诸自在不可说，&nbsp;&nbsp;&nbsp;&nbsp;彼诸神变不可说。

&nbsp;&nbsp;&nbsp;&nbsp;所有神通不可说，&nbsp;&nbsp;&nbsp;&nbsp;所有境界不可说，&nbsp;&nbsp;&nbsp;&nbsp;所有加持不可说，&nbsp;&nbsp;&nbsp;&nbsp;所住世间不可说。

&nbsp;&nbsp;&nbsp;&nbsp;清净实相不可说，&nbsp;&nbsp;&nbsp;&nbsp;说修多罗不可说，&nbsp;&nbsp;&nbsp;&nbsp;于彼一一修多罗，&nbsp;&nbsp;&nbsp;&nbsp;演说法门不可说；

&nbsp;&nbsp;&nbsp;&nbsp;于彼一一法门中，&nbsp;&nbsp;&nbsp;&nbsp;又说诸法不可说；&nbsp;&nbsp;&nbsp;&nbsp;于彼一一诸法中，&nbsp;&nbsp;&nbsp;&nbsp;所有决定不可说；

&nbsp;&nbsp;&nbsp;&nbsp;于彼一一决定中，&nbsp;&nbsp;&nbsp;&nbsp;调伏众生不可说。

&nbsp;&nbsp;&nbsp;&nbsp;不可言说同类法，&nbsp;&nbsp;&nbsp;&nbsp;不可言说同类心，&nbsp;&nbsp;&nbsp;&nbsp;不可言说异类法，&nbsp;&nbsp;&nbsp;&nbsp;不可言说异类心，

&nbsp;&nbsp;&nbsp;&nbsp;不可言说异类根，&nbsp;&nbsp;&nbsp;&nbsp;不可言说异类语，&nbsp;&nbsp;&nbsp;&nbsp;念念于诸所行处，&nbsp;&nbsp;&nbsp;&nbsp;调伏众生不可说。

&nbsp;&nbsp;&nbsp;&nbsp;所有神变不可说，&nbsp;&nbsp;&nbsp;&nbsp;所有示现不可说，&nbsp;&nbsp;&nbsp;&nbsp;于中时劫不可说，&nbsp;&nbsp;&nbsp;&nbsp;于中差别不可说，

&nbsp;&nbsp;&nbsp;&nbsp;菩萨悉能分别说，&nbsp;&nbsp;&nbsp;&nbsp;诸明算者莫能辨。

&nbsp;&nbsp;&nbsp;&nbsp;一毛端处大小刹，&nbsp;&nbsp;&nbsp;&nbsp;杂染清净粗细刹，&nbsp;&nbsp;&nbsp;&nbsp;如是一切不可说，&nbsp;&nbsp;&nbsp;&nbsp;一一明了可分别。

&nbsp;&nbsp;&nbsp;&nbsp;以一国土碎为尘，&nbsp;&nbsp;&nbsp;&nbsp;其尘无量不可说，&nbsp;&nbsp;&nbsp;&nbsp;如是尘数无边刹，&nbsp;&nbsp;&nbsp;&nbsp;俱来共集一毛端。

&nbsp;&nbsp;&nbsp;&nbsp;此诸国土不可说，&nbsp;&nbsp;&nbsp;&nbsp;共集毛端无迫隘，&nbsp;&nbsp;&nbsp;&nbsp;不使毛端有增大，&nbsp;&nbsp;&nbsp;&nbsp;而彼国土俱来集。

&nbsp;&nbsp;&nbsp;&nbsp;于中所有诸国土，&nbsp;&nbsp;&nbsp;&nbsp;形相如本无杂乱，&nbsp;&nbsp;&nbsp;&nbsp;如一国土不乱余，&nbsp;&nbsp;&nbsp;&nbsp;一切国土皆如是。

&nbsp;&nbsp;&nbsp;&nbsp;虚空境界无边际，&nbsp;&nbsp;&nbsp;&nbsp;悉布毛端使充满，&nbsp;&nbsp;&nbsp;&nbsp;如是毛端诸国土，&nbsp;&nbsp;&nbsp;&nbsp;菩萨一念皆能说。

&nbsp;&nbsp;&nbsp;&nbsp;于一微细毛孔中，&nbsp;&nbsp;&nbsp;&nbsp;不可说刹次第入，&nbsp;&nbsp;&nbsp;&nbsp;毛孔能受彼诸刹，&nbsp;&nbsp;&nbsp;&nbsp;诸刹不能遍毛孔。

&nbsp;&nbsp;&nbsp;&nbsp;入时劫数不可说，&nbsp;&nbsp;&nbsp;&nbsp;受时劫数不可说，&nbsp;&nbsp;&nbsp;&nbsp;于此行列安住时，&nbsp;&nbsp;&nbsp;&nbsp;一切诸劫无能说。

&nbsp;&nbsp;&nbsp;&nbsp;如是摄受安住已，&nbsp;&nbsp;&nbsp;&nbsp;所有境界不可说，&nbsp;&nbsp;&nbsp;&nbsp;入时方便不可说，&nbsp;&nbsp;&nbsp;&nbsp;入已所作不可说，

&nbsp;&nbsp;&nbsp;&nbsp;意根明了不可说，&nbsp;&nbsp;&nbsp;&nbsp;游历诸方不可说，&nbsp;&nbsp;&nbsp;&nbsp;勇猛精进不可说，&nbsp;&nbsp;&nbsp;&nbsp;自在神变不可说，

&nbsp;&nbsp;&nbsp;&nbsp;所有思惟不可说，&nbsp;&nbsp;&nbsp;&nbsp;所有大愿不可说，&nbsp;&nbsp;&nbsp;&nbsp;所有境界不可说，&nbsp;&nbsp;&nbsp;&nbsp;一切通达不可说，

&nbsp;&nbsp;&nbsp;&nbsp;身业清净不可说，&nbsp;&nbsp;&nbsp;&nbsp;语业清净不可说，&nbsp;&nbsp;&nbsp;&nbsp;意业清净不可说，&nbsp;&nbsp;&nbsp;&nbsp;信解清净不可说，

&nbsp;&nbsp;&nbsp;&nbsp;妙智清净不可说，&nbsp;&nbsp;&nbsp;&nbsp;妙慧清净不可说，&nbsp;&nbsp;&nbsp;&nbsp;了诸实相不可说，&nbsp;&nbsp;&nbsp;&nbsp;断诸疑惑不可说，

&nbsp;&nbsp;&nbsp;&nbsp;出离生死不可说，&nbsp;&nbsp;&nbsp;&nbsp;超升正位不可说，&nbsp;&nbsp;&nbsp;&nbsp;甚深三昧不可说，&nbsp;&nbsp;&nbsp;&nbsp;了达一切不可说，

&nbsp;&nbsp;&nbsp;&nbsp;一切众生不可说，&nbsp;&nbsp;&nbsp;&nbsp;一切佛刹不可说，&nbsp;&nbsp;&nbsp;&nbsp;知众生身不可说，&nbsp;&nbsp;&nbsp;&nbsp;知其心乐不可说，

&nbsp;&nbsp;&nbsp;&nbsp;知其业果不可说，&nbsp;&nbsp;&nbsp;&nbsp;知其意解不可说，&nbsp;&nbsp;&nbsp;&nbsp;知其品类不可说，&nbsp;&nbsp;&nbsp;&nbsp;知其种性不可说，

&nbsp;&nbsp;&nbsp;&nbsp;知其受身不可说，&nbsp;&nbsp;&nbsp;&nbsp;知其生处不可说，&nbsp;&nbsp;&nbsp;&nbsp;知其正生不可说，&nbsp;&nbsp;&nbsp;&nbsp;知其生已不可说，

&nbsp;&nbsp;&nbsp;&nbsp;知其解了不可说，&nbsp;&nbsp;&nbsp;&nbsp;知其趣向不可说，&nbsp;&nbsp;&nbsp;&nbsp;知其言语不可说，&nbsp;&nbsp;&nbsp;&nbsp;知其作业不可说。

&nbsp;&nbsp;&nbsp;&nbsp;菩萨如是大慈悲，&nbsp;&nbsp;&nbsp;&nbsp;利益一切诸世间，&nbsp;&nbsp;&nbsp;&nbsp;普现其身不可说，&nbsp;&nbsp;&nbsp;&nbsp;入诸佛刹不可说，

&nbsp;&nbsp;&nbsp;&nbsp;见诸菩萨不可说，&nbsp;&nbsp;&nbsp;&nbsp;发生智慧不可说，&nbsp;&nbsp;&nbsp;&nbsp;请问正法不可说，&nbsp;&nbsp;&nbsp;&nbsp;敷扬佛教不可说，

&nbsp;&nbsp;&nbsp;&nbsp;现种种身不可说，&nbsp;&nbsp;&nbsp;&nbsp;诣诸国土不可说，&nbsp;&nbsp;&nbsp;&nbsp;示现神通不可说，&nbsp;&nbsp;&nbsp;&nbsp;普遍十方不可说，

&nbsp;&nbsp;&nbsp;&nbsp;处处分身不可说，&nbsp;&nbsp;&nbsp;&nbsp;亲近诸佛不可说，&nbsp;&nbsp;&nbsp;&nbsp;作诸供具不可说，&nbsp;&nbsp;&nbsp;&nbsp;种种无量不可说，

&nbsp;&nbsp;&nbsp;&nbsp;清净众宝不可说，&nbsp;&nbsp;&nbsp;&nbsp;上妙莲华不可说，&nbsp;&nbsp;&nbsp;&nbsp;最胜香鬘不可说，&nbsp;&nbsp;&nbsp;&nbsp;供养如来不可说，

&nbsp;&nbsp;&nbsp;&nbsp;清净信心不可说，&nbsp;&nbsp;&nbsp;&nbsp;最胜悟解不可说，&nbsp;&nbsp;&nbsp;&nbsp;增上志乐不可说，&nbsp;&nbsp;&nbsp;&nbsp;恭敬诸佛不可说，

&nbsp;&nbsp;&nbsp;&nbsp;修行于施不可说，&nbsp;&nbsp;&nbsp;&nbsp;其心过去不可说，&nbsp;&nbsp;&nbsp;&nbsp;有求皆施不可说，&nbsp;&nbsp;&nbsp;&nbsp;一切悉施不可说，

&nbsp;&nbsp;&nbsp;&nbsp;持戒清净不可说，&nbsp;&nbsp;&nbsp;&nbsp;心意清净不可说，&nbsp;&nbsp;&nbsp;&nbsp;赞叹诸佛不可说，&nbsp;&nbsp;&nbsp;&nbsp;爱乐正法不可说，

&nbsp;&nbsp;&nbsp;&nbsp;成就诸忍不可说，&nbsp;&nbsp;&nbsp;&nbsp;无生法忍不可说，&nbsp;&nbsp;&nbsp;&nbsp;具足寂静不可说，&nbsp;&nbsp;&nbsp;&nbsp;住寂静地不可说，

&nbsp;&nbsp;&nbsp;&nbsp;起大精进不可说，&nbsp;&nbsp;&nbsp;&nbsp;其心过去不可说，&nbsp;&nbsp;&nbsp;&nbsp;不退转心不可说，&nbsp;&nbsp;&nbsp;&nbsp;不倾动心不可说，

&nbsp;&nbsp;&nbsp;&nbsp;一切定藏不可说，&nbsp;&nbsp;&nbsp;&nbsp;观察诸法不可说，&nbsp;&nbsp;&nbsp;&nbsp;寂然在定不可说，&nbsp;&nbsp;&nbsp;&nbsp;了达诸禅不可说，

&nbsp;&nbsp;&nbsp;&nbsp;智慧通达不可说，&nbsp;&nbsp;&nbsp;&nbsp;三昧自在不可说，&nbsp;&nbsp;&nbsp;&nbsp;了达诸法不可说，&nbsp;&nbsp;&nbsp;&nbsp;明见诸佛不可说，

&nbsp;&nbsp;&nbsp;&nbsp;修无量行不可说，&nbsp;&nbsp;&nbsp;&nbsp;发广大愿不可说，&nbsp;&nbsp;&nbsp;&nbsp;甚深境界不可说，&nbsp;&nbsp;&nbsp;&nbsp;清净法门不可说，

&nbsp;&nbsp;&nbsp;&nbsp;菩萨法力不可说，&nbsp;&nbsp;&nbsp;&nbsp;菩萨法住不可说，&nbsp;&nbsp;&nbsp;&nbsp;彼诸正念不可说，&nbsp;&nbsp;&nbsp;&nbsp;彼诸法界不可说，

&nbsp;&nbsp;&nbsp;&nbsp;修方便智不可说，&nbsp;&nbsp;&nbsp;&nbsp;学甚深智不可说，&nbsp;&nbsp;&nbsp;&nbsp;无量智慧不可说，&nbsp;&nbsp;&nbsp;&nbsp;究竟智慧不可说，

&nbsp;&nbsp;&nbsp;&nbsp;彼诸法智不可说，&nbsp;&nbsp;&nbsp;&nbsp;彼净法轮不可说，&nbsp;&nbsp;&nbsp;&nbsp;彼大法云不可说，&nbsp;&nbsp;&nbsp;&nbsp;彼大法雨不可说，

&nbsp;&nbsp;&nbsp;&nbsp;彼诸神力不可说，&nbsp;&nbsp;&nbsp;&nbsp;彼诸方便不可说，&nbsp;&nbsp;&nbsp;&nbsp;入空寂智不可说，&nbsp;&nbsp;&nbsp;&nbsp;念念相续不可说，

&nbsp;&nbsp;&nbsp;&nbsp;无量行门不可说，&nbsp;&nbsp;&nbsp;&nbsp;念念恒住不可说，&nbsp;&nbsp;&nbsp;&nbsp;诸佛刹海不可说，&nbsp;&nbsp;&nbsp;&nbsp;悉能往诣不可说，

&nbsp;&nbsp;&nbsp;&nbsp;诸刹差别不可说，&nbsp;&nbsp;&nbsp;&nbsp;种种清净不可说，&nbsp;&nbsp;&nbsp;&nbsp;差别庄严不可说，&nbsp;&nbsp;&nbsp;&nbsp;无边色相不可说，

&nbsp;&nbsp;&nbsp;&nbsp;种种间错不可说，&nbsp;&nbsp;&nbsp;&nbsp;种种妙好不可说，&nbsp;&nbsp;&nbsp;&nbsp;清净佛土不可说，&nbsp;&nbsp;&nbsp;&nbsp;杂染世界不可说，

&nbsp;&nbsp;&nbsp;&nbsp;了知众生不可说，&nbsp;&nbsp;&nbsp;&nbsp;知其种性不可说，&nbsp;&nbsp;&nbsp;&nbsp;知其业报不可说，&nbsp;&nbsp;&nbsp;&nbsp;知其心行不可说，

&nbsp;&nbsp;&nbsp;&nbsp;知其根性不可说，&nbsp;&nbsp;&nbsp;&nbsp;知其解欲不可说，&nbsp;&nbsp;&nbsp;&nbsp;杂染清净不可说，&nbsp;&nbsp;&nbsp;&nbsp;观察调伏不可说，

&nbsp;&nbsp;&nbsp;&nbsp;变化自在不可说，&nbsp;&nbsp;&nbsp;&nbsp;现种种身不可说，&nbsp;&nbsp;&nbsp;&nbsp;修行精进不可说，&nbsp;&nbsp;&nbsp;&nbsp;度脱众生不可说，

&nbsp;&nbsp;&nbsp;&nbsp;示现神变不可说，&nbsp;&nbsp;&nbsp;&nbsp;放大光明不可说，&nbsp;&nbsp;&nbsp;&nbsp;种种色相不可说，&nbsp;&nbsp;&nbsp;&nbsp;令众生净不可说，

&nbsp;&nbsp;&nbsp;&nbsp;一一毛孔不可说，&nbsp;&nbsp;&nbsp;&nbsp;放光明网不可说，&nbsp;&nbsp;&nbsp;&nbsp;光网现色不可说，&nbsp;&nbsp;&nbsp;&nbsp;普照佛刹不可说，

&nbsp;&nbsp;&nbsp;&nbsp;勇猛无畏不可说，&nbsp;&nbsp;&nbsp;&nbsp;方便善巧不可说，&nbsp;&nbsp;&nbsp;&nbsp;调伏众生不可说，&nbsp;&nbsp;&nbsp;&nbsp;令出生死不可说，

&nbsp;&nbsp;&nbsp;&nbsp;清净身业不可说，&nbsp;&nbsp;&nbsp;&nbsp;清净语业不可说，&nbsp;&nbsp;&nbsp;&nbsp;无边意业不可说，&nbsp;&nbsp;&nbsp;&nbsp;殊胜妙行不可说，

&nbsp;&nbsp;&nbsp;&nbsp;成就智宝不可说，&nbsp;&nbsp;&nbsp;&nbsp;深入法界不可说，&nbsp;&nbsp;&nbsp;&nbsp;菩萨总持不可说，&nbsp;&nbsp;&nbsp;&nbsp;善能修学不可说，

&nbsp;&nbsp;&nbsp;&nbsp;智者音声不可说，&nbsp;&nbsp;&nbsp;&nbsp;音声清净不可说，&nbsp;&nbsp;&nbsp;&nbsp;正念真实不可说，&nbsp;&nbsp;&nbsp;&nbsp;开悟众生不可说，

&nbsp;&nbsp;&nbsp;&nbsp;具足威仪不可说，&nbsp;&nbsp;&nbsp;&nbsp;清净修行不可说，&nbsp;&nbsp;&nbsp;&nbsp;成就无畏不可说，&nbsp;&nbsp;&nbsp;&nbsp;调伏世间不可说，

&nbsp;&nbsp;&nbsp;&nbsp;诸佛子众不可说，&nbsp;&nbsp;&nbsp;&nbsp;清净胜行不可说，&nbsp;&nbsp;&nbsp;&nbsp;称叹诸佛不可说，&nbsp;&nbsp;&nbsp;&nbsp;赞扬无尽不可说，

&nbsp;&nbsp;&nbsp;&nbsp;世间导师不可说，&nbsp;&nbsp;&nbsp;&nbsp;演说赞叹不可说，&nbsp;&nbsp;&nbsp;&nbsp;彼诸菩萨不可说，&nbsp;&nbsp;&nbsp;&nbsp;清净功德不可说，

&nbsp;&nbsp;&nbsp;&nbsp;彼诸边际不可说，&nbsp;&nbsp;&nbsp;&nbsp;能住其中不可说，&nbsp;&nbsp;&nbsp;&nbsp;住中智慧不可说，&nbsp;&nbsp;&nbsp;&nbsp;尽诸劫住无能说，

&nbsp;&nbsp;&nbsp;&nbsp;欣乐诸佛不可说，&nbsp;&nbsp;&nbsp;&nbsp;智慧平等不可说，&nbsp;&nbsp;&nbsp;&nbsp;善入诸法不可说，&nbsp;&nbsp;&nbsp;&nbsp;于法无碍不可说，

&nbsp;&nbsp;&nbsp;&nbsp;三世如空不可说，&nbsp;&nbsp;&nbsp;&nbsp;三世智慧不可说，&nbsp;&nbsp;&nbsp;&nbsp;了达三世不可说，&nbsp;&nbsp;&nbsp;&nbsp;住于智慧不可说，

&nbsp;&nbsp;&nbsp;&nbsp;殊胜妙行不可说，&nbsp;&nbsp;&nbsp;&nbsp;无量大愿不可说，&nbsp;&nbsp;&nbsp;&nbsp;清净大愿不可说，&nbsp;&nbsp;&nbsp;&nbsp;成就菩提不可说，

&nbsp;&nbsp;&nbsp;&nbsp;诸佛菩提不可说，&nbsp;&nbsp;&nbsp;&nbsp;发生智慧不可说，&nbsp;&nbsp;&nbsp;&nbsp;分别义理不可说，&nbsp;&nbsp;&nbsp;&nbsp;知一切法不可说，

&nbsp;&nbsp;&nbsp;&nbsp;严净佛刹不可说，&nbsp;&nbsp;&nbsp;&nbsp;修行诸力不可说，&nbsp;&nbsp;&nbsp;&nbsp;长时修习不可说，&nbsp;&nbsp;&nbsp;&nbsp;一念悟解不可说，

&nbsp;&nbsp;&nbsp;&nbsp;诸佛自在不可说，&nbsp;&nbsp;&nbsp;&nbsp;广演正法不可说，&nbsp;&nbsp;&nbsp;&nbsp;种种神力不可说，&nbsp;&nbsp;&nbsp;&nbsp;示现世间不可说，

&nbsp;&nbsp;&nbsp;&nbsp;清净法轮不可说，&nbsp;&nbsp;&nbsp;&nbsp;勇猛能转不可说，&nbsp;&nbsp;&nbsp;&nbsp;种种开演不可说，&nbsp;&nbsp;&nbsp;&nbsp;哀愍世间不可说。

&nbsp;&nbsp;&nbsp;&nbsp;不可言说一切劫，&nbsp;&nbsp;&nbsp;&nbsp;赞不可说诸功德，&nbsp;&nbsp;&nbsp;&nbsp;不可说劫犹可尽，&nbsp;&nbsp;&nbsp;&nbsp;不可说德不可尽。

&nbsp;&nbsp;&nbsp;&nbsp;不可言说诸如来，&nbsp;&nbsp;&nbsp;&nbsp;不可言说诸舌根，&nbsp;&nbsp;&nbsp;&nbsp;叹佛不可言说德，&nbsp;&nbsp;&nbsp;&nbsp;不可说劫无能尽。

&nbsp;&nbsp;&nbsp;&nbsp;十方所有诸众生，&nbsp;&nbsp;&nbsp;&nbsp;一切同时成正觉，&nbsp;&nbsp;&nbsp;&nbsp;于中一佛普能现，&nbsp;&nbsp;&nbsp;&nbsp;不可言说一切身。

&nbsp;&nbsp;&nbsp;&nbsp;此不可说中一身，&nbsp;&nbsp;&nbsp;&nbsp;示现于头不可说；&nbsp;&nbsp;&nbsp;&nbsp;此不可说中一头，&nbsp;&nbsp;&nbsp;&nbsp;示现于舌不可说；

&nbsp;&nbsp;&nbsp;&nbsp;此不可说中一舌，&nbsp;&nbsp;&nbsp;&nbsp;示现于声不可说；&nbsp;&nbsp;&nbsp;&nbsp;此不可说中一声，&nbsp;&nbsp;&nbsp;&nbsp;经于劫住不可说。

&nbsp;&nbsp;&nbsp;&nbsp;如一如是一切佛，&nbsp;&nbsp;&nbsp;&nbsp;如一如是一切身，&nbsp;&nbsp;&nbsp;&nbsp;如一如是一切头，&nbsp;&nbsp;&nbsp;&nbsp;如一如是一切舌，

&nbsp;&nbsp;&nbsp;&nbsp;如一如是一切声，&nbsp;&nbsp;&nbsp;&nbsp;不可说劫恒赞佛，&nbsp;&nbsp;&nbsp;&nbsp;不可说劫犹可尽，&nbsp;&nbsp;&nbsp;&nbsp;叹佛功德无能尽。

&nbsp;&nbsp;&nbsp;&nbsp;一微尘中能悉有，&nbsp;&nbsp;&nbsp;&nbsp;不可言说莲华界，&nbsp;&nbsp;&nbsp;&nbsp;一一莲华世界中，&nbsp;&nbsp;&nbsp;&nbsp;贤首如来不可说。

&nbsp;&nbsp;&nbsp;&nbsp;乃至法界悉周遍，&nbsp;&nbsp;&nbsp;&nbsp;其中所有诸微尘，&nbsp;&nbsp;&nbsp;&nbsp;世界若成若住坏，&nbsp;&nbsp;&nbsp;&nbsp;其数无量不可说。

&nbsp;&nbsp;&nbsp;&nbsp;一微尘处无边际，&nbsp;&nbsp;&nbsp;&nbsp;无量诸刹普来入，&nbsp;&nbsp;&nbsp;&nbsp;十方差别不可说，&nbsp;&nbsp;&nbsp;&nbsp;刹海分布不可说。

&nbsp;&nbsp;&nbsp;&nbsp;一一刹中有如来，&nbsp;&nbsp;&nbsp;&nbsp;寿命劫数不可说，&nbsp;&nbsp;&nbsp;&nbsp;诸佛所行不可说，&nbsp;&nbsp;&nbsp;&nbsp;甚深妙法不可说，

&nbsp;&nbsp;&nbsp;&nbsp;神通大力不可说，&nbsp;&nbsp;&nbsp;&nbsp;无障碍智不可说，&nbsp;&nbsp;&nbsp;&nbsp;入于毛孔不可说，&nbsp;&nbsp;&nbsp;&nbsp;毛孔因缘不可说，

&nbsp;&nbsp;&nbsp;&nbsp;成就十力不可说，&nbsp;&nbsp;&nbsp;&nbsp;觉悟菩提不可说，&nbsp;&nbsp;&nbsp;&nbsp;入净法界不可说，&nbsp;&nbsp;&nbsp;&nbsp;获深智藏不可说。

&nbsp;&nbsp;&nbsp;&nbsp;种种数量不可说，&nbsp;&nbsp;&nbsp;&nbsp;如其一切悉了知；&nbsp;&nbsp;&nbsp;&nbsp;种种形量不可说，&nbsp;&nbsp;&nbsp;&nbsp;于此靡不皆通达。

&nbsp;&nbsp;&nbsp;&nbsp;种种三昧不可说，&nbsp;&nbsp;&nbsp;&nbsp;悉能经劫于中住，&nbsp;&nbsp;&nbsp;&nbsp;于不可说诸佛所，&nbsp;&nbsp;&nbsp;&nbsp;所行清净不可说。

&nbsp;&nbsp;&nbsp;&nbsp;得不可说无碍心，&nbsp;&nbsp;&nbsp;&nbsp;往诣十方不可说，&nbsp;&nbsp;&nbsp;&nbsp;神力示现不可说，&nbsp;&nbsp;&nbsp;&nbsp;所行无际不可说，

&nbsp;&nbsp;&nbsp;&nbsp;往诣众刹不可说，&nbsp;&nbsp;&nbsp;&nbsp;了达诸佛不可说，&nbsp;&nbsp;&nbsp;&nbsp;精进勇猛不可说，&nbsp;&nbsp;&nbsp;&nbsp;智慧通达不可说。

&nbsp;&nbsp;&nbsp;&nbsp;于法非行非不行，&nbsp;&nbsp;&nbsp;&nbsp;入诸境界不可说，&nbsp;&nbsp;&nbsp;&nbsp;不可称说诸大劫，&nbsp;&nbsp;&nbsp;&nbsp;恒游十方不可说。

&nbsp;&nbsp;&nbsp;&nbsp;方便智慧不可说，&nbsp;&nbsp;&nbsp;&nbsp;真实智慧不可说，&nbsp;&nbsp;&nbsp;&nbsp;神通智慧不可说，&nbsp;&nbsp;&nbsp;&nbsp;念念示现不可说。

&nbsp;&nbsp;&nbsp;&nbsp;于不可说诸佛法，&nbsp;&nbsp;&nbsp;&nbsp;一一了知不可说，&nbsp;&nbsp;&nbsp;&nbsp;能于一时证菩提，&nbsp;&nbsp;&nbsp;&nbsp;或种种时而证入。

&nbsp;&nbsp;&nbsp;&nbsp;毛端佛刹不可说，&nbsp;&nbsp;&nbsp;&nbsp;尘中佛刹不可说，&nbsp;&nbsp;&nbsp;&nbsp;如是佛刹皆往诣，&nbsp;&nbsp;&nbsp;&nbsp;见诸如来不可说。

&nbsp;&nbsp;&nbsp;&nbsp;通达一实不可说，&nbsp;&nbsp;&nbsp;&nbsp;善入佛种不可说，&nbsp;&nbsp;&nbsp;&nbsp;诸佛国土不可说，&nbsp;&nbsp;&nbsp;&nbsp;悉能往诣成菩提。

&nbsp;&nbsp;&nbsp;&nbsp;国土众生及诸佛，&nbsp;&nbsp;&nbsp;&nbsp;体性差别不可说，&nbsp;&nbsp;&nbsp;&nbsp;如是三世无有边，&nbsp;&nbsp;&nbsp;&nbsp;菩萨一切皆明见。”

### 寿量品第三十一

尔时，心王菩萨摩诃萨于众会中告诸菩萨言：“佛子，此娑婆世界释迦牟尼佛刹一劫，于极乐世界阿弥陀佛刹为一日一夜；极乐世界一劫，于袈裟幢世界金刚坚佛刹为一日一夜；袈裟幢世界一劫，于不退转音声轮世界善胜光明莲华开敷佛刹为一日一夜；不退转音声轮世界一劫，于离垢世界法幢佛刹为一日一夜；离垢世界一劫，于善灯世界师子佛刹为一日一夜；善灯世界一劫，于妙光明世界光明藏佛刹为一日一夜；妙光明世界一劫，于难超过世界法光明莲华开敷佛刹为一日一夜；难超过世界一劫，于庄严慧世界一切神通光明佛刹为一日一夜；庄严慧世界一劫，于镜光明世界月智佛刹为一日一夜。佛子，如是次第，乃至过百万阿僧祇世界，最后世界一劫，于胜莲华世界贤胜佛刹为一日一夜，普贤菩萨及诸同行大菩萨等充满其中。”

### 诸菩萨住处品第三十二

尔时，心王菩萨摩诃萨于众会中告诸菩萨言：“佛子，东方有处，名仙人山，从昔已来，诸菩萨众于中止住；现有菩萨，名金刚胜，与其眷属、诸菩萨众三百人俱，常在其中而演说法。南方有处，名胜峰山，从昔已来，诸菩萨众于中止住；现有菩萨，名曰法慧，与其眷属、诸菩萨众五百人俱，常在其中而演说法。西方有处，名金刚焰山，从昔已来，诸菩萨众于中止住；现有菩萨，名精进无畏行，与其眷属、诸菩萨众三百人俱，常在其中而演说法。北方有处，名香积山，从昔已来，诸菩萨众于中止住；现有菩萨，名曰香象，与其眷属、诸菩萨众三千人俱，常在其中而演说法。东北方有处，名清凉山，从昔已来，诸菩萨众于中止住；现有菩萨，名文殊师利，与其眷属、诸菩萨众一万人俱，常在其中而演说法。海中有处，名金刚山，从昔已来，诸菩萨众于中止住；现有菩萨，名曰法起，与其眷属、诸菩萨众千二百人俱，常在其中而演说法。东南方有处，名支提山，从昔已来，诸菩萨众于中止住；现有菩萨，名曰天冠，与其眷属、诸菩萨众一千人俱，常在其中而演说法。西南方有处，名光明山，从昔已来，诸菩萨众于中止住；现有菩萨，名曰贤胜，与其眷属、诸菩萨众三千人俱，常在其中而演说法。西北方有处，名香风山，从昔已来，诸菩萨众于中止住；现有菩萨，名曰香光，与其眷属、诸菩萨众五千人俱，常在其中而演说法。

“大海之中复有住处，名庄严窟，从昔已来，诸菩萨众于中止住。毗舍离南有一住处，名善住根，从昔已来，诸菩萨众于中止住。摩度罗城有一住处，名满足窟，从昔已来，诸菩萨众于中止住。俱珍那城有一住处，名曰法座，从昔已来，诸菩萨众于中止住。清净彼岸城有一住处，名目真邻陀窟，从昔已来，诸菩萨众于中止住。摩兰陀国有一住处，名无碍龙王建立，从昔已来，诸菩萨众于中止住。甘菩遮国有一住处，名出生慈，从昔已来，诸菩萨众于中止住。震旦国有一住处，名那罗延窟，从昔已来，诸菩萨众于中止住。疏勒国有一住处，名牛头山，从昔已来，诸菩萨众于中止住。迦叶弥罗国有一住处，名曰次第，从昔已来，诸菩萨众于中止住。增长欢喜城有一住处，名尊者窟，从昔已来，诸菩萨众于中止住。庵浮梨摩国有一住处，名见亿藏光明，从昔已来，诸菩萨众于中止住。乾陀罗国有一住处，名苫婆罗窟，从昔已来，诸菩萨众于中止住。”
