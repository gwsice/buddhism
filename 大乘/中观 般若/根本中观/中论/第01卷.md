#《中论》

## 第01卷

### 破因缘品第一

&nbsp;&nbsp;&nbsp;&nbsp;不生亦不灭， &nbsp;&nbsp;&nbsp;&nbsp;不常亦不断，

&nbsp;&nbsp;&nbsp;&nbsp;不一亦不异， &nbsp;&nbsp;&nbsp;&nbsp;不来亦不出，

&nbsp;&nbsp;&nbsp;&nbsp;能说是因缘， &nbsp;&nbsp;&nbsp;&nbsp;善灭诸戏论，

&nbsp;&nbsp;&nbsp;&nbsp;我稽首礼佛， &nbsp;&nbsp;&nbsp;&nbsp;诸说中第一。

问曰：何故造此论？

答曰：有人言万物从大自在天生，有言从韦纽天生，有言从和合生，有言从时生，有言从世性生，有言从变生，有言从自然生，有言从微尘生，有如是等谬故堕于无因、邪因、断常等邪见，种种说我、我所，不知正法。佛欲断如是等诸邪见，令知佛法故，先于声闻法中说十二因缘，又为已习行有大心堪受深法者，以大乘法说因缘相，所谓一切法不生不灭、不一不异等，毕竟空无所有。如般若波罗蜜中说，佛告须菩提：“菩萨坐道场时，观十二因缘，如虚空不可尽。”

佛灭度后，后五百岁像法中，人根转钝，深著诸法，求十二因缘、五阴、十二入、十八界等决定相；不知佛意，但著文字，闻大乘法中说毕竟空，不知何因缘故空，即生疑见：“若都毕竟空，云何分别有罪福报应等？如是则无世谛、第一义谛。”取是空相而起贪著，于毕竟空中生种种过。龙树菩萨为是等故，造此《中论》。

<a name="1-1"></a>
&nbsp;&nbsp;&nbsp;&nbsp;不生亦不灭， &nbsp;&nbsp;&nbsp;&nbsp;不常亦不断，

&nbsp;&nbsp;&nbsp;&nbsp;不一亦不异， &nbsp;&nbsp;&nbsp;&nbsp;不来亦不出，
<a name="1-2"></a>
&nbsp;&nbsp;&nbsp;&nbsp;能说是因缘， &nbsp;&nbsp;&nbsp;&nbsp;善灭诸戏论，

&nbsp;&nbsp;&nbsp;&nbsp;我稽首礼佛， &nbsp;&nbsp;&nbsp;&nbsp;诸说中第一。

以此二偈赞佛，则已略说第一义。

问曰：诸法无量，何故但以此八事破？

答曰：法虽无量，略说八事，则为总破一切法。不生者，诸论师种种说生相，或谓因果一，或谓因果异，或谓因中先有果，或谓因中先无果，或谓自体生，或谓从他生，或谓共生，或谓有生，或谓无生，如是等说生相皆不然，此事后当广说，生相决定不可得故不生；不灭者，若无生，何得有灭？以无生无灭故，余六事亦无。

问曰：不生不灭已总破一切法，何故复说六事？

答曰：为成不生不灭义故。有人不受不生不灭，而信不常不断。若深求不常不断，即是不生不灭。何以故？法若实有则不应无，先有今无是即为断，若先有性是则为常，是故说不常不断，即入不生不灭义。

有人虽闻四种破诸法，犹以四门成诸法，是亦不然。若一则无缘，若异则无相续，后当种种破，是故复说不一不异。

有人虽闻六种破诸法，犹以来、出成诸法。来者，言诸法从自在天、世性、微尘等来；出者，还去至本处。

复次，万物无生。何以故？世间现见故，世间眼见劫初谷不生。何以故？离劫初谷，今谷不可得。若离劫初谷有今谷者，则应有生；而实不尔，是故不生。

问曰：若不生则应灭。

答曰：不灭。何以故？世间现见故，世间眼见劫初谷不灭。若灭，今不应有谷；而实有谷，是故不灭。

问曰：若不灭则应常。

答曰：不常。何以故？世间现见故，世间眼见万物不常。如谷芽时，种则变坏，是故不常。

问曰：若不常则应断。

答曰：不断。何以故？世间现见故，世间眼见万物不断。如从谷有芽，是故不断；若断，不应相续。

问曰：若尔者，万物是一。

答曰：不一。何以故？世间现见故，世间眼见万物不一；如谷不作芽，芽不作谷。若谷作芽、芽作谷者，应是一；而实不尔，是故不一。

问曰：若不一则应异。

答曰：不异。何以故？世间现见故，世间眼见万物不异。若异者，何故分别谷芽、谷茎、谷叶，不说树芽、树茎、树叶？是故不异。

问曰：若不异应有来。

答曰：无来。何以故？世间现见故，世间眼见万物不来；如谷子中芽，无所从来。若来者，芽应从余处来，如鸟来栖树；而实不尔，是故不来。

问曰：若不来应有出。

答曰：不出。何以故？世间现见故，世间眼见万物不出。若有出，应见芽从谷出，如蛇从穴出；而实不尔，是故不出。

问曰：汝虽释不生不灭义，我欲闻造论者所说。

答曰：
<a name="1-3"></a>
&nbsp;&nbsp;&nbsp;&nbsp;诸法不自生， &nbsp;&nbsp;&nbsp;&nbsp;亦不从他生，

<sup>这里还有一种小乘的解释:严格地说起来，并不存在什么因果性，并没有一事物产生其他事物的问题。不可能有质料因（causa materialis，自生）存在，因为本没有持续性的实体；也不可能有效能因（causa efficiens，他生），因为任一刹能性的本体，随生即灭，并不能对任何其他的本体产生影响。</sup>

&nbsp;&nbsp;&nbsp;&nbsp;不共不无因， &nbsp;&nbsp;&nbsp;&nbsp;是故知无生。

不自生者，万物无有从自体生，必待众因。复次，若从自体生，则一法有二体：一谓生，二谓生者。若离余因从自体生者，则无因无缘，又生更有生生则无穷。自无故，他亦无。何以故？有自故有他。若不从自生，亦不从他生，共生则有二过，自生、他生故。若无因而有万物者，是则为常。是事不然，无因则无果。若无因有果者，布施、持戒等应堕地狱，十恶、五逆应当生天，以无因故。

复次，
<a name="1-4"></a>
&nbsp;&nbsp;&nbsp;&nbsp;如诸法自性， &nbsp;&nbsp;&nbsp;&nbsp;不在于缘中；

&nbsp;&nbsp;&nbsp;&nbsp;以无自性故， &nbsp;&nbsp;&nbsp;&nbsp;他性亦复无。

诸法自性不在众缘中，但众缘和合故得名字。自性即是自体，众缘中无自性，自性无故不自生。自性无故，他性亦无。何以故？因自性有他性，他性于他亦是自性；若破自性即破他性，是故不应从他性生。若破自性、他性，即破共义。无因则有大过，有因尚可破，何况无因！于四句中生不可得，是故不生。

问曰：阿毗昙人言，诸法从四缘生，云何言不生？何谓四缘？

因缘、次第缘， 缘缘、增上缘，
四缘生诸法， 更无第五缘。

一切所有缘，皆摄在四缘，以是四缘万物得生。因缘，名一切有为法；次第缘，除过去、现在阿罗汉最后心心数法，余过去、现在心心数法；缘缘、增上缘，一切法。

答曰：
<a name="1-5"></a>
&nbsp;&nbsp;&nbsp;&nbsp;果为从缘生， &nbsp;&nbsp;&nbsp;&nbsp;为从非缘生？

&nbsp;&nbsp;&nbsp;&nbsp;是缘为有果， &nbsp;&nbsp;&nbsp;&nbsp;是缘为无果？

若谓有果，是果为从缘生，为从非缘生？若谓有缘，是缘为有果、为无果？二俱不然。何以故？
<a name="1-6"></a>
&nbsp;&nbsp;&nbsp;&nbsp;因是法生果， &nbsp;&nbsp;&nbsp;&nbsp;是法名为缘；

&nbsp;&nbsp;&nbsp;&nbsp;若是果未生， &nbsp;&nbsp;&nbsp;&nbsp;何不名非缘？

诸缘无决定。何以故？若果未生，是时不名为缘；但眼见从缘生果，故名之为缘。缘成由于果，以果后缘先故。若未有果，何得名为缘？如瓶以水土和合故有瓶生，见瓶故知水土等是瓶缘。若瓶未生时，何以不名水土等为非缘？是故果不从缘生，缘尚不生，何况非缘？　　

复次，
<a name="1-7"></a>
&nbsp;&nbsp;&nbsp;&nbsp;果先于缘中， &nbsp;&nbsp;&nbsp;&nbsp;有无俱不可，

&nbsp;&nbsp;&nbsp;&nbsp;先无为谁缘？ &nbsp;&nbsp;&nbsp;&nbsp;先有何用缘？

缘中先非有果、非无果。若先有果，不名为缘，果先有故；若先无果，亦不名为缘，不生余物故。

问曰：已总破一切因缘，今欲闻一一破诸缘。

答曰：
<a name="1-8"></a>
&nbsp;&nbsp;&nbsp;&nbsp;若果非有生， &nbsp;&nbsp;&nbsp;&nbsp;亦复非无生，

&nbsp;&nbsp;&nbsp;&nbsp;亦非有无生， &nbsp;&nbsp;&nbsp;&nbsp;何得言有缘？

若缘能生果，应有三种：若有、若无、若有无。如先偈中说：缘中若先有果，不应言生，以先有故。若先无果，不应言生，以先无故，亦应与非缘同故。有无亦不生者，有无名为半有半无，二俱有过；又有与无相违，无与有相违，何得一法有二相？如是三种求果生相不可得故，云何言有因缘？

次第缘者，
<a name="1-9"></a>
&nbsp;&nbsp;&nbsp;&nbsp;果若未生时， &nbsp;&nbsp;&nbsp;&nbsp;则不应有灭，

&nbsp;&nbsp;&nbsp;&nbsp;灭法何能缘？ &nbsp;&nbsp;&nbsp;&nbsp;故无次第缘。

诸心心数法，于三世中次第生。现在心心数法灭，与未来心作次第缘；未来法未生，与谁作次第缘？若未来法已有即是生，何用次第缘？现在心心数法无有住时，若不住，何能为次第缘？若有住，则非有为法。何以故？一切有为法常有灭相故。若灭已，则不能与作次第缘。若言灭法犹有则是常，若常则无罪福等。若谓灭时能与作次第缘，灭时半灭半未灭，更无第三法名为灭时。又佛说：“一切有为法念念灭，无一念时住。”云何言现在法有欲灭、未欲灭？汝谓一念中无是欲灭、未欲灭，则破自法汝阿毗昙说：“有灭法，有不灭法；有欲灭法，有不欲灭法。欲灭法者，现在法将欲灭；未欲灭法者，除现在将欲灭法，余现在法及过去、未来无为法，是名不欲灭法。”是故无次第缘。

缘缘者，
<a name="1-10"></a>
&nbsp;&nbsp;&nbsp;&nbsp;如诸佛所说， &nbsp;&nbsp;&nbsp;&nbsp;真实微妙法，

&nbsp;&nbsp;&nbsp;&nbsp;于此无缘法， &nbsp;&nbsp;&nbsp;&nbsp;云何有缘缘？

佛说大乘诸法，若有色无色、有形无形、有漏无漏、有为无为等诸法相入于法性，一切皆空无相无缘，譬如众流入海同为一味，实法可信；随宜所说，不可为实。是故无缘缘。

增上缘者，
<a name="1-11"></a>
&nbsp;&nbsp;&nbsp;&nbsp;诸法无自性， &nbsp;&nbsp;&nbsp;&nbsp;故无有有相；

&nbsp;&nbsp;&nbsp;&nbsp;说有是事故， &nbsp;&nbsp;&nbsp;&nbsp;是事有不然。

经说十二因缘，是事有故是事有，此则不然。何以故？诸法从众缘生故自无定性，自无定性故无有有相，有相无故，何得言是事有故是事有？是故无增上缘，佛随凡夫分别有无故说。

复次，
<a name="1-12"></a>
&nbsp;&nbsp;&nbsp;&nbsp;略广因缘中， &nbsp;&nbsp;&nbsp;&nbsp;求果不可得；

&nbsp;&nbsp;&nbsp;&nbsp;因缘中若无， &nbsp;&nbsp;&nbsp;&nbsp;云何从缘出？

略者，于和合因缘中无果；广者，于一一缘中亦无果。若略广因缘中无果，云何言果从因缘出？

复次，
<a name="1-13"></a>
&nbsp;&nbsp;&nbsp;&nbsp;若谓缘无果， &nbsp;&nbsp;&nbsp;&nbsp;而从缘中出，

&nbsp;&nbsp;&nbsp;&nbsp;是果何不从， &nbsp;&nbsp;&nbsp;&nbsp;非缘中而出？

若因缘中求果不可得，何故不从非缘出？如泥中无瓶，何故不从乳中出？

复次，
<a name="1-14"></a>
&nbsp;&nbsp;&nbsp;&nbsp;若果从缘生， &nbsp;&nbsp;&nbsp;&nbsp;是缘无自性；

&nbsp;&nbsp;&nbsp;&nbsp;从无自性生， &nbsp;&nbsp;&nbsp;&nbsp;何得从缘生？

&nbsp;&nbsp;&nbsp;&nbsp;果不从缘生， &nbsp;&nbsp;&nbsp;&nbsp;不从非缘生；

&nbsp;&nbsp;&nbsp;&nbsp;以果无有故， &nbsp;&nbsp;&nbsp;&nbsp;缘、非缘亦无。

果从众缘生，是缘无自性；若无自性则无法，无法何能生？是故果不从缘生。

不从非缘生者，破缘故说非缘，实无非缘法，是故不从非缘生。

若不从二生，是则无果；无果故，缘、非缘亦无。

### 破去来品第二

问曰：世间眼见三时有作，已去、未去、去时；以有作故，当知有诸法。

答曰：
<a name="2-1"></a>
&nbsp;&nbsp;&nbsp;&nbsp;已去无有去， &nbsp;&nbsp;&nbsp;&nbsp;未去亦无去，

&nbsp;&nbsp;&nbsp;&nbsp;离已去、未去， &nbsp;&nbsp;&nbsp;&nbsp;去时亦无去。

已去无有去，已去故。若离去有去业，是事不然。未去亦无去，未有去法故。去时名半去半未去，不离已去、未去故。

问曰：
<a name="2-2"></a>
&nbsp;&nbsp;&nbsp;&nbsp;动处则有去， &nbsp;&nbsp;&nbsp;&nbsp;此中有去时，

&nbsp;&nbsp;&nbsp;&nbsp;非已去、未去， &nbsp;&nbsp;&nbsp;&nbsp;是故去时去。

随有作业处，是中应有去。眼见去时中有作业，已去中作业已灭，未去中未有作业，是故当知去时有去。

答曰：
<a name="2-3"></a>
&nbsp;&nbsp;&nbsp;&nbsp;云何于去时， &nbsp;&nbsp;&nbsp;&nbsp;而当有去法？

&nbsp;&nbsp;&nbsp;&nbsp;若离于去法， &nbsp;&nbsp;&nbsp;&nbsp;去时不可得。

去时有去法，是事不然。何以故？离去法，去时不可得。若离去法有去时者，应去时中有去，如器中有果。

复次，
<a name="2-4"></a>
&nbsp;&nbsp;&nbsp;&nbsp;若言去时去， &nbsp;&nbsp;&nbsp;&nbsp;是人则有咎；

&nbsp;&nbsp;&nbsp;&nbsp;离去有去时， &nbsp;&nbsp;&nbsp;&nbsp;去时独去故。

若谓已去、未去中无去，去时实有去者，是人则有咎。若离去法有去时，则不相因待。何以故？若说去时有去，是则为二；而实不尔，是故不得言离去有去时。

复次，
<a name="2-5"></a>
&nbsp;&nbsp;&nbsp;&nbsp;若去时有去， &nbsp;&nbsp;&nbsp;&nbsp;则有二种去，

&nbsp;&nbsp;&nbsp;&nbsp;一谓为去时， &nbsp;&nbsp;&nbsp;&nbsp;二谓去时去。

若谓去时有去，是则有过，所谓有二去：一者、因去有去时，二者、去时中有去。

问曰：若有二去，有何咎？

答曰：
<a name="2-6"></a>
&nbsp;&nbsp;&nbsp;&nbsp;若有二去法， &nbsp;&nbsp;&nbsp;&nbsp;则有二去者；

&nbsp;&nbsp;&nbsp;&nbsp;以离于去者， &nbsp;&nbsp;&nbsp;&nbsp;去法不可得。

若有二去法，则有二去者。何以故？因去法有去者故，一人有二去；二去者，此则不然，是故去时亦无去。

问曰：离去者，无去法可尔，今三时中定有去者。

答曰：
<a name="2-7"></a>
&nbsp;&nbsp;&nbsp;&nbsp;若离于去者， &nbsp;&nbsp;&nbsp;&nbsp;去法不可得；

&nbsp;&nbsp;&nbsp;&nbsp;以无去法故， &nbsp;&nbsp;&nbsp;&nbsp;何得有去者？

若离于去者，则去法不可得，今云何于无去法中，言三时定有去者？

复次，
<a name="2-8"></a>
&nbsp;&nbsp;&nbsp;&nbsp;去者则不去， &nbsp;&nbsp;&nbsp;&nbsp;不去者不去，

&nbsp;&nbsp;&nbsp;&nbsp;离去、不去者， &nbsp;&nbsp;&nbsp;&nbsp;无第三去者。

无有去者。何以故？若有去者，则有二种：若去者，若不去者。若离是二，无第三去者。

问曰：若去者去，有何咎？

答曰：
<a name="2-9"></a>
&nbsp;&nbsp;&nbsp;&nbsp;若言去者去， &nbsp;&nbsp;&nbsp;&nbsp;云何有此义？

&nbsp;&nbsp;&nbsp;&nbsp;若离于去法， &nbsp;&nbsp;&nbsp;&nbsp;去者不可得。

若谓定有去者用去法，是事不然。何以故？离去法，去者不可得故。若离去者定有去法，则去者能用去法，而实不尔。

复次，
<a name="2-10"></a>
&nbsp;&nbsp;&nbsp;&nbsp;若去者有去， &nbsp;&nbsp;&nbsp;&nbsp;则有二种去：

&nbsp;&nbsp;&nbsp;&nbsp;一谓去者去， &nbsp;&nbsp;&nbsp;&nbsp;二谓去法去。

若言去者用去法，则有二过，于一去者中而有二去：一以去法成去者，二以去者成去法。去者成已然后用去法，是事不然。是故先三时中，谓定有去者用去法，是事不然。

复次，
<a name="2-11"></a>
&nbsp;&nbsp;&nbsp;&nbsp;若谓去者去， &nbsp;&nbsp;&nbsp;&nbsp;是人则有咎，

&nbsp;&nbsp;&nbsp;&nbsp;离去有去者， &nbsp;&nbsp;&nbsp;&nbsp;说去者有去。

若人说去者能用去法，是人则有咎，离去法有去者。何以故？说去者用去法，是为先有去者，后有去法，是事不然，是故三时中无有去者。

复次，若决定有去、有去者，应有初发，而于三时中，求发不可得。何以故？
<a name="2-12"></a>
&nbsp;&nbsp;&nbsp;&nbsp;已去中无发， &nbsp;&nbsp;&nbsp;&nbsp;未去中无发，

&nbsp;&nbsp;&nbsp;&nbsp;去时中无发， &nbsp;&nbsp;&nbsp;&nbsp;何处当有发？

何以故？三时中无发。
<a name="2-13"></a>
&nbsp;&nbsp;&nbsp;&nbsp;未发无去时， &nbsp;&nbsp;&nbsp;&nbsp;亦无有已去，

&nbsp;&nbsp;&nbsp;&nbsp;是二应有发， &nbsp;&nbsp;&nbsp;&nbsp;未去何有发？
<a name="2-14"></a>
&nbsp;&nbsp;&nbsp;&nbsp;无去无未去， &nbsp;&nbsp;&nbsp;&nbsp;亦复无去时，

&nbsp;&nbsp;&nbsp;&nbsp;一切无有发， &nbsp;&nbsp;&nbsp;&nbsp;何故而分别？

若人未发则无去时，亦无已去。若有发当在二处，去时、已去中，二俱不然。未去时未有发故，未去中何有发？发无故无去，无去故无去者，何得有已去、未去、去时？

问曰：若无去、无去者，应有住、住者。

答曰：
<a name="2-15"></a>
&nbsp;&nbsp;&nbsp;&nbsp;去者则不住， &nbsp;&nbsp;&nbsp;&nbsp;不去者不住，

&nbsp;&nbsp;&nbsp;&nbsp;离去、不去者， &nbsp;&nbsp;&nbsp;&nbsp;何有第三住？

若有住、有住者，应去者住，若不去者住。若离此二，应有第三住，是事不然。去者不住，去未息故，与去相违名为住。不去者亦不住。何以故？因去法灭故有住，无去则无住。离去者、不去者，更无第三住者。若有第三住者，即在去者、不去者中。以是故，不得言去者住。

复次，
<a name="2-16"></a>
&nbsp;&nbsp;&nbsp;&nbsp;去者若当住， &nbsp;&nbsp;&nbsp;&nbsp;云何有此义？

&nbsp;&nbsp;&nbsp;&nbsp;若当离于去， &nbsp;&nbsp;&nbsp;&nbsp;去者不可得。

汝谓去者住，是事不然。何以故？离去法，去者不可得。若去者在去相，云何当有住？去住相违故。

复次，
<a name="2-17"></a>
&nbsp;&nbsp;&nbsp;&nbsp;去、未去无住， &nbsp;&nbsp;&nbsp;&nbsp;去时亦无住，

&nbsp;&nbsp;&nbsp;&nbsp;所有行、止法， &nbsp;&nbsp;&nbsp;&nbsp;皆同于去义。

若谓去者住， 是人应在去时、已去、未去中住。三处皆无住，是故汝言去者有住，是则不然。如破去法、住法，行、止亦如是。行者，如从谷子相续至芽茎叶等。止者，谷子灭故芽茎叶灭。相续故名行，断故名止。又如无明缘诸行乃至老死是名行，无明灭故诸行等灭是名止。

问曰：汝虽种种门破去、去者、住、住者，而眼见有去、住。

答曰：肉眼所见不可信。若实有去、去者，为以一法成，为以二法成？二俱有过。何以故？
<a name="2-18"></a>
&nbsp;&nbsp;&nbsp;&nbsp;去法即去者， &nbsp;&nbsp;&nbsp;&nbsp;是事则不然；

&nbsp;&nbsp;&nbsp;&nbsp;去法异去者， &nbsp;&nbsp;&nbsp;&nbsp;是事亦不然。

若去法、去者一，是则不然，异亦不然。

问曰：一、异有何过？

答曰：
<a name="2-19"></a>
&nbsp;&nbsp;&nbsp;&nbsp;若谓于去法， &nbsp;&nbsp;&nbsp;&nbsp;即为是去者，

&nbsp;&nbsp;&nbsp;&nbsp;作者及作业， &nbsp;&nbsp;&nbsp;&nbsp;是事则为一。
<a name="2-20"></a>
&nbsp;&nbsp;&nbsp;&nbsp;若谓于去法， &nbsp;&nbsp;&nbsp;&nbsp;有异于去者，

&nbsp;&nbsp;&nbsp;&nbsp;离去者有去， &nbsp;&nbsp;&nbsp;&nbsp;离去有去者，

如是二俱有过。何以故？若去法即是去者，是则错乱破于因缘。因去有去者，因去者有去。又去名为法，去者名为人；人常，法无常。若一者，则二俱应常、二俱无常，一中有如是等过。若异者则相违，未有去法应有去者，未有去者应有去法，不相因待，一法灭应一法在，异中有如是等过。

复次，
<a name="2-21"></a>
&nbsp;&nbsp;&nbsp;&nbsp;去、去者是二， &nbsp;&nbsp;&nbsp;&nbsp;若一、异法成，

&nbsp;&nbsp;&nbsp;&nbsp;二门俱不成， &nbsp;&nbsp;&nbsp;&nbsp;云何当有成？

若去者、去法有，若以一法成，若以异法成，二俱不可得。先已说无第三法成，若谓有成，应说因缘无去、无去者。

今当更说，
<a name="2-22"></a>
&nbsp;&nbsp;&nbsp;&nbsp;因去知去者， &nbsp;&nbsp;&nbsp;&nbsp;不能用是去，

&nbsp;&nbsp;&nbsp;&nbsp;先无有去法， &nbsp;&nbsp;&nbsp;&nbsp;故无去者去。

随以何去法知去者，是去者不能用是去法。何以故？是去法未有时，无有去者，亦无去时、已去、未去。如先有人，有城邑得有所起；去法、去者则不然，去者因去法成，去法因去者成故。

复次，
<a name="2-23"></a>
&nbsp;&nbsp;&nbsp;&nbsp;因去知去者， &nbsp;&nbsp;&nbsp;&nbsp;不能用异去，

&nbsp;&nbsp;&nbsp;&nbsp;于一去者中， &nbsp;&nbsp;&nbsp;&nbsp;不得二去故。

随以何去法知去者，是去者不能用异去法。何以故？一去者中，二去法不可得故。

复次，
<a name="2-24"></a>
&nbsp;&nbsp;&nbsp;&nbsp;决定有去者， &nbsp;&nbsp;&nbsp;&nbsp;不能用三去；

&nbsp;&nbsp;&nbsp;&nbsp;不决定去者， &nbsp;&nbsp;&nbsp;&nbsp;亦不用三去；
<a name="2-25"></a>
&nbsp;&nbsp;&nbsp;&nbsp;去法定不定， &nbsp;&nbsp;&nbsp;&nbsp;去者不用三；

&nbsp;&nbsp;&nbsp;&nbsp;是故去、去者， &nbsp;&nbsp;&nbsp;&nbsp;所去处皆无。

决定者，名本实有，不因去法生。去法名身动，三种名未去、已去、去时。

若决定有去者，离去法应有去者，不应有住，是故说决定有去者不能用三去。若去者不决定，不决定名本实无，以因去法得名去者，以无去法故不能用三去。因去法故有去者，若先无去法则无去者，云何言不决定去者用三去？

如去者，去法亦如是。若先离去者，决定有去法，则不因去者有去法，是故去者不能用三去法。若决定无去法，去者何所用？

如是思惟观察，去法、去者、所去处，是法皆相因待。因去法有去者，因去者有去法，因是二法则有可去处，不得言定有，不得言定无。是故决定知，三法虚妄，空无所有，但有假名，如幻如化。

### 破六情品第三

问曰：经中说有六情，所谓，
<a name="3-1"></a>
&nbsp;&nbsp;&nbsp;&nbsp;眼耳及鼻舌， &nbsp;&nbsp;&nbsp;&nbsp;身意等六情，

&nbsp;&nbsp;&nbsp;&nbsp;此眼等六情， &nbsp;&nbsp;&nbsp;&nbsp;行色等六尘。

此中眼为内情，色为外尘，眼能见色；乃至意为内情，法为外尘，意能知法。

答曰：无也。何以故？
<a name="3-2"></a>
&nbsp;&nbsp;&nbsp;&nbsp;是眼则不能， &nbsp;&nbsp;&nbsp;&nbsp;自见其己体；

&nbsp;&nbsp;&nbsp;&nbsp;若不能自见， &nbsp;&nbsp;&nbsp;&nbsp;云何见余物？

是眼不能见自体。何以故？如灯能自照，亦能照他；眼若是见相，亦应自见，亦应见他，而实不尔。是故偈中说：若眼不自见，何能见余物？

问曰：眼虽不能自见，而能见他；如火能烧他，不能自烧。

答曰：
<a name="3-3"></a>
&nbsp;&nbsp;&nbsp;&nbsp;火喻则不能， &nbsp;&nbsp;&nbsp;&nbsp;成于眼见法；

&nbsp;&nbsp;&nbsp;&nbsp;去、未去、去时， &nbsp;&nbsp;&nbsp;&nbsp;已总答是事。

汝虽作火喻，不能成眼见法，是事去来品中已答。如已去中无去，未去中无去，去时中无去。如已烧、未烧、烧时俱无有烧，如是已见、未见、见时俱无见相。

复次，
<a name="3-4"></a>
&nbsp;&nbsp;&nbsp;&nbsp;见若未见时， &nbsp;&nbsp;&nbsp;&nbsp;则不名为见；

&nbsp;&nbsp;&nbsp;&nbsp;而言见能见， &nbsp;&nbsp;&nbsp;&nbsp;是事则不然。

眼未对色，则不能见，尔时不名为见，因对色名为见。是故偈中说：未见时无见，云何以见能见？

复次，二处俱无见法。何以故？
<a name="3-5"></a>
&nbsp;&nbsp;&nbsp;&nbsp;见不能有见， &nbsp;&nbsp;&nbsp;&nbsp;非见亦不见；

&nbsp;&nbsp;&nbsp;&nbsp;若已破于见， &nbsp;&nbsp;&nbsp;&nbsp;则为破见者。

见不能见，先已说过故。非见亦不见，无见相故；若无见相，云何能见？见法无故，见者亦无。何以故？若离见有见者，无眼者亦应以余情见。若以见见，则见中有见相。见者无见相，是故偈中说：若已破于见，则为破见者。

复次，
<a name="3-6"></a>
&nbsp;&nbsp;&nbsp;&nbsp;离见不离见， &nbsp;&nbsp;&nbsp;&nbsp;见者不可得；

&nbsp;&nbsp;&nbsp;&nbsp;以无见者故， &nbsp;&nbsp;&nbsp;&nbsp;何有见可见？

若有见，见者则不成；若无见，见者亦不成。见者无故，云何有见可见？若无见者，谁能用见法分别外色？是故偈中说：以无见者故，何有见可见？

复次，
<a name="3-7"></a>
&nbsp;&nbsp;&nbsp;&nbsp;见可见无故， &nbsp;&nbsp;&nbsp;&nbsp;识等四法无；

&nbsp;&nbsp;&nbsp;&nbsp;四取等诸缘， &nbsp;&nbsp;&nbsp;&nbsp;云何当得有？

见可见法无故，识、触、受、爱四法皆无；以无爱等故，四取等十二因缘分亦无。

复次，
<a name="3-8"></a>
&nbsp;&nbsp;&nbsp;&nbsp;耳鼻舌身意， &nbsp;&nbsp;&nbsp;&nbsp;声及闻者等，

&nbsp;&nbsp;&nbsp;&nbsp;当知如是义， &nbsp;&nbsp;&nbsp;&nbsp;皆同于上说。

如见可见法空，属众缘故无决定；余耳等五情、声等五尘，当知亦同见可见法，义同故不别说。

### 破五阴品第四

问曰：经说有五阴，是事云何？

答曰：
<a name="4-1"></a>
&nbsp;&nbsp;&nbsp;&nbsp;若离于色因， &nbsp;&nbsp;&nbsp;&nbsp;色则不可得；

&nbsp;&nbsp;&nbsp;&nbsp;若当离于色， &nbsp;&nbsp;&nbsp;&nbsp;色因不可得。

色因者，如布因缕，除缕则无布，除布则无缕。布如色，缕如因。

问曰：若离色因有色，有何过？

答曰：
<a name="4-2"></a>
&nbsp;&nbsp;&nbsp;&nbsp;离色因有色， &nbsp;&nbsp;&nbsp;&nbsp;是色则无因；

&nbsp;&nbsp;&nbsp;&nbsp;无因而有法， &nbsp;&nbsp;&nbsp;&nbsp;是事则不然。

如离缕有布，布则无因；无因而有法，世间所无有。

问曰：佛法、外道法、世间法中皆有无因法：佛法有三无为，无为常故无因；外道法中，虚空、时、方、神、微尘、涅槃等；世间法，虚空、时、方等。是三法无处不有，故名为常，常故无因。汝何以说无因法世间所无？

答曰：此无因法但有言说，思惟分别则皆无。若法从因缘有，不应言无因。若无因缘，则如我说。

问曰：有二种因：一者、作因，二者、言说因。是无因法无作因，但有言说因，令人知故。

答曰：虽有言说因，是事不然。虚空如六种中破，余事后当破。复次，现事尚皆可破，何况微尘等不可见法！是故说无因法，世间所无。

问曰：若离色有色因，有何过？

答曰：
<a name="4-3"></a>
&nbsp;&nbsp;&nbsp;&nbsp;若离色有因， &nbsp;&nbsp;&nbsp;&nbsp;则是无果因；

&nbsp;&nbsp;&nbsp;&nbsp;若言无果因， &nbsp;&nbsp;&nbsp;&nbsp;则无有是处。

若除色果，但有色因者，即是无果因。

问曰：若无果有因，有何咎？

答曰：无果有因，世间所无。何以故？以果故名为因，若无果，云何名因？复次，若因中无果者，物何以不从非因生？是事如破因缘品中说，是故无有无果因。

复次，
<a name="4-4"></a>
&nbsp;&nbsp;&nbsp;&nbsp;若已有色者， &nbsp;&nbsp;&nbsp;&nbsp;则不用色因；

&nbsp;&nbsp;&nbsp;&nbsp;若无有色者， &nbsp;&nbsp;&nbsp;&nbsp;亦不用色因。

二处有色因，是则不然。若先因中有色，不名为色因；若先因中无色，亦不名为色因。

问曰：若二处俱不然，但有无因色，有何咎？

答曰：
<a name="4-5"></a>
&nbsp;&nbsp;&nbsp;&nbsp;无因而有色， &nbsp;&nbsp;&nbsp;&nbsp;是事终不然；

&nbsp;&nbsp;&nbsp;&nbsp;是故有智者， &nbsp;&nbsp;&nbsp;&nbsp;不应分别色。

若因中有果、因中无果，此事尚不可得，何况无因有色？是故言无因而有色，是事终不然。是故有智者，不应分别色；分别名凡夫，以无明爱染贪著色，然后以邪见生分别戏论说因中有果无果等。今此中求色不可得，是故智者不应分别。

复次，
<a name="4-6"></a>
&nbsp;&nbsp;&nbsp;&nbsp;若果似于因， &nbsp;&nbsp;&nbsp;&nbsp;是事则不然；

&nbsp;&nbsp;&nbsp;&nbsp;果若不似因， &nbsp;&nbsp;&nbsp;&nbsp;是事亦不然。

若果与因相似，是事不然，因细果粗故，因果色力等各异；如布似缕则不名布，缕多布一故，不得言因果相似。若因果不相似，是亦不然；如麻缕不成绢，粗缕无出细布，是故不得言因果不相似。二义不然，故无色、无色因。
<a name="4-7"></a>
&nbsp;&nbsp;&nbsp;&nbsp;受阴及想阴， &nbsp;&nbsp;&nbsp;&nbsp;行阴、识阴等，

&nbsp;&nbsp;&nbsp;&nbsp;其余一切法， &nbsp;&nbsp;&nbsp;&nbsp;皆同于色阴。

四阴及一切法，亦应如是思惟破。又今造论者，欲赞美空义故，而说偈：
<a name="4-8"></a>
&nbsp;&nbsp;&nbsp;&nbsp;若人有问者， &nbsp;&nbsp;&nbsp;&nbsp;离空而欲答，

&nbsp;&nbsp;&nbsp;&nbsp;是则不成答， &nbsp;&nbsp;&nbsp;&nbsp;俱同于彼疑。
<a name="4-9"></a>
&nbsp;&nbsp;&nbsp;&nbsp;若人有难问， &nbsp;&nbsp;&nbsp;&nbsp;离空说其过，

&nbsp;&nbsp;&nbsp;&nbsp;是不成难问， &nbsp;&nbsp;&nbsp;&nbsp;俱同于彼疑。

若人论议时，各有所执，离于空义而有问答者，皆不成问答，俱亦同疑。如人言瓶是无常，问者言：“何以故无常？”答言：“从无常因生故。”此不名答。何以故？因缘中亦疑不知为常、为无常，是为同彼所疑。问者若欲说其过，不依于空而说诸法无常，则不名问难。何以故？汝因无常破我常，我亦因常破汝无常。若实无常则无业报，眼耳等诸法念念灭，亦无有分别，有如是等过，皆不成问难，同彼所疑。

若依空破常者，则无有过。何以故？此人不取空相故。是故若欲问答，尚应依于空法，何况欲求离苦寂灭相者！

### 破六种品第五

问曰：六种各有定相，有定相故则有六种。

答曰：
<a name="5-1"></a>
&nbsp;&nbsp;&nbsp;&nbsp;空相未有时， &nbsp;&nbsp;&nbsp;&nbsp;则无虚空法；

&nbsp;&nbsp;&nbsp;&nbsp;若先有虚空， &nbsp;&nbsp;&nbsp;&nbsp;即为是无相。

若未有虚空相，先有虚空法者，虚空则无相。何以故？无色处名虚空相。色是作法无常，若色未生，未生则无灭，尔时无虚空相。因色故有无色处，无色处名虚空相。

问曰：若无相有虚空，有何咎？

答曰：
<a name="5-2"></a>
&nbsp;&nbsp;&nbsp;&nbsp;是无相之法， &nbsp;&nbsp;&nbsp;&nbsp;一切处无有；

&nbsp;&nbsp;&nbsp;&nbsp;于无相法中， &nbsp;&nbsp;&nbsp;&nbsp;相则无所相。

若于常无常法中，求无相法不可得。如论者言：“是有是无，云何知各有相？”故生、住、灭是有为相，无生、住、灭是无为相。虚空若无相，则无虚空。若谓先无相后相来相者，是亦不然。若先无相，则无法可相。何以故？
<a name="5-3"></a>
&nbsp;&nbsp;&nbsp;&nbsp;有相、无相中， &nbsp;&nbsp;&nbsp;&nbsp;相则无所住；

&nbsp;&nbsp;&nbsp;&nbsp;离有相、无相， &nbsp;&nbsp;&nbsp;&nbsp;余处亦不住。

如有峰、有角尾端、有毛颈下垂壷，是名牛相；若离是相则无牛，若无牛是诸相无所住，是故说于无相法中相则无所相。有相中相亦不住，先有相故；如水相中火相不住，先有自相故。

复次，若无相中相住者，则为无因；无因名为无法而有相。相、可相，常相因待故，离有相、无相法，更无第三处可相。是故偈中说：离有相、无相，余处亦不住。

复次，
<a name="5-4"></a>
&nbsp;&nbsp;&nbsp;&nbsp;相法无有故， &nbsp;&nbsp;&nbsp;&nbsp;可相法亦无；

&nbsp;&nbsp;&nbsp;&nbsp;可相法无故， &nbsp;&nbsp;&nbsp;&nbsp;相法亦复无。

相无所住故，则无可相法；可相法无故，相法亦无。何以故？因相有可相，因可相有相，共相因待故。
<a name="5-5"></a>
&nbsp;&nbsp;&nbsp;&nbsp;是故今无相， &nbsp;&nbsp;&nbsp;&nbsp;亦无有可相；

&nbsp;&nbsp;&nbsp;&nbsp;离相、可相已， &nbsp;&nbsp;&nbsp;&nbsp;更亦无有物。

于因缘中本末推求，相、可相决定不可得。是二不可得故，一切法皆无。一切法皆摄在相、可相二法中，或相为可相，或可相为相；如火以烟为相，烟亦复以火为相。

问曰：若无有有，应当有无。

答曰：
<a name="5-6"></a>
&nbsp;&nbsp;&nbsp;&nbsp;若使无有有， &nbsp;&nbsp;&nbsp;&nbsp;云何当有无？

&nbsp;&nbsp;&nbsp;&nbsp;有无既已无， &nbsp;&nbsp;&nbsp;&nbsp;知有无者谁？

凡物若自坏，若为他坏，名为无。无不自有，从有而有。是故言：若使无有有，云何当有无？眼见耳闻尚不可得，何况无物？

问曰：以无有有故无亦无，应当有知有、无者。

答曰：若有知者，应在有中，应在无中。有、无既破，知者亦同破。
<a name="5-7"></a>
&nbsp;&nbsp;&nbsp;&nbsp;是故知虚空， &nbsp;&nbsp;&nbsp;&nbsp;非有亦非无，

&nbsp;&nbsp;&nbsp;&nbsp;非相非可相， &nbsp;&nbsp;&nbsp;&nbsp;余五同虚空。

如虚空种种求相不可得，余五种亦如是。

问曰：虚空不在初、不在后，何以先破？

答曰：地、水、火、风众缘和合故易破，识以苦乐因故、知无常变异故易破。虚空无如是相，但凡夫悕望为有，是故先破。复次，虚空能持四大，四大因缘有识，是故先破根本，余者自破。

问曰：世间人尽见诸法是有是无，汝何以独与世间相违，言无所见？

答曰：
<a name="5-8"></a>
&nbsp;&nbsp;&nbsp;&nbsp;浅智见诸法， &nbsp;&nbsp;&nbsp;&nbsp;若有若无相；

&nbsp;&nbsp;&nbsp;&nbsp;是则不能见， &nbsp;&nbsp;&nbsp;&nbsp;灭见安隐法。

若人未得道，不见诸法实相，爱见因缘故种种戏论：见法生时谓之为有，取相言有；见法灭时谓之为断，取相言无。智者见诸法生即灭无见，见诸法灭即灭有见，是故于一切法虽有所见，皆如幻如梦，乃至无漏道见尚灭，何况余见！是故若不见灭见安隐法者，则见有见无。

### 破染染者品第六

问曰：经说贪欲、嗔恚、愚痴，是世间根本。贪欲有种种名，初名爱，次名著，次名染，次名淫欲，次名贪欲，有如是等名字。此是结使，依止众生。众生名染者，贪欲名染法，有染法、染者故，则有贪欲。余二亦如是，有嗔则有嗔者，有痴则有痴者。以此三毒因缘起三业，三业因缘起三界，是故有一切法。

答曰：经虽说有三毒名字，求实不可得。何以故？
<a name="6-1"></a>
&nbsp;&nbsp;&nbsp;&nbsp;若离于染法， &nbsp;&nbsp;&nbsp;&nbsp;先自有染者，

&nbsp;&nbsp;&nbsp;&nbsp;因是染欲者， &nbsp;&nbsp;&nbsp;&nbsp;应生于染法。
<a name="6-2"></a>
&nbsp;&nbsp;&nbsp;&nbsp;若无有染者， &nbsp;&nbsp;&nbsp;&nbsp;云何当有染？

&nbsp;&nbsp;&nbsp;&nbsp;若有若无染， &nbsp;&nbsp;&nbsp;&nbsp;染者亦如是。

若先定有染者，则不更须染，染者先已染故。若先定无染者，亦复不应起染，要当先有染者然后起染；若先无染者，则无受染者。

染法亦如是，若先离人定有染法，此则无因，云何得起？似如无薪火。若先定无染法，则无有染者。是故偈中说：若有若无染，染者亦如是。

问曰：若染法、染者先后相待生，是事不可得者；若一时生，有何咎？

答曰：
<a name="6-3"></a>
&nbsp;&nbsp;&nbsp;&nbsp;染者及染法， &nbsp;&nbsp;&nbsp;&nbsp;俱成则不然；

&nbsp;&nbsp;&nbsp;&nbsp;染者、染法俱， &nbsp;&nbsp;&nbsp;&nbsp;则无有相待。

若染法、染者一时成，则不相待。不因染者有染法，不因染法有染者，是二应常，已无因成故。若常则多过，无有解脱法。

复次，今当以一、异法，破染法、染者。何以故？
<a name="6-4"></a>
&nbsp;&nbsp;&nbsp;&nbsp;染者、染法一， &nbsp;&nbsp;&nbsp;&nbsp;一法云何合？

&nbsp;&nbsp;&nbsp;&nbsp;染者、染法异， &nbsp;&nbsp;&nbsp;&nbsp;异法云何合？

染法、染者，若以一法合，若以异法合：若一则无合。何以故？一法云何自合？如指端不能自触。若以异法合，是亦不可。何以故？以异成故，若各成竟不须复合，虽合犹异。

复次，一、异俱不可。何以故？
<a name="6-5"></a>
&nbsp;&nbsp;&nbsp;&nbsp;若一有合者， &nbsp;&nbsp;&nbsp;&nbsp;离伴应有合；

&nbsp;&nbsp;&nbsp;&nbsp;若异有合者， &nbsp;&nbsp;&nbsp;&nbsp;离伴亦应合。

若染、染者一，强名为合者，应离余因缘而有染、染者。复次，若一，亦不应有染、染者二名。染是法，染者是人，若人、法为一，是则大乱。

若染、染者各异，而言合者，则不须余因缘而有合；若异而合者，虽远亦应合。

问曰：一不合可尔，眼见异法共合。

答曰：
<a name="6-6"></a>
&nbsp;&nbsp;&nbsp;&nbsp;若异而有合， &nbsp;&nbsp;&nbsp;&nbsp;染、染者何事？

&nbsp;&nbsp;&nbsp;&nbsp;是二相先异， &nbsp;&nbsp;&nbsp;&nbsp;然后说合相。

若染、染者，先有决定异相，而后合者，是则不合。何以故？是二相先已异，而后强说合。

复次，
<a name="6-7"></a>
&nbsp;&nbsp;&nbsp;&nbsp;若染及染者， &nbsp;&nbsp;&nbsp;&nbsp;先各成异相；

&nbsp;&nbsp;&nbsp;&nbsp;既已成异相， &nbsp;&nbsp;&nbsp;&nbsp;云何而言合？

若染、染者先各成别相，汝今何以强说合相？

复次，
<a name="6-8"></a>
&nbsp;&nbsp;&nbsp;&nbsp;异相无有成， &nbsp;&nbsp;&nbsp;&nbsp;是故汝欲合；

&nbsp;&nbsp;&nbsp;&nbsp;合相竟无成， &nbsp;&nbsp;&nbsp;&nbsp;而复说异相。

汝已染、染者异相不成故，复说合相。合相中有过，染、染者不成，汝为成合相故，复说异相。汝自已为定，而所说不定。何以故？
<a name="6-9"></a>
&nbsp;&nbsp;&nbsp;&nbsp;异相不成故， &nbsp;&nbsp;&nbsp;&nbsp;合相则不成；

&nbsp;&nbsp;&nbsp;&nbsp;于何异相中， &nbsp;&nbsp;&nbsp;&nbsp;而欲说合相？

以此中染、染者异相不成故，合相亦不成。汝于何异相中，而欲说合相？

复次，
<a name="6-10"></a>
&nbsp;&nbsp;&nbsp;&nbsp;如是染、染者， &nbsp;&nbsp;&nbsp;&nbsp;非合不合成；

&nbsp;&nbsp;&nbsp;&nbsp;诸法亦如是， &nbsp;&nbsp;&nbsp;&nbsp;非合不合成。

如染，恚、痴亦如是；如三毒，一切烦恼、一切法亦如是，非先非后、非合非散等，因缘所成。
