## 《大智度论》第二卷

### 释初品中总说如是我闻一时

如是我闻，今当总说。

问曰：若诸佛一切智人，自然无师，不随他教，不受他法，不用他道，不从他闻而说法，何以言如是我闻？

答曰：如汝所言，佛一切智人，自然无师，不应从他闻法而说。佛法非但佛口说者是，一切世间真实善语、微妙好语，皆出佛法中。如佛毗尼中说：何者是佛法？佛法有五种人说：一者、佛自口说，二者、佛弟子说，三者、仙人说，四者、诸天说，五者、化人说。

复次，如释提桓因得道经，佛告憍尸迦：“世间真实善语、微妙好语，皆出我法。”如赞佛偈中说：

&nbsp;&nbsp;&nbsp;&nbsp;“诸世善语&nbsp;&nbsp;&nbsp;&nbsp;皆出佛法&nbsp;&nbsp;&nbsp;&nbsp;善说无失&nbsp;&nbsp;&nbsp;&nbsp;无过佛语。

&nbsp;&nbsp;&nbsp;&nbsp;余处虽有&nbsp;&nbsp;&nbsp;&nbsp;善无过语&nbsp;&nbsp;&nbsp;&nbsp;一切皆是&nbsp;&nbsp;&nbsp;&nbsp;佛法之余。

&nbsp;&nbsp;&nbsp;&nbsp;诸外道中&nbsp;&nbsp;&nbsp;&nbsp;设有好语&nbsp;&nbsp;&nbsp;&nbsp;如虫食木&nbsp;&nbsp;&nbsp;&nbsp;偶得成字。

&nbsp;&nbsp;&nbsp;&nbsp;初中下法&nbsp;&nbsp;&nbsp;&nbsp;自共相破&nbsp;&nbsp;&nbsp;&nbsp;如铁出金&nbsp;&nbsp;&nbsp;&nbsp;谁当信者？

&nbsp;&nbsp;&nbsp;&nbsp;如伊兰中&nbsp;&nbsp;&nbsp;&nbsp;牛头栴檀；&nbsp;&nbsp;&nbsp;&nbsp;如苦种中&nbsp;&nbsp;&nbsp;&nbsp;生甘美果。

&nbsp;&nbsp;&nbsp;&nbsp;设能信此&nbsp;&nbsp;&nbsp;&nbsp;是人则信&nbsp;&nbsp;&nbsp;&nbsp;外经书中&nbsp;&nbsp;&nbsp;&nbsp;自出好语。

&nbsp;&nbsp;&nbsp;&nbsp;诸好实语&nbsp;&nbsp;&nbsp;&nbsp;皆从佛出；&nbsp;&nbsp;&nbsp;&nbsp;如栴檀香&nbsp;&nbsp;&nbsp;&nbsp;出摩梨山。

&nbsp;&nbsp;&nbsp;&nbsp;除摩梨山&nbsp;&nbsp;&nbsp;&nbsp;无出栴檀；&nbsp;&nbsp;&nbsp;&nbsp;如是除佛&nbsp;&nbsp;&nbsp;&nbsp;无出实语。”

复次，如是我闻，是阿难等佛大弟子辈说，入佛法相故，名为佛法。如佛般涅槃时，于俱夷那竭国萨罗双树间，北首卧，将入涅槃。尔时，阿难亲属爱未除，未离欲故，心没忧海，不能自出。尔时，长老阿尼卢豆语阿难：“汝守佛法藏人，不应如凡人自没忧海！一切有为法，是无常相，汝莫愁忧！又佛手付汝法，汝今愁闷，失所受事。汝当问佛：‘佛涅槃后，我曹云何行道？谁当作师？恶口车匿，云何共住？佛经初首，作何等语？’如是种种未来事，应问佛。”阿难闻是事，闷心小醒，得念道力助，于佛末后卧床边，以此事问佛。佛告阿难：“若今现前，若我过去后，自依止，法依止，不余依止。云何比丘自依止、法依止、不余依止？于是比丘观内身，常念一心智慧，勤修精进，除世间贪爱；外身、内外身观，亦如是；受、心、法念处，亦复如是。是名比丘自依止、法依止、不余依止。从今日，解脱戒经即是大师；如解脱戒经说身业、口业，应如是行。车匿比丘，我涅槃后，如梵天法治；若心濡伏者，应教那陀迦旃延经，即可得道。我三阿僧祇劫所集法宝藏，是藏初应作是说：‘如是我闻：一时，佛在某方某国土、某处林中。’何以故？过去诸佛经初皆称是语，未来诸佛经初亦称是语，现在诸佛末后般涅槃时亦教称是语。今我般涅槃后，经初亦应称：‘如是我闻：一时。’”是故当知是佛所教，非佛自言如是我闻。佛一切智人，自然无师故，不应言我闻。若佛自说如是我闻，有所不知者，可有此难。阿难问佛，佛教是语，是弟子所言如是我闻，我无有咎。

复次，欲令佛法久住世间故，长老摩诃迦葉等诸阿罗汉问阿难：“佛初何处说法？说何等法？”阿难答：“如是我闻：一时，佛在波罗柰国仙人鹿林中，为五比丘说是苦圣谛。我本不从他闻法，中正忆念得眼智明觉。”是经是中应广说，如集法经中说：佛入涅槃时，地六种动，诸河反流；疾风暴发，黑云四起，恶雷掣电，雹雨骤堕，处处星流，师子恶兽哮吼唤呼，诸天、世人皆大号啕。诸天、人等皆发是言：“佛取涅槃，一何疾哉！世间眼灭！”当是时间，一切草木、药树、华叶一时剖裂，诸须弥山王尽皆倾摇，海水波扬，地大震动，山崖崩落，诸树摧折，四面烟起，甚大可畏。陂池江河尽皆扰浊，彗星昼出。诸人啼哭，诸天忧愁，诸天女等喐咿哽咽，涕泪交流。诸学人等默然不乐，诸无学人念有为诸法一切无常。如是天、人、夜叉、罗刹、揵闼婆、甄陀罗、摩睺罗伽及诸龙等，皆大忧愁。诸阿罗汉渡老病死海，心念言：

&nbsp;&nbsp;&nbsp;&nbsp;“已渡凡人恩爱河，&nbsp;&nbsp;&nbsp;&nbsp;老病死券已裂破；&nbsp;&nbsp;&nbsp;&nbsp;见身箧中四大蛇，&nbsp;&nbsp;&nbsp;&nbsp;今入无余灭涅槃！”

诸大阿罗汉各各随意，于诸山林流泉溪谷，处处舍身而般涅槃。更有诸阿罗汉于虚空中飞腾而去，譬如雁王现种种神力，令众人心信清净，然后般涅槃。六欲天乃至遍净天等，见诸阿罗汉皆取灭度，各心念言：“佛日既没，种种禅定解脱智慧弟子，先亦灭度。是诸众生有种种淫怒痴病，是法药师辈今疾灭度，谁当治者？无量智慧大海中生弟子莲华，今已干枯；法树摧折，法云散灭。大智象王既逝，象子亦随去。法商人过去，从谁求法宝？如偈说：

&nbsp;&nbsp;&nbsp;&nbsp;“佛已永寂入涅槃，&nbsp;&nbsp;&nbsp;&nbsp;诸灭结众亦过去；&nbsp;&nbsp;&nbsp;&nbsp;世界如是空无智，&nbsp;&nbsp;&nbsp;&nbsp;痴冥道增智灯灭！”

尔时，诸天礼摩诃迦葉足说偈言：

&nbsp;&nbsp;&nbsp;&nbsp;“耆年欲恚慢已除，&nbsp;&nbsp;&nbsp;&nbsp;其形譬如紫金柱；&nbsp;&nbsp;&nbsp;&nbsp;上下端严妙无比，&nbsp;&nbsp;&nbsp;&nbsp;目明清净如莲华！”

如是赞已，白大迦葉言：“大德迦葉，仁者知不？佛法船欲破，法城欲颓，法海欲竭，法幢欲倒，法灯欲灭；说法人欲去，行道人渐少，恶人力转盛，当以大慈建立佛法！”尔时，大迦葉心如大海，澄静不动，良久而答：“汝等善说！实如所言，世间不久无智盲冥。”于是大迦葉默然受请。尔时，诸天礼大迦葉足，忽然不现，各自还去。

是时，大迦葉思惟：“我今云何使是三阿僧祇劫难得佛法而得久住！”如是思惟竟：“我知是法可使久住，应当结集修妒路、阿毗昙、毗尼，作三法藏。如是佛法可得久住，未来世人可得受行。所以者何？佛世世勤苦慈愍众生故，学得是法，为人演说；我曹亦应承用佛教，宣扬开化。”是时，大迦葉作是语竟，往须弥山顶，挝铜揵椎，说此偈言：

&nbsp;&nbsp;&nbsp;&nbsp;“佛诸弟子，&nbsp;&nbsp;&nbsp;&nbsp;若念于佛，&nbsp;&nbsp;&nbsp;&nbsp;当报佛恩，&nbsp;&nbsp;&nbsp;&nbsp;莫入涅槃！”

是揵椎音、大迦葉语声，遍至三千大千世界，皆悉闻知。诸有弟子得神力者，皆来集会大迦葉所。尔时，大迦葉告诸会者：“佛法欲灭，佛从三阿僧祇劫种种勤苦，慈愍众生，学得是法。佛般涅槃已，诸弟子知法、持法、诵法者，皆亦随佛灭度。法今欲灭，未来众生甚可怜愍，失智慧眼，愚痴盲冥；佛大慈悲愍伤众生，我曹应当承用佛教，须待结集经藏竟，随意灭度。”诸来众会，皆受教住。

尔时，大迦葉选得千人，除去阿难，尽皆阿罗汉，得六神通，得共解脱、无疑解脱，悉得三明，禅定自在，能逆顺行诸三昧，皆悉无碍；诵读三藏，知内外经书，诸外道家十八种大经，尽亦读知；皆能论议，降伏异学。

问曰：是时，有如是等无数阿罗汉，何以止选取千人，不多取耶？

答曰：频婆娑罗王得道，八万四千官属亦各得道。是时，王教敕宫中，常设饭食，供养千人；阿阇世王不断是法。尔时，大迦葉思惟言：“若我等常乞食者，当有外道强来难问，废阙法事；今王舍城常设饭食，供给千人，是中可住结集经藏。”以是故，选取千人，不得多取。

是时，大迦葉与千人俱，到王舍城耆阇崛山中，告语阿阇世王：“给我等食，日日送来，今我等结集经藏，不得他行。”是中夏安居三月，初十五日说戒时，集和合僧。大迦葉入禅定，以天眼观今是众中，谁有烦恼未尽应逐出者！唯有阿难一人不尽，余九百九十九人诸漏已尽，清净无垢。大迦葉从禅定起，众中手牵阿难出，言：“今清净众中结集经藏，汝结未尽，不应住此！”是时，阿难惭耻悲泣，而自念言：“我二十五年随侍世尊，供给左右，未曾得如是苦恼。佛实大德，慈悲含忍。”念已，白大迦葉言：“我能有力，久可得道；但诸佛法，阿罗汉者不得供给左右使令；以是故，我留残结不尽断耳！”大迦葉言：“汝更有罪！佛意不欲听女人出家，以汝殷勤劝请，佛听为道。以是故，佛之正法，五百岁而衰微，是汝突吉罗罪！”阿难言：“我怜愍瞿昙弥，又三世诸佛法皆有四部众，我释迦文佛云何独无？”大迦葉复言：“佛欲涅槃时，近俱夷那竭城，背痛，四叠沤多罗僧敷卧，语汝言：‘我须水。’汝不供给，是汝突吉罗罪！”阿难答言：“是时，五百乘车，截流而渡，令水浑浊，以是故不取。”大迦葉复言：“正使水浊，佛有大神力，能令大海浊水清净，汝何以故不与？是汝之罪，汝去作突吉罗忏悔！”大迦葉复言：“佛问汝：‘若有人四神足好修，可住寿一劫，若减一劫；佛四神足好修，欲住寿一劫，若减一劫。’汝默然不答。问汝至三，汝故默然。汝若答佛：‘佛四神足好修，应住一劫，若减一劫。’由汝故，令佛世尊早入涅槃，是汝突吉罗罪！”阿难言：“魔蔽我心，是故无言。我非恶心而不答佛。”大迦葉复言：“汝与佛叠僧伽梨衣，以足蹈上，是汝突吉罗罪。”阿难言：“尔时，有大风起，无人助我捉衣，时风吹来堕我脚下，非不恭敬，故蹈佛衣。”大迦葉复言：“佛阴藏相，般涅槃后以示女人，是何可耻？是汝突吉罗罪！”阿难言：“尔时，我思惟，若诸女人见佛阴藏相者，便自羞耻女人形，欲得男子身，修行佛相，种福德根。以是故，我示女人，不为无耻而故破戒。”大迦葉言：“汝有六种突吉罗罪，尽应僧中悔过！”阿难言：“诺！随长老大迦葉及僧所教！”是时，阿难长跪合手，遍袒右肩，脱革屣，六种突吉罗罪忏悔。大迦葉于僧中，手牵阿难出，语阿难言：“断汝漏尽，然后来入；残结未尽，汝勿来也！”如是语竟，便自闭门。

尔时，诸阿罗汉议言：“谁能结集毗尼法藏者？”长老阿泥卢豆言：“舍利弗是第二佛，有好弟子，字憍梵钵提，柔软和雅，常处闲居，住心寂宴，能知毗尼法藏。今在天上尸利沙树园中住，遣使请来。”大迦葉语下座比丘：“汝次应僧使。”下座比丘言；“僧有何使？”大迦葉言：“僧使汝至天上尸利沙树园中，憍梵钵提阿罗汉住处。”是比丘欢喜踊跃，受僧敕命，白大迦葉言：“我到憍梵钵提阿罗汉所，陈说何事？”大迦葉言：“到已，语憍梵钵提：‘大迦葉等漏尽阿罗汉，皆会阎浮提，僧有大法事，汝可疾来！’”是下座比丘头面礼僧，右绕三匝，如金翅鸟飞腾虚空，往到憍梵钵提所，头面作礼，语憍梵钵提言：“软善大德！少欲知足，常在禅定！大迦葉问讯有语：今僧有大法事，可疾下来，观众宝聚。”是时，憍梵钵提心疑，语是比丘言：“僧将无斗诤事唤我耶？无有破僧者不？佛日灭度耶？”是比丘言：“实如所言，大师佛已灭度。”憍梵钵提言：“佛灭度太疾，世间眼灭！能逐佛转法轮将，我和尚舍利弗今在何所？”答曰：“先入涅槃。”憍梵钵提言：“大师法将，各自别离，当可柰何！摩诃目伽连今在何所？”是比丘言：“是亦灭度。”憍梵钵提言：“佛法欲散，大人过去，众生可愍。”问：“长老阿难今何所作？”是比丘言：“长老阿难，佛灭度后忧愁啼哭，迷闷不能自喻。”憍梵钵提言：“阿难懊恼，由有爱结，别离生苦。罗睺罗复云何？”答言：“罗睺罗得阿罗汉故，无忧无愁，但观诸法无常相。”憍梵钵提言：“难断爱已断，是以无忧愁。”憍梵钵提言：“我失离欲大师，于是尸利沙树园中住，亦何所为！我和尚大师皆已灭度，我今不能复下阎浮提，住此般涅槃。”说是言已，入禅定中，踊在虚空，身放光明，又出水火，手摩日月，现种种神变，自心出火烧身，身中出水四道，流下至大迦葉所。水中有声，说此偈言：

&nbsp;&nbsp;&nbsp;&nbsp;“憍梵钵提稽首礼，&nbsp;&nbsp;&nbsp;&nbsp;妙众第一大德僧；&nbsp;&nbsp;&nbsp;&nbsp;闻佛灭度我随去，&nbsp;&nbsp;&nbsp;&nbsp;如大象去象子随！”

尔时，下座比丘持衣钵还僧。是时中间，阿难思惟诸法，求尽残漏；其夜坐禅经行，殷勤求道。是阿难智慧多，定力少，是故不即得道；定智等者，乃可速得。后夜欲过，疲极偃息，却卧就枕；头未至枕，廓然得悟，如电光出，暗者见道。阿难如是入金刚定，破一切诸烦恼山，得三明、六神通、共解脱，作大力阿罗汉。即夜到僧堂门，敲门而唤。大迦葉问言：“敲门者谁？”答言：“我是阿难。”大迦葉言：“汝何以来？”阿难言：“我今夜得尽诸漏。”大迦葉言：“不与汝开门，汝从门钥孔中来！”阿难答言：“可尔！”即以神力从门钥孔中入，礼拜僧足忏悔：“大迦葉莫复见责！”大迦葉手摩阿难头言：“我故为汝，使汝得道。汝无嫌恨，我亦如是，以汝自证。譬如手画虚空，无所染著；阿罗汉心亦如是，一切法中得无所著。复汝本坐。”是时，僧复议言：“憍梵钵提已取灭度，更有谁能结集经藏？”长老阿尼卢豆言：“是长老阿难，于佛弟子中，常侍近佛，闻经能持，佛常叹誉。是阿难能结集经藏。”是时，长老大迦葉摩阿难头言：“佛嘱累汝，令持法藏，汝应报佛恩！佛在何处最初说法？佛诸大弟子能守护法藏者，皆以灭度，唯汝一人在。汝今应随佛心，怜愍众生故，集佛法藏。”是时，阿难礼僧已，坐师子座。

时，大迦葉说此偈言：

&nbsp;&nbsp;&nbsp;&nbsp;“佛圣师子王&nbsp;&nbsp;&nbsp;&nbsp;阿难是佛子&nbsp;&nbsp;&nbsp;&nbsp;师子座处坐&nbsp;&nbsp;&nbsp;&nbsp;观众无有佛。

&nbsp;&nbsp;&nbsp;&nbsp;如是大德众&nbsp;&nbsp;&nbsp;&nbsp;无佛失威神&nbsp;&nbsp;&nbsp;&nbsp;如空无月时&nbsp;&nbsp;&nbsp;&nbsp;有宿而不严。

&nbsp;&nbsp;&nbsp;&nbsp;汝大智人说&nbsp;&nbsp;&nbsp;&nbsp;汝佛子当演&nbsp;&nbsp;&nbsp;&nbsp;何处佛初说&nbsp;&nbsp;&nbsp;&nbsp;今汝当布现！”

是时，长老阿难一心合掌，向佛涅槃方如是说：

&nbsp;&nbsp;&nbsp;&nbsp;“佛初说法时&nbsp;&nbsp;&nbsp;&nbsp;尔时我不见；&nbsp;&nbsp;&nbsp;&nbsp;如是展转闻&nbsp;&nbsp;&nbsp;&nbsp;佛在波罗柰

&nbsp;&nbsp;&nbsp;&nbsp;佛为五比丘&nbsp;&nbsp;&nbsp;&nbsp;初开甘露门；&nbsp;&nbsp;&nbsp;&nbsp;说四真谛法&nbsp;&nbsp;&nbsp;&nbsp;苦集灭道谛。

&nbsp;&nbsp;&nbsp;&nbsp;阿若憍陈如&nbsp;&nbsp;&nbsp;&nbsp;最初得见道；&nbsp;&nbsp;&nbsp;&nbsp;八万诸天众&nbsp;&nbsp;&nbsp;&nbsp;皆亦入道迹！”

是千阿罗汉闻是语已，上升虚空，高七多罗树。皆言：“无常力大，如我等眼见佛说法，今乃言我闻！”便说偈言：

&nbsp;&nbsp;&nbsp;&nbsp;“我见佛身相&nbsp;&nbsp;&nbsp;&nbsp;犹如紫金山&nbsp;&nbsp;&nbsp;&nbsp;妙相众德灭&nbsp;&nbsp;&nbsp;&nbsp;唯有名独存。

&nbsp;&nbsp;&nbsp;&nbsp;是故当方便&nbsp;&nbsp;&nbsp;&nbsp;求出于三界&nbsp;&nbsp;&nbsp;&nbsp;勤集诸善根&nbsp;&nbsp;&nbsp;&nbsp;涅槃最为乐！”

尔时，长老阿泥卢豆说此偈言：

&nbsp;&nbsp;&nbsp;&nbsp;“咄世间无常！&nbsp;&nbsp;&nbsp;&nbsp;如水月芭蕉，&nbsp;&nbsp;&nbsp;&nbsp;功德满三界，&nbsp;&nbsp;&nbsp;&nbsp;无常风所坏！”

尔时，大迦葉复说此偈：

&nbsp;&nbsp;&nbsp;&nbsp;“无常力甚大&nbsp;&nbsp;&nbsp;&nbsp;愚智贫富贵&nbsp;&nbsp;&nbsp;&nbsp;得道及未得&nbsp;&nbsp;&nbsp;&nbsp;一切无能免！

&nbsp;&nbsp;&nbsp;&nbsp;非巧言妙宝&nbsp;&nbsp;&nbsp;&nbsp;非欺诳力诤&nbsp;&nbsp;&nbsp;&nbsp;如火烧万物&nbsp;&nbsp;&nbsp;&nbsp;无常相法尔。”

大迦葉语阿难：“从转法轮经至大般涅槃，集作四阿含：增一阿含、中阿含、长阿含、相应阿含。是名修妒路法藏。”诸阿罗汉更问：“谁能明了集毗尼法藏？”皆言：“长老忧波利，于五百阿罗汉中持律第一，我等今请。”即请言：“起，就师子座处坐！佛在何处初说毗尼结戒？”忧波利受僧教，师子座处坐，说：“如是我闻：一时，佛在毗舍离。尔时，须邻那迦兰陀长者子初作淫欲，以是因缘故，结初大罪。二百五十戒义作三部，七法、八法、比丘尼、毗尼、增一、忧波利问、杂部、善部，如是等八十部，作毗尼藏。”诸阿罗汉等复思惟：“谁能明了集阿毗昙藏？”念言：“长老阿难，于五百阿罗汉中，解修妒路义第一，我等今请。”即请言：“起，就师子座处坐！佛在何处初说阿毗昙？”阿难受僧教，师子座处坐，说：“如是我闻：一时，佛在舍婆提城。尔时，佛告诸比丘：‘诸有五怖、五罪、五怨，不除不灭，是因缘故，此生中身心受无量苦，复后世堕恶道中。诸有无此五怖、五罪、五怨，是因缘故，今生种种身心受乐，后世生天上乐处。何等五怖应远？一者、杀生，二者、盗，三者、邪淫，四者、妄语，五者、饮酒。如是等名为阿毗昙藏。”三法藏集竟，诸天、鬼神、诸龙、天女，种种供养，雨天华香、幢盖、天衣，供养法故。于是说偈：

&nbsp;&nbsp;&nbsp;&nbsp;“怜愍世界故，&nbsp;&nbsp;&nbsp;&nbsp;集结三法藏；&nbsp;&nbsp;&nbsp;&nbsp;十力一切智，&nbsp;&nbsp;&nbsp;&nbsp;说智无明灯！”

问曰：八乾度阿毗昙、六分阿毗昙等，从何处出？

答曰：佛在世时，法无违错；佛灭度后，初集法时，亦如佛在。佛后百年，阿输迦王作般阇于瑟大会，诸大法师论议异故，有别部名字。从是以来，展转至姓迦旃延婆罗门道人，智慧利根，尽读三藏内外经书，欲解佛法故，作发智经八乾度，初品是世间第一法。后诸弟子，为后人不能尽解八乾度故，作鞞婆沙。有人言：“六分阿毗昙中，分别世处分（此是楼炭经作六分中第三分），是目揵连作；六分中初分八品，四品是婆须蜜菩萨作，四品是罽宾阿罗汉作；余五分是诸论议师所作。”有人言：“佛在时，舍利弗解佛语故作阿毗昙；后犊子道人等读诵，乃至今名为舍利弗阿毗昙。摩诃迦旃延，佛在时，解佛语作蜫勒（蜫勒此言箧藏也），乃至今行于南天竺。”诸论议师，皆是广解佛语故。如说五戒：五戒几有色，几无色？几可见，几不可见？几有对，几无对？几有漏，几无漏？几有为，几无为？几有报，几无报？几善，几不善？几有记，几无记？七使：欲染使，瞋恚使，有爱使，憍慢使，无明使，见使，疑使。是七使几欲界系，几色界系，几无色界系？几见谛断，几思惟断？几见苦断，几见集断，几见尽断，几见道断？几遍使，几不遍使？十智：法智，比智，世智，他心智，苦智，集智，灭智，道智，尽智，无生智。是十智几有漏，几无漏？几有为，几无为？几有漏缘，几无漏缘？几有为缘，几无为缘？几欲界缘，几色界缘，几无色界缘？几不系缘？几无碍道中修，几解脱道中修？四果得时，几得几失？如是等分别一切法，亦名阿毗昙。为阿毗昙三种：一者、阿毗昙身及义，略说三十二万言。二者、六分，略说三十二万言。三者、蜫勒，略说三十二万言。是为阿毗昙。

### 释初品中婆伽婆

【经】婆伽婆。

【论】释曰：云何名婆伽婆？婆伽婆者，婆伽言德，婆言有，是名有德。

复次，婆伽名分别，婆名巧，巧分别诸法总相、别相，故名婆伽婆。

复次，婆伽名名声，婆名有，是名有名声，无有得名声如佛者。转轮圣王、释、梵、护世者，无有及佛，何况诸余凡庶！所以者何？转轮圣王与结相应，佛已离结；转轮圣王没在生、老、病、死泥中，佛已得度；转轮圣王为恩爱奴仆，佛已永离；转轮圣王处在世间旷野灾患，佛已得离；转轮圣王处在无明暗中，佛处第一明中；转轮圣王若极多领四天下，佛领无量诸世界；转轮圣王财自在，佛心自在；转轮圣王贪求天乐，佛乃至有顶乐亦不贪著；转轮圣王从他求乐，佛内心自乐。以是因缘，佛胜转轮圣王。诸余释、梵、护世者，亦复如是，但于转轮圣王小胜。

复次，婆伽名破，婆名能，是人能破淫怒痴故，称为婆伽婆。

问曰：如阿罗汉、辟支佛，亦破淫怒痴，与佛何异？

答曰：阿罗汉、辟支佛虽破三毒，气分不尽；譬如香在器中，香虽去，余气故在。又如草木薪火烧烟出，炭灰不尽，火力薄故；佛三毒永尽无余，譬如劫尽火烧须弥山，一切地都尽，无烟无炭。如舍利弗瞋恚余习，难陀淫欲余习，毕陵伽婆蹉慢余习。譬如人被锁，初脱时行犹不便。时佛从禅起经行，罗睺罗从佛经行，佛问罗睺罗：“何以羸瘦？”罗睺罗说偈答佛：

“若人食油则得力，若食酥者得好色，食麻滓菜无色力，大德世尊自当知！”

佛问罗睺罗：“是众中谁为上座？”罗睺罗答：“和尚舍利弗。”佛言：“舍利弗食不净食。”尔时，舍利弗转闻是语，即时吐食，自作誓言：“从今日不复受人请。”是时，波斯匿王、长者须达多等，来诣舍利弗所，语舍利弗：“佛不以无事而受人请，大德舍利弗复不受请，我等白衣云何当得大信清净？”舍利弗言：“我大师佛言：‘舍利弗食不净食。’今不得受人请。”于是波斯匿等至佛所，白佛言：“佛不常受人请，舍利弗复不受请，我等云何心得大信？愿佛敕舍利弗还受人请！”佛言：“此人心坚，不可移转。”佛尔时引本生因缘：“昔有一国王为毒蛇所啮，王时欲死，呼诸良医令治蛇毒。时诸医言：‘还令蛇𪢒，毒气乃尽。’是时诸医各设咒术，所啮王蛇即来王所。诸医积薪燃火，敕蛇：‘还𪢒汝毒，若不尔者，当入此火！’毒蛇思惟：‘我既吐毒，云何还𪢒？此事剧死！’思惟定心，即时入火。尔时毒蛇，舍利弗是，世世心坚，不可动也。

复次，长老毕陵伽婆蹉常患眼痛，是人乞食，常渡恒水，到恒水边弹指言：“小婢，住莫流！”水即两断，得过乞食。是恒神到佛所白佛：“佛弟子毕陵伽婆蹉，常骂我言：‘小婢，住莫流！’”佛言：“毕陵伽婆蹉忏谢恒神。”毕陵伽婆蹉即时合手，语恒神言：“小婢莫瞋！今忏谢汝！”是时，大众笑之：“云何忏谢而复骂耶？”佛语恒神：“汝见毕陵伽婆蹉合手忏谢不？忏谢无慢而有此言，当知非恶。此人五百世来，常生婆罗门家，常自憍贵，轻贱余人，本来所习，口言而已，心无憍也。”如是诸阿罗汉虽断结使，犹有余气。

如诸佛世尊，若人以刀割一臂，若人以栴檀香泥一臂，如左右眼，心无憎爱，是以永无习气。栴阇婆罗门女带盂谤佛，于大众中言：“汝使我有身，何以不忧？与我衣食，为尔无羞。”诳惑余人！是时五百婆罗门师等，皆举手唱言：“是！是！我曹知此事。”是时，佛无异色，亦无惭色。此事即时彰露，地为大动，诸天供养，散众名华，赞叹佛德，佛无喜色。

复次，佛食马麦，亦无忧戚；天王献食，百味具足，不以为悦，一心无二。如是等种种饮食、衣服、卧具，赞诃、轻敬等种种事中，心无异也。譬如真金，烧锻打磨，都无增损。以是故，阿罗汉虽断结得道，犹有习气，不得称婆伽婆。

问曰：婆伽婆止有此一名，更有余名？

答曰：佛功德无量，名号亦无量。此名取其大者，以人多识故。

复有名多陀阿伽陀。云何名多陀阿伽陀？如法相解；如法相说；如诸佛安隐道来，佛亦如是来，更不去至后有中，是故名多陀阿伽陀。

复名阿罗诃。云何名阿罗诃？阿罗名贼，诃名杀，是名杀贼。如偈说：

&nbsp;&nbsp;&nbsp;&nbsp;“佛以忍为铠，&nbsp;&nbsp;&nbsp;&nbsp;精进为钢甲，&nbsp;&nbsp;&nbsp;&nbsp;持戒为大马，&nbsp;&nbsp;&nbsp;&nbsp;禅定为良弓，

&nbsp;&nbsp;&nbsp;&nbsp;智慧为好箭，&nbsp;&nbsp;&nbsp;&nbsp;外破魔王军，&nbsp;&nbsp;&nbsp;&nbsp;内灭烦恼贼，&nbsp;&nbsp;&nbsp;&nbsp;是名阿罗诃。”

复次，阿名不，罗诃名生，是名不生。佛心种子，后世田中不生无明糠脱故。

复次，阿罗诃名应受供养，佛诸结使除尽，得一切智慧故，应受一切天地众生供养，以是故，佛名阿罗诃。

复名三藐三佛陀。云何名三藐三佛陀？三藐名正，三名遍，佛名知，是言正遍知一切法。

问曰：云何正遍知？

答曰：

&nbsp;&nbsp;&nbsp;&nbsp;“知苦如苦相，&nbsp;&nbsp;&nbsp;&nbsp;知集如集相，&nbsp;&nbsp;&nbsp;&nbsp;知灭如灭相，&nbsp;&nbsp;&nbsp;&nbsp;知道如道相。”

是名三藐三佛陀。

复次，知一切诸法实不坏相，不增不减。云何名不坏相？心行处灭，言语道断，过诸法如涅槃相不动。以是故，名三藐三佛陀。

复次，一切十方诸世界名号，六道所摄众生名号、众生先世因缘、未来世生处，一切十方众生心相、诸结使、诸善根、诸出要，如是等一切诸法悉知，是名三藐三佛陀。

复名鞞侈遮罗那三般那，秦言明行足。云何名明行足？宿命、天眼、漏尽，名为三明。

问曰：神通、明有何等异？

答曰：直知过去宿命事，是名通；知过去因缘行业，是名明。直知死此生彼，是名通；知行因缘，际会不失，是名明。直尽结使，不知更生不生，是名通；若知漏尽，更不复生，是名明。是三明，大阿罗汉、大辟支佛所得。

问曰：若尔者，与佛有何等异？

答曰：彼虽得三明，明不满足，佛悉满足，是为异。

问曰：云何不满足？云何满足？

答曰：诸阿罗汉、辟支佛宿命智，知自身及他人，亦不能遍；有阿罗汉知一世，或二世、三世，十、百、千、万劫乃至八万劫，过是以往不能复知，是故不满。天眼明未来世亦如是。佛一念中生、住、灭时，诸结使分，生时如是，住时如是，灭时如是；苦法忍、苦法智中所断结使，悉觉了知如是结使解脱，得尔所有为法解脱，得尔所无为法解脱，乃至道比忍见谛道十五心中。诸声闻、辟支佛所不觉知，时少疾故。如是知过去众生、因缘、漏尽，未来、现在亦如是。行名身业、口业，唯佛身、口业具足，余皆有失，是故名明行足。

复名修伽陀，修秦言好，伽陀或言去，或言说，是名好去、好说。

好去者，于种种诸深三摩提，无量诸大智慧中去，如偈说：

&nbsp;&nbsp;&nbsp;&nbsp;“佛一切智为大车，&nbsp;&nbsp;&nbsp;&nbsp;八正道行入涅槃。”

是名好去。

好说者，如诸法实相说，不著法爱说。观弟子智慧力，是人正使一切方便神通智力化之亦无如之何；是人可度，是疾、是迟；是人应是处度；是人应说布施，或说持戒，或说涅槃；是人应说五众、十二因缘、四谛等诸法，则能入道。如是等种种知弟子智力而为说法，是名好说。

复名路迦惫，路迦秦言世，惫名知，是名知世间。

问曰：云何知世间？

答曰：知二种世间：一、众生，二、非众生。及如实相知世间、世间因、世间灭、出世间道。

复次，知世间非如世俗知，亦非外道知；知世间无常故苦，苦故无我。

复次，知世间非有常非无常、非有边非无边、非去非不去，如是相亦不著，清净常不坏相如虚空，是名知世间。

复名阿耨多罗，秦言无上。

问曰：云何无上？

答曰：涅槃法无上，佛自知是涅槃，不从他闻，亦将导众生令至涅槃。如诸法中涅槃无上，众生中佛亦无上。

复次，持戒、禅定、智慧，教化众生，一切无有与等者，何况能过？故言无上。

复次，阿名无，耨多罗名答。一切外道法可答可破，非实清净故；佛法不可答、不可破，出一切语言道，亦实清净故。以是故，名无答。

复名富楼沙昙藐婆罗提，富楼沙秦言丈夫，昙藐秦言可化，婆罗提言调御师，是名可化丈夫调御师。佛以大慈大智故，有时软美语，有时苦切语，有时杂语，以此调御令不失道。如偈说：

&nbsp;&nbsp;&nbsp;&nbsp;“佛法为车弟子马，&nbsp;&nbsp;&nbsp;&nbsp;实法宝主佛调御，&nbsp;&nbsp;&nbsp;&nbsp;若马出道失正辙，&nbsp;&nbsp;&nbsp;&nbsp;如是当治令调伏。

&nbsp;&nbsp;&nbsp;&nbsp;若小不调轻法治，&nbsp;&nbsp;&nbsp;&nbsp;好善成立为上道，&nbsp;&nbsp;&nbsp;&nbsp;若不可治便弃舍，&nbsp;&nbsp;&nbsp;&nbsp;以是调御为无上。”

复次，调御师有五种：初父母兄姊亲里，中官法，下师法，今世三种法治；后世阎罗王治；佛以今世乐、后世乐及涅槃乐利益，故名师。上四种法治人，不久毕坏，不能常实成就。佛成人以三种道，常随道不失，如火自相不舍乃至灭。佛令人得善法，亦如是至死不舍。以是故，佛名可化丈夫调御师。

问曰：女人，佛亦化令得道，何以独言丈夫？

答曰：男尊女卑故，女从男故，男为事业主故。

复次，女人有五碍，不得作转轮王、释天王、魔天王、梵天王、佛，佛以是故不说。

复次，若言佛为女人调御师，为不尊重。若说丈夫，一切都摄。譬如王来，不应独来，必有侍从。如是说丈夫，二根、无根及女尽摄，以是故说丈夫。用是因缘故，佛名可化丈夫调御师。

复名舍多提婆魔㝹舍喃，舍多秦言教师，提婆言天，魔㝹舍喃言人，是名天人教师。云何名天人教师？佛示导是应作、是不应作，是善、是不善。是人随教行，不舍道法，得烦恼解脱报，是名天人师。

问曰：佛能度龙、鬼、神等堕余道中生者，何以独言天人师？

答曰：度余道中生者少，度天人中生者多。如白色人，虽有黑黡子，不名黑人，黑少故。

复次，人中结使薄，厌心易得，天中智慧利。以是故，二处易得道，余道中不尔。

复次，言天则摄一切天，言人则摄一切地上生者。何以故？天上则天大，地上则人大，是故说天则天上尽摄，说人则地上尽摄。

复次，人中得受戒律仪，见谛道、思惟道及诸道果。或有人言：“余道中不得。”或有人言：“多少得。”天人中易得多得，以是故，佛为天人师。

复次，人中行乐因多，天中乐报多；善法是乐因，乐是善法报。余道中因报少，以是故，佛为天人师。

复名佛陀，秦言知者。知何等法？知过去、未来、现在，众生数、非众生数，有常、无常等一切诸法。菩提树下了了觉知，故名为佛陀。

问曰：余人亦知一切诸法，如摩醯首罗天，秦言大自在、八臂、三眼，骑白牛。如韦纽天，秦言遍闻、四臂，捉贝持轮，骑金翅鸟。如鸠摩罗天，秦言童子，是天擎鸡持铃，捉赤幡，骑孔雀；皆是诸天大将。如是等诸天，各各言大，皆称一切智。有人作弟子，学其经书，亦受其法，言是一切智。

答曰：此不应一切智。何以故？瞋恚憍慢心著故。如偈说：

&nbsp;&nbsp;&nbsp;&nbsp;“若彩画像及泥像，&nbsp;&nbsp;&nbsp;&nbsp;闻经中天及赞天，&nbsp;&nbsp;&nbsp;&nbsp;如是四种诸天等，&nbsp;&nbsp;&nbsp;&nbsp;各各手执诸兵仗。

&nbsp;&nbsp;&nbsp;&nbsp;若力不如畏怖他，&nbsp;&nbsp;&nbsp;&nbsp;若心不善恐怖他，&nbsp;&nbsp;&nbsp;&nbsp;此天定必若怖他，&nbsp;&nbsp;&nbsp;&nbsp;若少力故畏于他。

&nbsp;&nbsp;&nbsp;&nbsp;是天一切常怖畏，&nbsp;&nbsp;&nbsp;&nbsp;不能除却诸衰苦。&nbsp;&nbsp;&nbsp;&nbsp;有人奉事恭敬者，&nbsp;&nbsp;&nbsp;&nbsp;现世不免没忧海。

&nbsp;&nbsp;&nbsp;&nbsp;有人不敬不供养，&nbsp;&nbsp;&nbsp;&nbsp;现世不妨受福乐。&nbsp;&nbsp;&nbsp;&nbsp;当知虚诳无实事，&nbsp;&nbsp;&nbsp;&nbsp;是故智人不属天。

&nbsp;&nbsp;&nbsp;&nbsp;若世间中诸众生，&nbsp;&nbsp;&nbsp;&nbsp;业因缘故如循环，&nbsp;&nbsp;&nbsp;&nbsp;福德缘故生天上，&nbsp;&nbsp;&nbsp;&nbsp;杂业因缘生人中。 

&nbsp;&nbsp;&nbsp;&nbsp;世间行业属因缘，&nbsp;&nbsp;&nbsp;&nbsp;是故智者不依天！”

复次，是三天，爱之则欲令得一切愿，恶之则欲令七世灭。佛不尔，菩萨时，若怨家贼来欲杀，尚自以身肉、头目髓脑而供养之，何况得佛！佛不惜身时，以是故，独佛应当受佛名字，应当归命佛，以佛为师，不应事天。

复次，佛有二事：一者、大功德神通力；二者、第一净心，诸结使灭。诸天虽有福德神力，诸结使不灭故，心不清净，心不清净故，神力亦少；声闻、辟支佛虽结使灭，心善清净，福德薄故力势少。佛二法满足，故胜一切人；余人不胜一切人。

婆伽婆名有德，先已说。复名阿娑摩，秦言无等。复名阿娑摩娑摩，秦言无等等。复名路迦那他，秦言世尊。复名波罗伽，秦言度彼岸。复名婆檀陀，秦言大德。复名尸梨伽那，秦言厚德。如是等无量名号。父母名字悉达陀，秦言成利。得道时，知一切诸法，是名为佛，应受诸天世人供养。如是得名大德、厚德。如是种种，随德立名。

问曰：汝爱刹利种净饭王子，字悉达陀，以是故汝而大称赞言一切智，一切智人无也！

答曰：不尔！汝恶邪故妒瞋佛，作妄语，实有一切智人。何以故？佛一切众生中，身色颜貌，端正无比，相德明具，胜一切人。小人见佛身相，亦知是一切智人，何况大人！如放牛譬喻经中说：摩伽陀国王频婆娑罗，请佛三月及五百弟子。王须新乳酪酥，供养佛及比丘僧，语诸放牛人：“来近处住，日日送新乳酪酥。”竟三月，王怜愍此放牛人，语言：“汝往见佛，还出放牛。”诸放牛人往诣佛所，于道中自共论言：“我等闻人说佛是一切智人，我等是下劣小人，何能别知实有一切智人？”诸婆罗门好喜酥酪，常常来往诸放牛人所作亲厚，放牛人由是闻婆罗门种种经书名字，故言：“四韦陀经中治病法、斗战法、星宿法、祠天法、歌舞、论议难问法，是等六十四种世间技艺，净饭王子广学多闻，若知此事不足为难。其从生以来不放牛，我等以放牛秘法问之。若能解者，实是一切智人。”作是论已，前入竹园，见佛光明照于林间。进前觅佛，见坐树下，状似金山，如酥投火，焰焕大明，有似镕金，散竹林间上，紫金光色，视之无厌，心大欢喜，自相谓言：

&nbsp;&nbsp;&nbsp;&nbsp;“今此释师子，&nbsp;&nbsp;&nbsp;&nbsp;一切智有无，&nbsp;&nbsp;&nbsp;&nbsp;见之无不喜，&nbsp;&nbsp;&nbsp;&nbsp;此事亦已足。

&nbsp;&nbsp;&nbsp;&nbsp;光明第一照，&nbsp;&nbsp;&nbsp;&nbsp;颜貌甚贵重，&nbsp;&nbsp;&nbsp;&nbsp;身相威德备，&nbsp;&nbsp;&nbsp;&nbsp;与佛名相称。

&nbsp;&nbsp;&nbsp;&nbsp;相相皆分明，&nbsp;&nbsp;&nbsp;&nbsp;威神亦满足。&nbsp;&nbsp;&nbsp;&nbsp;福德自缠络，&nbsp;&nbsp;&nbsp;&nbsp;见者无不爱；

&nbsp;&nbsp;&nbsp;&nbsp;圆光身处中，&nbsp;&nbsp;&nbsp;&nbsp;观者无厌足！&nbsp;&nbsp;&nbsp;&nbsp;若有一切智，&nbsp;&nbsp;&nbsp;&nbsp;必有是功德。

&nbsp;&nbsp;&nbsp;&nbsp;一切诸彩画，&nbsp;&nbsp;&nbsp;&nbsp;宝饰庄严像，&nbsp;&nbsp;&nbsp;&nbsp;欲比此妙身，&nbsp;&nbsp;&nbsp;&nbsp;不可以为喻！

&nbsp;&nbsp;&nbsp;&nbsp;能满诸观者，&nbsp;&nbsp;&nbsp;&nbsp;令得第一乐，&nbsp;&nbsp;&nbsp;&nbsp;见之发净信，&nbsp;&nbsp;&nbsp;&nbsp;必是一切智！”

如是思惟已，礼佛而坐，问佛言：“放牛人有几法成就，能令牛群蕃息？有几法不成就，令牛群不增，不得安隐？”佛答言：“有十一法，放牛人能令牛群蕃息。何等十一？知色，知相，知刮刷，知覆疮，知作烟，知好道，知牛所宜处，知好度济，知安隐处，知留乳，知养牛主。若放牛人知此十一法，能令牛群蕃息。比丘亦如是，知十一法，能增长善法。云何知色？知黑、白、杂色。比丘亦如是，知一切色皆是四大，四大造。云何知相？牛吉不吉相，与他群合，因相则识。比丘亦如是，见善业相，知是智人；见恶业相，知是愚人。云何刮刷？为诸虫饮血，则增长诸疮；刮刷则除害，则悦泽。比丘亦如是，恶邪觉观虫饮善根血，增长心疮，除则安隐。云何覆疮？若衣草叶以防蚊虻恶刺。比丘亦如是，以正观法，覆六情疮，不令烦恼贪欲、瞋恚恶虫刺棘所伤。云何知作烟？除诸蚊虻，牛遥见烟，则来趣向屋舍。比丘亦如是，所闻而说，除诸结使蚊虻，以说法烟，引众生入于无我实相空舍中。云何知道？知牛所行来去好恶道。比丘亦如是，知八圣道能至涅槃，离断常恶道。云何知牛所宜处？能令牛蕃息少病。比丘亦如是，说佛法时，得清净法喜，诸善根增盛。云何知渡济？知易入易渡，无波浪恶虫处。比丘亦如是，能至多闻比丘所问法；说法者知前人心利钝，烦恼轻重，令人好济，安隐得度。云何知安隐处？知所住处无虎狼、师子、恶虫、毒兽。比丘亦如是，知四念处，安隐无烦恼恶魔毒兽；比丘入此，则安隐无患。云何留乳？犊母爱念犊子故与乳，以留残乳故犊母欢喜，则续有不竭，牛主及放牛人，日日有益。比丘亦如是，居士白衣给施衣食，当知节量，不令罄竭，则檀越欢喜，信心不绝，受者无乏。云何知养牛主？护大特牛，能守牛群故，应养护不令羸瘦，饮以麻油，饰以缨络，标以铁角，摩刷称嗟等。比丘亦如是，众僧中有威德大人，护益佛法，摧伏外道，能令八众得种诸善根，随其所宜恭敬供养等。”放牛人闻此语已，如是思惟：“我等放牛人所知不过三四事，放牛师辈远不过五六事。今闻此说，叹未曾有！若知此事，余亦皆尔，实是一切智人，无复疑也。”是经，此中应广说。以是故，知有一切智人。

问曰：世间不应有一切智人。何以故？无见一切智人者。

答曰：不尔！不见有二种，不可以不见故便言无。一者、事实有，以因缘覆故不见。譬如人姓族初，及雪山斤两，恒水边沙数，有而不可知。二者、实无故不见，譬如第二头、第三手，无因缘覆而不可见。如是一切智人，因缘覆故汝不见，非无一切智人。何等是覆因缘？未得四信，心著恶邪，汝以是因缘覆故，不见一切智人。

问曰：所知处无量故，无一切智人。诸法无量无边，多人和合尚不能知，何况一人？以是故，无一切智人！

答曰：如诸法无量，智慧亦无量无数无边，如函大盖亦大，函小盖亦小。

问曰：佛自说佛法，不说余经，若药方、星宿、算经、世典，如是等法。若是一切智人，何以不说？以是故，知非一切智人。

答曰：虽知一切法，用故说，不用故不说；有人问故说，不问故不说。

复次，一切法略说有三种：一者、有为法，二者、无为法，三者、不可说法。此三已摄一切法。

<a name="shi_si_wu_ji"></a>问曰：十四难不答故，知非一切智人。何等十四难？世界及我常；世界及我无常；世界及我亦有常亦无常；世界及我亦非有常亦非无常；世界及我有边；无边；亦有边亦无边；亦非有边亦非无边；死后有神去后世；无神去后世；亦有神去亦无神去；死后亦非有神去亦非无神去后世；是身是神；身异神异。若佛一切智人，此十四难何以不答？

答曰：此事无实故不答。诸法有常，无此理；诸法断，亦无此理；以是故，佛不答。譬如人问构牛角得几斗乳，是为非问，不应答。

复次，世界无穷，如车轮无初无后。

复次，答此无利有失，堕恶邪中。佛知十四难，常覆四谛诸法实相。如渡处有恶虫，不应将人渡；安隐无患处，可示人令渡。

复次，有人言：“是事非一切智人不能解。”以人不能知，故佛不答。

复次，若人无言有，有言无，是名非一切智人；一切智人有言有，无言无。佛有不言无，无不言有，但说诸法实相，云何不名一切智人？譬如日不作高下，亦不作平地，等一而照；佛亦如是，非有作无，非无作有，常说实智慧光照诸法。如一道人问佛言：“大德，十二因缘，佛作耶？他作耶？”佛言：“我不作十二因缘，余人亦不作。有佛无佛，生因缘老死，是法常定住。”佛能说是生因缘老死，乃至无明因缘诸行。

复次，十四难中若答有过罪。若人问：“石女、黄门儿，长短好丑何类？”此不应答，以无儿故。

复次，此十四难，邪见非实，佛常以真实，以是故，置不答。

复次，置不答，是为答。有四种答：一、决定答，如佛第一涅槃安隐；二、解义答；三、反问答；四、置答。此中佛以置答。汝言无一切智人，有是言而无义，是大妄语。实有一切智人。何以故？得十力：知处非处故，知因缘业报故，知诸禅定解脱故，知众生根善恶故，知种种欲解故，知种种世间无量性故，知一切住处道故，先世行处忆念知故，天眼分明得故，知一切漏尽故。净不净分别知故，说一切世界中上法故，得甘露味故，得中道故，知一切法若有为、若无为实相故，永离三界欲故。如是种种因缘故，佛为一切智人。

问曰：有一切智人，何等人是？

答曰：是第一大人，三界尊，名曰佛。如赞佛偈说：

&nbsp;&nbsp;&nbsp;&nbsp;“顶生转轮王，&nbsp;&nbsp;&nbsp;&nbsp;若日月灯明；&nbsp;&nbsp;&nbsp;&nbsp;释迦贵族种，&nbsp;&nbsp;&nbsp;&nbsp;净饭王太子。

&nbsp;&nbsp;&nbsp;&nbsp;生时动三千，&nbsp;&nbsp;&nbsp;&nbsp;须弥山海水；&nbsp;&nbsp;&nbsp;&nbsp;为破老病死，&nbsp;&nbsp;&nbsp;&nbsp;哀愍故生世。

&nbsp;&nbsp;&nbsp;&nbsp;生时行七步，&nbsp;&nbsp;&nbsp;&nbsp;光明满十方；&nbsp;&nbsp;&nbsp;&nbsp;四观发大音，&nbsp;&nbsp;&nbsp;&nbsp;我生胎分尽。

&nbsp;&nbsp;&nbsp;&nbsp;成佛说妙法，&nbsp;&nbsp;&nbsp;&nbsp;大音振法鼓；&nbsp;&nbsp;&nbsp;&nbsp;以此觉众生，&nbsp;&nbsp;&nbsp;&nbsp;世间无明睡。

&nbsp;&nbsp;&nbsp;&nbsp;如是等种种，&nbsp;&nbsp;&nbsp;&nbsp;希有事已出；&nbsp;&nbsp;&nbsp;&nbsp;诸天及世人，&nbsp;&nbsp;&nbsp;&nbsp;见之皆欢喜！

&nbsp;&nbsp;&nbsp;&nbsp;佛相庄严身，&nbsp;&nbsp;&nbsp;&nbsp;大光满月面；&nbsp;&nbsp;&nbsp;&nbsp;一切诸男女，&nbsp;&nbsp;&nbsp;&nbsp;视之无厌足！

&nbsp;&nbsp;&nbsp;&nbsp;生身乳哺力，&nbsp;&nbsp;&nbsp;&nbsp;胜万亿香象；&nbsp;&nbsp;&nbsp;&nbsp;神足力无上，&nbsp;&nbsp;&nbsp;&nbsp;智慧力无量。

&nbsp;&nbsp;&nbsp;&nbsp;佛身大光明，&nbsp;&nbsp;&nbsp;&nbsp;照耀佛身表；&nbsp;&nbsp;&nbsp;&nbsp;佛在光明中，&nbsp;&nbsp;&nbsp;&nbsp;如月在光里。

&nbsp;&nbsp;&nbsp;&nbsp;种种恶毁佛，&nbsp;&nbsp;&nbsp;&nbsp;佛亦无恶想；&nbsp;&nbsp;&nbsp;&nbsp;种种称誉佛，&nbsp;&nbsp;&nbsp;&nbsp;佛亦无喜想。

&nbsp;&nbsp;&nbsp;&nbsp;大慈视一切，&nbsp;&nbsp;&nbsp;&nbsp;怨亲等无异；&nbsp;&nbsp;&nbsp;&nbsp;一切有识类，&nbsp;&nbsp;&nbsp;&nbsp;咸皆知此事。

&nbsp;&nbsp;&nbsp;&nbsp;忍辱慈悲力，&nbsp;&nbsp;&nbsp;&nbsp;故能胜一切；&nbsp;&nbsp;&nbsp;&nbsp;为度众生故，&nbsp;&nbsp;&nbsp;&nbsp;世世受勤苦。

&nbsp;&nbsp;&nbsp;&nbsp;其心常一定，&nbsp;&nbsp;&nbsp;&nbsp;为众作利益；&nbsp;&nbsp;&nbsp;&nbsp;智慧力有十，&nbsp;&nbsp;&nbsp;&nbsp;无畏力有四。

&nbsp;&nbsp;&nbsp;&nbsp;不共有十八，&nbsp;&nbsp;&nbsp;&nbsp;无量功德藏；&nbsp;&nbsp;&nbsp;&nbsp;如是等无数，&nbsp;&nbsp;&nbsp;&nbsp;希有功德力。

&nbsp;&nbsp;&nbsp;&nbsp;如师子无畏，&nbsp;&nbsp;&nbsp;&nbsp;破诸外道法；&nbsp;&nbsp;&nbsp;&nbsp;转无上梵轮，&nbsp;&nbsp;&nbsp;&nbsp;度脱诸三界。”

是名为婆伽婆。婆伽婆义无量，若广说则废余事，以是故略说。