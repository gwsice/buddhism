## 《大智度论》第十五卷

### 释初品中羼提波罗蜜之余

云何名法忍？忍诸恭敬、供养众生，及诸瞋恼、淫欲之人，是名生忍。忍其供养、恭敬法，及瞋恼、淫欲法，是为法忍。

复次，法忍者，于内六情不著，于外六尘不受，能于此二不作分别。何以故？内相如外，外相如内，二相俱不可得故，一相故，因缘合故，其实空故，一切法相常清净故，如真际法性相故，不二入故，虽无二亦不一。如是观诸法，心信不转，是名法忍。如毗摩罗诘经中，法作菩萨说：“生、灭为二；不生、不灭是不二入法门。”乃至文殊师利说：“无闻、无见，一切心灭，无说、无语，是不二入法门。”毗摩罗诘默然无言，诸菩萨赞言：“善哉！善哉！是真不二入法门。”

复次，一切法有二种：一者、众生，二者、诸法。菩萨于众生中忍，如先说；今说法中忍。法有二种：心法、非心法。非心法中有内、有外：外有寒热、风雨等；内有饥渴、老病死等。如是等种种，名为非心法。心法中有二种：一者、瞋恚、忧愁、疑等，二者、淫欲、憍慢等。是二名为心法。菩萨于此二法，能忍不动，是名法忍。

问曰：于众生中若瞋恼害命得罪，怜愍得福；寒热、风雨，无有增损，云何而忍？

答曰：虽无增损，自生恼乱忧苦，害菩萨道，以是故应当忍。

复次，非但杀恼众生故得罪，为恶心作因缘故有罪。所以者何？虽杀众生而无记心，是便无罪；慈念众生，虽无所与而大得福；寒热、风雨，虽无增损，然以能生恶意故得罪。以是故，应当忍。

复次，菩萨自知宿罪因缘，生此苦处，“此我自作，我应自受。”如是思惟，是故能忍。

复次，菩萨思惟国土有二种：有净，有不净。菩萨若生不净国中，受此辛苦、饥寒众恼，自发净愿：“我成佛时，国中无此众苦。此虽不净，乃是我利。”

复次，菩萨思惟：“世间八法，贤圣所不能免，何况于我？以是故，应当忍。”

复次，菩萨思惟：“知此人身无牢无强，为老病死所逐；虽复天身清净，无老无病，耽著天乐，譬如醉人，不得修行道福、出家离欲。以是故，于此人身自忍修福，利益众生。”

复次，菩萨思惟：“我受此四大五众身，应有种种苦分，无有受身而不苦者。富贵、贫贱，出家、在家，愚智、明暗，无得免者。何以故？富贵之人，常有怖畏，守护财物，譬如肥羊，早就屠机；如乌衔肉，众乌逐之。贫贱之人，有饥寒之苦。出家之人，今世虽苦，后世受福得道。在家之人，今世虽乐，后世受苦。愚人先求今世乐，无常对至，后则受苦。智人先思惟无常苦，后则受乐。如是等受身之人，无不有苦，是故菩萨应当行忍。”

复次，菩萨思惟：“一切世间皆苦，我当云何于中而欲求乐？”

复次，菩萨思惟：“我于无量劫中常受众苦，无所利益，未曾为法。今日为众生求佛道，虽受此苦，当得大利。是故外、内诸苦，悉当忍受。”

复次，菩萨大心誓愿：“若阿鼻泥犁苦，我当忍之，何况小苦而不能忍？若小苦不忍，何能忍大？”如是种种外法中忍，名曰法忍。

问曰：云何内心法中能忍？

答曰：菩萨思惟：“我虽未得道，诸结未断。若当不忍，与凡人不异，非为菩萨。”复自思惟：“若我得道，断诸结使，则无法可忍。”

复次，饥渴、寒热，是外魔军；结使、烦恼，是内魔贼。当破此二军以成佛道；若不尔者，佛道不成。如说佛苦行六年，魔王来言：“刹利贵人，汝千分生中正有一分活耳！速起还国，布施修福，可得今世、后世，人中天上之乐。道不可得，汝唐勤苦！汝若不受软言，守迷不起，我当将大军众来击破汝！”菩萨言：“我今当破汝大力内军，何况外军！”魔言：“何等是我内军？”答曰：<a name="mo_nei_jun"></a>

&nbsp;&nbsp;&nbsp;&nbsp;“欲是汝初军，&nbsp;&nbsp;&nbsp;&nbsp;忧愁为第二，&nbsp;&nbsp;&nbsp;&nbsp;饥渴第三军，&nbsp;&nbsp;&nbsp;&nbsp;渴爱为第四，

&nbsp;&nbsp;&nbsp;&nbsp;睡眠第五军，&nbsp;&nbsp;&nbsp;&nbsp;怖畏为第六，&nbsp;&nbsp;&nbsp;&nbsp;疑悔第七军，&nbsp;&nbsp;&nbsp;&nbsp;瞋恚为第八，

&nbsp;&nbsp;&nbsp;&nbsp;利养虚称九，&nbsp;&nbsp;&nbsp;&nbsp;自高憍慢十。&nbsp;&nbsp;&nbsp;&nbsp;如是等军众，&nbsp;&nbsp;&nbsp;&nbsp;厌没出家人，

&nbsp;&nbsp;&nbsp;&nbsp;我以禅智力，&nbsp;&nbsp;&nbsp;&nbsp;破汝此诸军，&nbsp;&nbsp;&nbsp;&nbsp;得成佛道已，&nbsp;&nbsp;&nbsp;&nbsp;度脱一切人！”

菩萨于此诸军虽未能破，著忍辱铠，捉智慧剑，执禅定盾，遮诸烦恼箭，是名内忍。

复次，菩萨于诸烦恼中，应当修忍，不应断结。何以故？若断结者，所失甚多，堕阿罗汉道中，与根败无异。是故遮而不断，以修忍辱，不随结使。

问曰：云何结使未断而能不随？

答曰：正思惟故，虽有烦恼而能不随。

复次，思惟观空、无常相故，虽有妙好五欲，不生诸结。譬如国王有一大臣，自覆藏罪，人所不知。王言：“取无脂肥羊来，汝若不得者，当与汝罪。”大臣有智，系一大羊，以草榖好养，日以三狼而畏怖之；羊虽得养，肥而无脂。牵羊与王，王遣人杀之，肥而无脂。王问：“云何得尔？”答以上事。菩萨亦如是，见无常、苦、空狼，令诸结使脂消，诸功德肉肥。

复次，菩萨功德福报无量故，其心柔软，诸结使薄，易修忍辱。譬如师子王，在林中吼，有人见之，叩头求请，则放令去；虎豹小物，不能尔也。何以故？师子王贵兽，有智分别故；虎豹贱虫，不知分别故。又如坏军，得值大将则活，遇小兵则死。

复次，菩萨智慧力，观瞋恚有种种诸恶，观忍辱有种种功德，是故能忍结使。

复次，菩萨心有智力，能断结使，为众生故久住世间；知结使是贼，是故忍而不随。菩萨系此结贼，不令纵逸而行功德；譬如有贼，以因缘故不杀，坚闭一处而自修事业。

复次，菩萨实知诸法相故，不以诸结使为恶，不以功德为妙；是故于结不瞋，功德不爱。以此智力故，能修忍辱。如偈说：

&nbsp;&nbsp;&nbsp;&nbsp;“菩萨断除诸不善，&nbsp;&nbsp;&nbsp;&nbsp;乃至极微灭无余；&nbsp;&nbsp;&nbsp;&nbsp;大功德福无有量，&nbsp;&nbsp;&nbsp;&nbsp;所造事业无不办。

&nbsp;&nbsp;&nbsp;&nbsp;菩萨大智慧力故，&nbsp;&nbsp;&nbsp;&nbsp;于诸结使不能恼；&nbsp;&nbsp;&nbsp;&nbsp;是故能知诸法相，&nbsp;&nbsp;&nbsp;&nbsp;生死涅槃一无二。”

如是种种因缘，虽未得道，于诸烦恼法中能忍，是名法忍。

复次，菩萨于一切法，知一相无二。一切法可识相法，故言一。眼识识色，乃至意识识法，是可识相法，故言一。

复次，一切法可知相，故言一。苦法智、苦比智，知苦谛；集法智、集比智，知集谛；灭法智、灭比智，知灭谛；道法智、道比智，知道谛。及善世智，亦知苦、集、灭、道，虚空非智缘灭，是可知相法，故言一。

复次，一切法可缘相，故言一。眼识及眼识相应法缘色；耳识、鼻识、舌识、身识亦如是；意识及意识相应法，亦缘眼、亦缘色、亦缘眼识，乃至缘意、缘法、缘意识。一切法可缘相，故言一。

复次，一切法各皆一，一复有一名为二，三一名为三，如是乃至千万，皆是一而假名为千万。

复次，一切法中有相，故言一；一相故，名为一。一切物，名为法；法相故，名为一。如是等无量一门，破异相，不著一，是名法忍。

复次，菩萨观一切法为二。何等二？二名内、外相。内、外相故，内非外相，外非内相。

复次，一切法有、无相故为二。空、不空，常、非常，我、非我，色、非色，可见、不可见，有对、非有对，有漏、无漏，有为、无为，心法、非心法，心数法、非心数法，心相应法、非心相应法。如是无量二门，破一不著二，是名为法忍。

复次，菩萨观一切法为三。何等为三？下、中、上；善、不善、无记；有、无、非有非无；见谛断、思惟断、无断；学、无学、非学非无学；报、有报、非报非有报。如是无量三门，破一不著异，是名为法忍。

复次，菩萨虽未得无漏道，结使未断，能信无漏圣法，及三种法印：一者、一切有为生法无常等印，二者、一切法无我印，三者、涅槃实法印。得道贤圣人，自得自知；菩萨虽未得道，能信能受，是名法忍。

复次，于十四难不答法中，有常、无常等，观察无碍，不失中道，是法能忍，是为法忍。如一比丘，于此十四难思惟观察，不能通达，心不能忍，持衣钵至佛所，白佛言：“佛能为我解十四难，使我意了者，当作弟子。若不能解，我当更求余道！”佛告：“痴人！汝本共我要誓，若答十四难，汝作我弟子耶？”比丘言：“不也。”佛言：“汝痴人今何以言，若不答我，不作弟子？我为老病死人说法济度；此十四难是斗诤法，于法无益，但是戏论，何用问为？若为汝答，汝心不了，至死不解，不能得脱生老病死。譬如有人身被毒箭，亲属呼医，欲为出箭涂药，便言：‘未可出箭！我先当知汝姓字、亲里、父母、年岁；次欲知箭出在何山、何木、何羽，作箭镞者为是何人，是何等铁；复欲知弓何山木，何虫角；复欲知药是何处生，是何种名。如是等事，尽了了知之，然后听汝出箭涂药。’”佛问比丘：“此人可得知此众事，然后出箭不？”比丘言：“不可得知！若待尽知，此则已死。”佛言：“汝亦如是！为邪见箭爱毒涂，已入汝心，欲拔此箭作我弟子。而不欲出箭，方欲求尽世间常无常、边无边等，求之未得，则失慧命，与畜生同死，自投黑暗！”比丘惭愧，深识佛语，即得阿罗汉道。

复次，菩萨欲作一切智人，应推求一切法，知其实相；于十四难中不滞不碍，知其是心重病，能出能忍，是名法忍。

复次，佛法甚深，清净微妙，演畅种种无量法门，能一心信受，不疑不悔，是名法忍。如佛所言：“诸法虽空，亦不断，亦不灭；诸法因缘相续生，亦非常；诸法虽无神，亦不失罪福。心一念顷，身诸法、诸根、诸慧，转灭不停，不至后念；新新生灭，亦不失无量世中因缘业。诸众、界、入中皆空无神，而众生轮转五道中受生死。”如是等种种甚深微妙法，虽未得佛道，能信受、不疑不悔，是为法忍。

复次，阿罗汉、辟支佛，畏恶生死，早求入涅槃；菩萨未得成佛，而欲求一切智，怜愍众生，欲了了分别知诸法实相，是中能忍，是名法忍。

问曰：云何观诸法得实相？

答曰：观知诸法无有瑕隙，不可破、不可坏。是为实相。

问曰：一切语，皆可答、可破、可坏，云何言不可破坏是为实相？

答曰：以诸法不可破故，佛法中一切言语道过，心行处灭，常不生不灭，如涅槃相。何以故？若诸法相实有，后不应无；若诸法先有今无，即是断灭。

复次，诸法不应是常。何以故？若常即无罪无福，无所伤杀，亦无施命，亦无修行利益，亦无缚无解，世间则是涅槃。如是等因缘故，诸法不应常。若诸法无常，则是断灭，亦无罪无福，亦无增损功业，因缘果报亦失。如是等因缘故，诸法不应无常。

问曰：汝言佛法中常亦不实，无常亦不实，是事不然！何以故？佛法中常亦实，无常亦实。常者，数缘尽、非数缘尽，虚空，不生、不住、不灭故，是常相；无常相者，五众生、住、灭故，无常相。汝何以言：常、无常皆不实？

答曰：圣人有二种语：一者、方便语，二者、直语。方便语者，为人、为因缘故。为人者，为众生说是常、是无常，如对治悉檀中说。若说无常，欲拔众生三界著乐；佛思惟以何令众生得离欲，是故说无常法。如偈说：

&nbsp;&nbsp;&nbsp;&nbsp;“若观无生法，&nbsp;&nbsp;&nbsp;&nbsp;于生法得离：&nbsp;&nbsp;&nbsp;&nbsp;若观无为法，&nbsp;&nbsp;&nbsp;&nbsp;于有为得离。”

云何生？生名因缘和合，无常，不自在，属因缘有者；有老病死相、欺诳相、破坏相，是名生；生则是有为法。如对治悉檀说：常、无常，非实相，二俱过故。若诸法非有常、非无常，是为愚痴论。所以者何？若非有则破无，若非无则破有，若破此二事，更有何法可说？

问曰：佛法常空相中，非有、非无；空以除有，空空遮无，是为非有、非无，何以言愚痴论？

答曰：佛法实相，不受不著。汝非有、非无受著故，是痴论。若言非有、非无，则可说、可破，是心生处，是斗诤处。佛法则不然，虽因缘故说非有非无，不生著；不生著则不可坏、不可破。诸法若有边，若无边，若有无边，若非有无边；若死后有去，若死后无去，若死后有去无去，若死后非有去非无去；是身是神，身异神异，亦如是，皆不实。于六十二见中观诸法，亦皆不实。如是一切除却，信佛法清净不坏相，心不悔不转，是名法忍。

复次，有、无二边，观诸法生时、住时，则为有见相；观诸法老时、坏时，则为无见相；三界众生，多著此二见相。是二种法，虚诳不实。有相则不应无。何以故？今无先有，则堕断中，若断是则不然。

复次，一切诸法，名字和合故，谓之为有；以是故，名字和合所生法不可得。

问曰：名字所生法，虽不可得，则有名字和合！

答曰：若无法，名字为谁而和合？是则无名字。

复次，若诸法实有，不应以心识故知有；若以心识故有，是则非有。如地坚相，以身根、身识知故有，若无身根、身识知，则无坚相。

问曰：身根，身识，若知、若不知，而地常是坚相？

答曰：若先自知有坚相，若从他闻则知有坚相；若先不知、不闻，则无坚相。

复次，地若常是坚相，不应舍其相，如凝酥、蜡蜜、树胶，融则舍其坚相，堕湿相中；金、银、铜、铁等亦尔。如水为湿相，寒则转为坚相。如是等种种，悉皆舍相。

复次，诸论议师辈，有能令无，无能令有；诸贤圣人、坐禅人，能令地作水，水作地，如是等诸法皆可转。如十一切入中说。

复次，是有见，为贪欲、瞋恚、愚痴、结缚、斗诤故生；若有生此欲、恚等处，是非佛法。何以故？佛法相善净故，以是故非实。

复次，一切有法二种：色法、无色法。色法分析乃至微尘，散灭无余，如檀波罗蜜品破施物中说。无色法五情所不知故，意情生、住、灭时观故，知心有分，有分故无常，无常故空，空故非有。弹指顷有六十时，一一时中，心有生、灭；相续生故，知是贪心，是瞋心，是痴心，是信心，清净智慧禅定心。行者观心生、灭，如流水、灯焰，此名入空智门。何以故？若一时生，余时中灭者，此心应常。何以故？此极少时中无灭故；若一时中无灭者，应终始无灭。

复次，佛说有为法，皆有三相。若极少时中生而无灭者，是为非有为法。若极少时中心生、住、灭者，何以但先生而后灭，不先灭而后生？

复次，若先有心后有生，则心不待生。何以故？先以有心故。若先有生，则生无所生。又生、灭性相违，生则不应有灭，灭时不应有生。以是故，一时不可得，异亦不可得，是即无生。若无生，则无住、灭。若无生、住、灭，则无心数法。无心数法，则无心不相应诸行；色、无色法无故，无为法亦无。何以故？因有为故有无为；若无有为，则亦无无为。

复次，见作法无常故，知不作法常。若然者，今见作法是有法，不作法应是无法。以是故，常法不可得。

复次，外道及佛弟子，说常法法有同、有异：同者，虚空、涅槃；外道言有神、时、方、微尘、冥初，如是等名为异。有佛弟子说；“非数缘灭常。”又言：“因缘法常，因缘生法无常。”摩诃衍中常法，法性、如、真际，如是种种，名为常法；虚空、涅槃，如先赞菩萨品中说。神及时、方、微尘，亦如上说。以是故，不应言诸法有。若诸法无者，有二种：一者、常无，二者、断灭故无。若先有今无，若今有后无，是则断灭。若然者，则无因缘；无因缘者，应一物中出一切物，亦应一物中都无所出。后世中亦如是，若断罪、福因缘，则不应有贫富、贵贱之异，及堕恶道、畜生中。若言常无，则无苦、集、尽、道。若无四谛，则无法宝，则无八贤圣道；若无法宝、僧宝，则无佛宝。若如是者，则破三宝。

复次，若一切法实空者，则无罪福，亦无父母，亦无世间礼法，亦无善无恶。然则善、恶同门，是、非一贯，一切物尽无，如梦中所见。若言实无，有如是失，此言谁当信者？若言颠倒故见有者，当见一人时，何以不见二三？以其实无而颠倒见故。若不堕此有、无见，得中道实相。云何知实？如过去恒河沙等诸佛菩萨所知所说，未来恒河沙等诸佛菩萨所知所说，现在恒河沙等诸佛菩萨所知所说。信心大故，不疑不悔；信力大故，能持能受。是名法忍。

复次，禅定力故，心柔软清净，闻诸法实相，应心与会，信著深入，无疑、无悔。所以者何？疑悔是欲界系法，粗恶故不入柔软心中，是名法忍。

复次，智慧力故，于一切诸法中种种观，无有一法可得者。是法能忍能受，不疑不悔，是名法忍。

复次，菩萨思惟：“凡夫人以无明毒故，于一切诸法中作转相：非常作常想，苦作乐想，无我有我想，空谓有实，非有为有，有为非有；如是等种种法中作转相。得圣实智慧，破无明毒，知诸法实相，得无常、苦、空、无我智慧，弃舍不著，是法能忍，是名法忍。”

复次，观一切诸法，从本已来常空，今世亦空，是法能信能受，是为法忍。

问曰：若从本已来常空，今世亦空，是为恶邪，云何言法忍？

答曰：若观诸法毕竟空，取相心著，是为恶邪见；若观空不著，不生邪见，是为法忍。如偈说：

&nbsp;&nbsp;&nbsp;&nbsp;“诸法性常空，&nbsp;&nbsp;&nbsp;&nbsp;心亦不著空；&nbsp;&nbsp;&nbsp;&nbsp;如是法能忍，&nbsp;&nbsp;&nbsp;&nbsp;是佛道初相。”

如是等种种入智慧门，观诸法实相，心不退不悔，不随诸观；亦无所忧，能得自利利他，是名法忍。是法忍有三种行清净：不见忍辱法，不见己身，不见骂辱人。不戏诸法，是时名清净法忍。以是事故，说菩萨住般若波罗蜜中，能具足羼提波罗蜜，不动不退故。云何名不动不退？瞋恚不生，不出恶言，身不加恶，心无所疑。菩萨知般若波罗蜜实相，不见诸法，心无所著故；若人来骂，若加楚毒杀害，一切能忍。以是故说住般若波罗蜜中，能具足羼提波罗蜜。

### 释初品中毗梨耶波罗蜜

【经】“身心精进不懈怠故，应具足毗梨耶波罗蜜。”

【论】问曰：如精进是一切善法本，应最在初，今何以故第四？

答曰：布施、持戒、忍辱，世间常有。如客主之义，法应供给，乃至畜生亦知布施；或有人种种因缘故能布施，若为今世，若为后世，若为道故布施，不须精进。如持戒者，见为恶之人，王法治罪，便自畏惧，不敢为非；或有性善，不作诸恶；有人闻今世作恶，后世受罪，而以怖畏，故能持戒；有人闻持戒因缘故，得离生老病死，是中心生口言：“我从今日，不复杀生。”如是等即是戒，岂须精进波罗蜜而能行耶？如忍辱中，若骂、若打、若杀，或畏故不报；或少力，或畏罪，或修善人法，或为求道故，默然不报；皆不必须精进波罗蜜乃能忍也。今欲得知诸法实相，行般若波罗蜜故，修行禅定；禅定是实智慧之门，是中应勤修精进，一心行禅。

复次，布施、持戒、忍辱，是大福德，安隐快乐，有好名誉，所欲者得；既得知此福利之味，今欲增进，更得妙胜禅定、智慧。譬如穿井已见湿泥，转加增进，必望得水；又如钻火，已得见烟，倍复力励，必望得火。欲成佛道，凡有二门：一者、福德，二者、智慧。行施、戒、忍，是为福德门；知一切诸法实相，摩诃般若波罗蜜，是为智慧门。菩萨入福德门，除一切罪，所愿皆得；若不得愿者，以罪垢遮故。入智慧门，则不厌生死，不乐涅槃，二事一故。今欲出生摩诃般若波罗蜜，般若波罗蜜要因禅定门，禅定门必须大精进力。何以故？欲界乱心，不能得见诸法实相。譬如风中燃灯，不能照物；灯在密室，明必能照。是禅定、智慧，不可以福愿求，亦非粗观能得，要须身心精勤，急著不懈，尔乃成办。如佛所说：“血、肉、脂、髓，皆使竭尽，但令皮、骨、筋在，不舍精进，如是乃能得禅定、智慧。得是二事，则众事皆办。”以是故，精进第四，名为禅定，实智慧之根。上三中虽有精进，少故不说。

问曰：有人言：“但行布施、持戒、忍辱故，得大福德；福德力故，所愿皆得，禅定、智慧自然而至，复何用精进波罗蜜？”

答曰：佛道甚深难得，虽有布施、持戒、忍辱力，要须精进，得甚深禅定、实智慧，及无量诸佛法。若不行精进，则不生禅定；禅定不生，则不得生梵天王处，何况欲求佛道？

复次，有人如民大居士等，欲得无量宝物，则应意皆得。如顶生王王四天下，天雨七宝及所须之物，释提婆那民分座与坐，虽有是福，然不能得道。如罗频珠比丘，虽得阿罗汉道，乞食七日不得，空钵而还；后以禅定火，自烧其身而般涅槃。以是故知，非但福德力故得道；欲成佛道，要须勤大精进。

问曰：菩萨观精进，有何利益而勤修不懈？

答曰：一切今世、后世，道德利益，皆由精进得。

复次，若人欲自度身，尚当勤急精进，何况菩萨誓愿欲度一切！如赞精进偈中说：

&nbsp;&nbsp;&nbsp;&nbsp;“人有不惜身，&nbsp;&nbsp;&nbsp;&nbsp;智慧心决定，&nbsp;&nbsp;&nbsp;&nbsp;如法行精进，&nbsp;&nbsp;&nbsp;&nbsp;所求事无难！

&nbsp;&nbsp;&nbsp;&nbsp;如农夫勤修，&nbsp;&nbsp;&nbsp;&nbsp;所收必丰实；&nbsp;&nbsp;&nbsp;&nbsp;亦如涉远路，&nbsp;&nbsp;&nbsp;&nbsp;勤行必能达。

&nbsp;&nbsp;&nbsp;&nbsp;若得生天上，&nbsp;&nbsp;&nbsp;&nbsp;及得涅槃乐，&nbsp;&nbsp;&nbsp;&nbsp;如是之因缘，&nbsp;&nbsp;&nbsp;&nbsp;皆由精进力。

&nbsp;&nbsp;&nbsp;&nbsp;非天非无因，&nbsp;&nbsp;&nbsp;&nbsp;自作故自得，&nbsp;&nbsp;&nbsp;&nbsp;谁有智慧人，&nbsp;&nbsp;&nbsp;&nbsp;而不自勉励？

&nbsp;&nbsp;&nbsp;&nbsp;三界火炽然，&nbsp;&nbsp;&nbsp;&nbsp;譬如大火焰，&nbsp;&nbsp;&nbsp;&nbsp;有智决断人，&nbsp;&nbsp;&nbsp;&nbsp;乃能得免离！

&nbsp;&nbsp;&nbsp;&nbsp;以是故佛告：&nbsp;&nbsp;&nbsp;&nbsp;阿难正精进，&nbsp;&nbsp;&nbsp;&nbsp;如是不懈怠，&nbsp;&nbsp;&nbsp;&nbsp;直至于佛道。

&nbsp;&nbsp;&nbsp;&nbsp;勉强而勤修，&nbsp;&nbsp;&nbsp;&nbsp;穿地能通泉；&nbsp;&nbsp;&nbsp;&nbsp;精进亦如是，&nbsp;&nbsp;&nbsp;&nbsp;无求而不得。

&nbsp;&nbsp;&nbsp;&nbsp;能如行道法，&nbsp;&nbsp;&nbsp;&nbsp;精进不懈者，&nbsp;&nbsp;&nbsp;&nbsp;无量果必得，&nbsp;&nbsp;&nbsp;&nbsp;此报终不失！”

复次，精进法，是一切诸善之根本，能出生一切诸道法，乃至阿耨多罗三藐三菩提，何况小利！如毗尼中说：一切诸善法，乃至阿耨多罗三藐三菩提，皆从精进不放逸生。

复次，精进能动发先世福德，如雨润种，能令必生；此亦如是，虽有先世福德因缘，若无精进则不能生；乃至今世利，尚不能得，何况佛道？

复次，诸大菩萨荷负众生，受一切苦，乃至阿鼻泥犁中苦，心亦不懈，是为精进。

复次，一切众事，若无精进，则不能成。譬如下药，以巴豆为主，若除巴豆，则无下力。如是意止、神足、根、力、觉、道，必待精进，若无精进，则众事不办。如戒唯在八道，不在余处；信在根、力，余处则无。如精进者，无处不有；既总众法而别自有门。譬如无明使，遍在一切诸使中，而别有不共无明。

问曰：菩萨欲得一切佛法，欲度一切众生，欲灭一切烦恼，皆得如意，云何增益精进而能得佛？譬如小火不能烧大林，火势增益，能烧一切。

答曰：菩萨从初发心，作誓愿，当令一切众生得欢乐，常为一切，不自惜身；若惜身者，于诸善法不能成办，以是故增益精进。

复次，菩萨种种因缘，呵懈怠心，令乐著精进。懈怠黑云，覆诸明慧，吞灭功德，增长不善；懈怠之人，初虽小乐，后则大苦。譬如毒食，初虽香美，久则杀人。懈怠之心，烧诸功德，譬如大火烧诸林野。懈怠之人失诸功德，譬如被贼，无复遗余。如偈说：

&nbsp;&nbsp;&nbsp;&nbsp;“应得而不得，&nbsp;&nbsp;&nbsp;&nbsp;已得而复失，&nbsp;&nbsp;&nbsp;&nbsp;既自轻其身，&nbsp;&nbsp;&nbsp;&nbsp;众人亦不敬。

&nbsp;&nbsp;&nbsp;&nbsp;常处大暗中，&nbsp;&nbsp;&nbsp;&nbsp;无有诸威德，&nbsp;&nbsp;&nbsp;&nbsp;尊贵智慧法，&nbsp;&nbsp;&nbsp;&nbsp;此事永以失。

&nbsp;&nbsp;&nbsp;&nbsp;闻诸妙道法，&nbsp;&nbsp;&nbsp;&nbsp;不能以益身，&nbsp;&nbsp;&nbsp;&nbsp;如是之过失，&nbsp;&nbsp;&nbsp;&nbsp;皆由懈怠心。

&nbsp;&nbsp;&nbsp;&nbsp;虽闻增益法，&nbsp;&nbsp;&nbsp;&nbsp;不能得上及，&nbsp;&nbsp;&nbsp;&nbsp;如是之过罪，&nbsp;&nbsp;&nbsp;&nbsp;皆由懈怠心。

&nbsp;&nbsp;&nbsp;&nbsp;生业不修理，&nbsp;&nbsp;&nbsp;&nbsp;不入于道法，&nbsp;&nbsp;&nbsp;&nbsp;如是之过罪，&nbsp;&nbsp;&nbsp;&nbsp;皆由懈怠心。

&nbsp;&nbsp;&nbsp;&nbsp;上智所弃远，&nbsp;&nbsp;&nbsp;&nbsp;中人时复近，&nbsp;&nbsp;&nbsp;&nbsp;下愚为之没，&nbsp;&nbsp;&nbsp;&nbsp;如猪乐在溷。

&nbsp;&nbsp;&nbsp;&nbsp;若为世中人，&nbsp;&nbsp;&nbsp;&nbsp;三事皆废失，&nbsp;&nbsp;&nbsp;&nbsp;欲乐及财利，&nbsp;&nbsp;&nbsp;&nbsp;福德亦复没。

&nbsp;&nbsp;&nbsp;&nbsp;若为出家人，&nbsp;&nbsp;&nbsp;&nbsp;则不得二事，&nbsp;&nbsp;&nbsp;&nbsp;生天及涅槃，&nbsp;&nbsp;&nbsp;&nbsp;名誉二俱失。

&nbsp;&nbsp;&nbsp;&nbsp;如是诸废失，&nbsp;&nbsp;&nbsp;&nbsp;欲知其所由，&nbsp;&nbsp;&nbsp;&nbsp;一切诸贼中，&nbsp;&nbsp;&nbsp;&nbsp;无过懈怠贼！

&nbsp;&nbsp;&nbsp;&nbsp;以是众罪故，&nbsp;&nbsp;&nbsp;&nbsp;懒心不应作，&nbsp;&nbsp;&nbsp;&nbsp;马井二比丘，&nbsp;&nbsp;&nbsp;&nbsp;懈怠坠恶道；

&nbsp;&nbsp;&nbsp;&nbsp;虽见佛闻法，&nbsp;&nbsp;&nbsp;&nbsp;犹亦不自免！”

如是等种种观懈怠之罪，精进增长。

复次，观精进之益，今世、后世，佛道、涅槃之利，皆由精进。

复次，菩萨知一切诸法，皆空无所有，而不证涅槃；怜愍众生，集诸善法，是精进波罗蜜力。

复次，菩萨一人独无等侣，以精进福德力故，能破魔军及结使贼，得成佛道。既得佛道，于一切诸法，一相无相，其实皆空；而为众生说诸法种种名字、种种方便，度脱众生生老病死苦。将灭度时，以法身与弥勒菩萨、摩诃迦葉、阿难等；然后入金刚三昧，自碎身骨，令如芥子，以度众生而不舍精进力。

复次，如阿难为诸比丘，说七觉意，至精进觉意。佛问阿难：“汝说精进觉意耶？”阿难言：“说精进觉意。”如是三问、三答。佛即从座起，告阿难：“人能爱乐修行精进，无事不得；得至佛道，终不虚也。”如是种种因缘，观精进利而得增益。如是精进，佛有时说为欲，或时说精进，有时说不放逸。譬如人欲远行，初欲去时，是名为欲；发行不住，是为精进；能自劝励，不令行事稽留，是为不放逸。以是故，知欲生精进，精进生故不放逸，不放逸故能生诸法，乃至得成佛道。

复次，菩萨欲脱生老病死，欲度脱众生，常应精进一心不放逸。如人擎油钵行大众中，现前一心不放逸故，大得名利。又如偏阁险道，若悬绳，若乘山崖；此诸恶道，以一心不放逸故，身得安隐，今世大得名利。求道精进，亦复如是；若一心不放逸，所愿皆得。

复次，譬如水流，能决大石；不放逸心，亦复如是，专修方便，常行不废，能破烦恼诸结使山。

复次，菩萨有三种思惟：“若我不作，不得果报。若我不自作，不从他来。若我作者，终不失。”如是思惟，当必精进，为佛道故，勤修专精而不放逸。如一小阿兰若，独在林中坐禅而生懈怠。林中有神是佛弟子，入一死尸骨中，歌舞而来，说此偈言：

&nbsp;&nbsp;&nbsp;&nbsp;“林中小比丘，&nbsp;&nbsp;&nbsp;&nbsp;何以生懈废？&nbsp;&nbsp;&nbsp;&nbsp;昼来若不畏，&nbsp;&nbsp;&nbsp;&nbsp;夜复如是来！”

是比丘惊怖起坐，内自思惟，中夜复睡。是神复现十头，口中出火，牙爪如剑，眼赤如焰。顾语将从，捉此懈怠比丘：“此处不应懈怠，何以故尔！”时比丘大怖，即起思惟，专精念法，得阿罗汉道。是名自强精进不放逸力，能得道果。

复次，是精进不自惜身而惜果报；于身四仪，坐、卧、行、立，常勤精进，宁自失身，不废道业。譬如失火，以瓶水救之，唯存灭火而不惜瓶。如仙人师教弟子说偈言：

&nbsp;&nbsp;&nbsp;&nbsp;“决定心悦豫，&nbsp;&nbsp;&nbsp;&nbsp;如获大果报，&nbsp;&nbsp;&nbsp;&nbsp;如愿事得时，&nbsp;&nbsp;&nbsp;&nbsp;乃知此最妙！”

如是种种因缘，观精进之利，能令精进增益。

复次，菩萨修诸苦行，若有人来求索头目髓脑，尽能与之。而自念言：“我有忍辱、精进、智慧方便之力，受之尚苦，何况愚騃三塗众生！我当为此众生故，勤修精进，早成佛道而度脱之。”