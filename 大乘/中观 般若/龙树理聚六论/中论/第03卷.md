# 中论

## 第03卷

### 破合品第十四

说曰，上破根品中，说见、所见、见者皆不成。此三事无异法故则无合，无合义今当说。

问曰：何故眼等三事无合？

答曰：

&nbsp;&nbsp;&nbsp;&nbsp;见、可见、见者， &nbsp;&nbsp;&nbsp;&nbsp;是三各异方，

&nbsp;&nbsp;&nbsp;&nbsp;如是三法异， &nbsp;&nbsp;&nbsp;&nbsp;终无有合时。

见是眼根，可见是色尘，见者是我，是三事各在异处，终无合时。异处者，眼在身内，色在身外，我者或言在身内，或言遍一切处，是故无合。

复次，若谓有见法，为合而见？不合而见？二俱不然。何以故？若合而见者，随有尘处应有根有我，但是事不然，是故不合。若不合而见者，根、我、尘各在异处亦应有见，而不见。何以故？如眼根在此，不见远处瓶，是故二俱不见。

问曰：我、意、根、尘，四事合故有知生，能知瓶衣等万物，是故有见、可见、见者。

答曰：是事根品中已破，今当更说。汝说四事合故知生，是知为见瓶衣等物已生？为未见而生？若见已生者，知则无用；若未见而生者，是则未合，云何有知生？若谓四事一时合而知生，是亦不然。若一时生则无相待。何以故？先有瓶，次见，后知生，一时则无先后。知无故，见、可见、见者亦无。如是诸法如幻如梦无有定相，何得有合？无合故空。

复次，

&nbsp;&nbsp;&nbsp;&nbsp;染与于可染， &nbsp;&nbsp;&nbsp;&nbsp;染者亦复然，

&nbsp;&nbsp;&nbsp;&nbsp;余入余烦恼， &nbsp;&nbsp;&nbsp;&nbsp;皆亦复如是。

如见、可见、见者无合故，染、可染、染者亦应无合。如说见、可见、见者三法，则说闻、可闻、闻者余入等。如说染、可染、染者，则说嗔、可嗔、嗔者余烦恼等。

复次，

&nbsp;&nbsp;&nbsp;&nbsp;异法当有合， &nbsp;&nbsp;&nbsp;&nbsp;见等无有异，

&nbsp;&nbsp;&nbsp;&nbsp;异相不成故， &nbsp;&nbsp;&nbsp;&nbsp;见等云何合？

凡物皆以异故有合，而见等异相不可得，是故无合。

复次，

&nbsp;&nbsp;&nbsp;&nbsp;非但见等法， &nbsp;&nbsp;&nbsp;&nbsp;异相不可得；

&nbsp;&nbsp;&nbsp;&nbsp;所有一切法， &nbsp;&nbsp;&nbsp;&nbsp;皆亦无异相。

非但见、可见、见者等三事异相不可得，一切法皆无异相。

问曰：何故无有异相？

答曰：

&nbsp;&nbsp;&nbsp;&nbsp;异因异有异， &nbsp;&nbsp;&nbsp;&nbsp;异离异无异，

&nbsp;&nbsp;&nbsp;&nbsp;若法从因出， &nbsp;&nbsp;&nbsp;&nbsp;是法不异因。

汝所谓异，是异因异法故名为异，离异法不名为异。何以故？若法从众缘生，是法不异因，因坏果亦坏故。如因梁椽等有舍，舍不异梁椽，梁椽等坏舍亦坏故。

问曰：若有定异法，有何咎？

答曰：

&nbsp;&nbsp;&nbsp;&nbsp;若离从异异， &nbsp;&nbsp;&nbsp;&nbsp;应余异有异；

&nbsp;&nbsp;&nbsp;&nbsp;离从异无异， &nbsp;&nbsp;&nbsp;&nbsp;是故无有异。

若离从异有异法者，则应离余异有异法，而实离从异无有异法，是故无余异。如离五指异有拳异者，拳异应于瓶等异物有异，今离五指异，拳异不可得，是故拳异于瓶等无有异法。

问曰：我经说，异相不从众缘生，分别总相故有异相，因异相故有异法。

答曰：

&nbsp;&nbsp;&nbsp;&nbsp;异中无异相， &nbsp;&nbsp;&nbsp;&nbsp;不异中亦无，

&nbsp;&nbsp;&nbsp;&nbsp;无有异相故， &nbsp;&nbsp;&nbsp;&nbsp;则无此彼异。

汝言分别总相故有异相，因异相故有异法。若尔者，异相从众缘生，如是即说众缘法。是异相离异法不可得故，异相因异法而有，不能独成。今异法中无异相。何以故？先有异法故，何用异相？不异法中亦无异相。何以故？若异相在不异法中，不名不异法。若二处俱无，即无异相；异相无故，此彼法亦无。

复次，异法无故亦无合。

&nbsp;&nbsp;&nbsp;&nbsp;是法不自合， &nbsp;&nbsp;&nbsp;&nbsp;异法亦不合，

&nbsp;&nbsp;&nbsp;&nbsp;合者及合时， &nbsp;&nbsp;&nbsp;&nbsp;合法亦皆无。

是法自体不合，以一故，如一指不自合。异法亦不合，以异故，异事已成不须合故。如是思惟，合法不可得。是故说合者、合时、合法，皆不可得。

### 观有无品第十五(有十一偈)

问曰：诸法各有性，以有力用故。如瓶有瓶性、布有布性，是性众缘合时则出。

答曰：

&nbsp;&nbsp;&nbsp;&nbsp;众缘中有性， &nbsp;&nbsp;&nbsp;&nbsp;是事则不然；

&nbsp;&nbsp;&nbsp;&nbsp;性从众缘出， &nbsp;&nbsp;&nbsp;&nbsp;即名为作法。

若诸法有性，不应从众缘出。何以故？若从众缘出，即是作法无有定性。

问曰：若诸法性从众缘作，有何咎？

答曰：

&nbsp;&nbsp;&nbsp;&nbsp;性若是作者， &nbsp;&nbsp;&nbsp;&nbsp;云何有此义？

&nbsp;&nbsp;&nbsp;&nbsp;性名为无作， &nbsp;&nbsp;&nbsp;&nbsp;不待异法成。

如金杂铜则非真金，如是若有性则不须众缘，若从众缘出当知无真性。又性若决定，不应待他出，非如长短彼此无定性故待他而有。

问曰：诸法若无自性，应有他性。

答曰：

&nbsp;&nbsp;&nbsp;&nbsp;法若无自性， &nbsp;&nbsp;&nbsp;&nbsp;云何有他性？

&nbsp;&nbsp;&nbsp;&nbsp;自性于他性， &nbsp;&nbsp;&nbsp;&nbsp;亦名为他性。

诸法性众缘作故，亦因待成故无自性。若尔者，他性于他亦是自性，亦从众缘生相待故亦无，无故云何言诸法从他性生？他性亦是自性故。

问曰：若离自性、他性有诸法，有何咎？

答曰：

&nbsp;&nbsp;&nbsp;&nbsp;离自性、他性， &nbsp;&nbsp;&nbsp;&nbsp;何得更有法？

&nbsp;&nbsp;&nbsp;&nbsp;若有自他性， &nbsp;&nbsp;&nbsp;&nbsp;诸法则得成。

汝说离自性、他性有法者，是事不然。若离自性、他性则无有法。何以故？有自性、他性法则成，如瓶体是自性，衣物是他性。

问曰：若以自性、他性破有者，今应有无。

答曰：

&nbsp;&nbsp;&nbsp;&nbsp;有若不成者， &nbsp;&nbsp;&nbsp;&nbsp;无云何可成？

&nbsp;&nbsp;&nbsp;&nbsp;因有有法故， &nbsp;&nbsp;&nbsp;&nbsp;有坏名为无。

若汝已受有不成者，亦应受无亦无。何以故？有法坏败故名无，是无因有坏而有。

复次，

&nbsp;&nbsp;&nbsp;&nbsp;若人见有、无， &nbsp;&nbsp;&nbsp;&nbsp;见自性、他性；

&nbsp;&nbsp;&nbsp;&nbsp;如是则不见， &nbsp;&nbsp;&nbsp;&nbsp;佛法真实义。

若人深著诸法，必求有见，若破自性则见他性，若破他性则见有，若破有则见无，若破无则迷惑。若利根著心薄者，知灭诸见安隐故，更不生四种戏论，是人则见佛法真实义，是故说上偈。

复次，

&nbsp;&nbsp;&nbsp;&nbsp;佛能灭有无， &nbsp;&nbsp;&nbsp;&nbsp;如化迦旃延，

&nbsp;&nbsp;&nbsp;&nbsp;经中之所说， &nbsp;&nbsp;&nbsp;&nbsp;离有亦离无。

删陀迦旃延经中，佛为说正见义离有离无。若诸法中少决定有者，佛不应破有无。若破有则人谓为无，佛通达诸法相故，说二俱无，是故汝应舍有无见。

复次，

&nbsp;&nbsp;&nbsp;&nbsp;若法实有性， &nbsp;&nbsp;&nbsp;&nbsp;后则不应异；

&nbsp;&nbsp;&nbsp;&nbsp;性若有异相， &nbsp;&nbsp;&nbsp;&nbsp;是事终不然。

若诸法决定有性，终不应变异。何以故？若定有自性，不应有异相，如上真金喻。今现见诸法有异相故，当知无有定相。

复次，

&nbsp;&nbsp;&nbsp;&nbsp;若法实有性， &nbsp;&nbsp;&nbsp;&nbsp;云何而可异？

&nbsp;&nbsp;&nbsp;&nbsp;若法实无性， &nbsp;&nbsp;&nbsp;&nbsp;云何而可异？

若法定有性，云何可变异？若无性则无自体，云何可变异？

复次，

&nbsp;&nbsp;&nbsp;&nbsp;定有则著常， &nbsp;&nbsp;&nbsp;&nbsp;定无则著断，<sup>概念定义必然将其所设想的指示对象封闭于一个恒常、孤立的境地之中。这样，只要主张任何事物存在，就等于认同此事物绝对不会变化或消亡，而如果说一个事物不存在，就等于认可此事物永远不会出现。</sup>

&nbsp;&nbsp;&nbsp;&nbsp;是故有智者， &nbsp;&nbsp;&nbsp;&nbsp;不应著有无。

若法定有有相，则终无无相，是即为常。何以故？如说三世者，未来中有法相，是法来至现在，转入过去，不舍本相，是则为常。又说因中先有果，是亦为常。若说定有无，是无必先有今无，是则为断灭，断灭名无相续。因由是二见，即远离佛法。

问曰：何故因有生常见？因无生断见？

答曰：

&nbsp;&nbsp;&nbsp;&nbsp;若法有定性， &nbsp;&nbsp;&nbsp;&nbsp;非无则是常；

&nbsp;&nbsp;&nbsp;&nbsp;先有而今无， &nbsp;&nbsp;&nbsp;&nbsp;是则为断灭。

若法性定有，则是有相非无相，终不应无；若无则非有，即为无法，先已说过故，如是则堕常见。

若法先有，败坏而无者，是名断灭。何以故？有不应无故，汝谓有无各有定相故。

若有断常见者，则无罪福等破世间事，是故应舍。

### 观缚解品第十六(十偈)

问曰：生死非都无根本，于中应有众生往来、若诸行往来，汝以何因缘故，说众生及诸行尽空，无有往来？

答曰：

&nbsp;&nbsp;&nbsp;&nbsp;诸行往来者， &nbsp;&nbsp;&nbsp;&nbsp;常不应往来，

&nbsp;&nbsp;&nbsp;&nbsp;无常亦不应， &nbsp;&nbsp;&nbsp;&nbsp;众生亦复然。

诸行往来六道生死中者，为常相往来？为无常相往来？二俱不然。若常相往来者，则无生死相续，以决定故，自性住故。若以无常往来者，亦无往来生死相续，以不决定故，无自性故。若众生往来者，亦有如是过。

复次，

&nbsp;&nbsp;&nbsp;&nbsp;若众生往来， &nbsp;&nbsp;&nbsp;&nbsp;阴界诸入中，

&nbsp;&nbsp;&nbsp;&nbsp;五种求尽无， &nbsp;&nbsp;&nbsp;&nbsp;谁有往来者？

生死阴界入即是一义。若众生于此阴界入中往来者，是众生于燃可燃品中，五种求不可得，谁于阴界入中而有往来者？

复次，

&nbsp;&nbsp;&nbsp;&nbsp;若从身至身， &nbsp;&nbsp;&nbsp;&nbsp;往来即无身；

&nbsp;&nbsp;&nbsp;&nbsp;若其无有身， &nbsp;&nbsp;&nbsp;&nbsp;则无有往来。

若众生往来，为有身往来？为无身往来？二俱不然。何以故？若有身往来，从一身至一身，如是则往来者无身。又若先已有身，不应复从身至身。若先无身则无有，若无有，云何有生死往来？

问曰：经说有涅槃灭一切苦，是灭应诸行灭、若众生灭。

答曰：二俱不然。何以故？

&nbsp;&nbsp;&nbsp;&nbsp;诸行若灭者， &nbsp;&nbsp;&nbsp;&nbsp;是事终不然；

&nbsp;&nbsp;&nbsp;&nbsp;众生若灭者， &nbsp;&nbsp;&nbsp;&nbsp;是事亦不然。

汝说若诸行灭、若众生灭，是事先已答。诸行无有性，众生亦种种推求生死往来不可得，是故诸行不灭，众生亦不灭。

问曰：若尔者则无缚无解，根本不可得故。

答曰：

&nbsp;&nbsp;&nbsp;&nbsp;诸行生灭相， &nbsp;&nbsp;&nbsp;&nbsp;不缚亦不解；

&nbsp;&nbsp;&nbsp;&nbsp;众生如先说， &nbsp;&nbsp;&nbsp;&nbsp;不缚亦不解。

汝谓诸行及众生有缚解者，是事不然。诸行念念生灭故，不应有缚解。众生先说五种推求不可得，云何有缚解？

复次，

&nbsp;&nbsp;&nbsp;&nbsp;若身名为缚， &nbsp;&nbsp;&nbsp;&nbsp;有身则不缚，

&nbsp;&nbsp;&nbsp;&nbsp;无身亦不缚， &nbsp;&nbsp;&nbsp;&nbsp;于何而有缚？

若谓五阴身名为缚，若众生先有五阴，则不应缚。何以故？一人有二身故。无身亦不应缚。何以故？若无身则无五阴，无五阴则空，云何可缚？如是第三更无所缚。

复次，

&nbsp;&nbsp;&nbsp;&nbsp;若可缚先缚， &nbsp;&nbsp;&nbsp;&nbsp;则应缚可缚，

&nbsp;&nbsp;&nbsp;&nbsp;而先实无缚， &nbsp;&nbsp;&nbsp;&nbsp;余如去来答。

若谓可缚先有缚，则应缚可缚，而实离可缚先无缚，是故不得言众生有缚。或言：“众生是可缚，五阴是缚。”或言：“五阴中诸烦恼是缚，余五阴是可缚。”是事不然。何以故？若离五阴先有众生者，则应以五阴缚众生，而实离五阴无别众生。若离五阴别有烦恼者，则应以烦恼缚五阴，而实离五阴无别烦恼。复次，如去来品中说：已去不去，未去不去，去时不去。如是未缚不缚，缚已不缚，缚时不缚。

复次，亦无有解。何以故？

&nbsp;&nbsp;&nbsp;&nbsp;缚者无有解， &nbsp;&nbsp;&nbsp;&nbsp;无缚亦无解，

&nbsp;&nbsp;&nbsp;&nbsp;缚时有解者， &nbsp;&nbsp;&nbsp;&nbsp;缚解则一时。

缚者无有解。何以故？已缚故。无缚亦无解。何以故？无缚故。若谓缚时有解，则缚解一时，是事不然，又缚解相违故。

问曰：有人修道现入涅槃得解脱，云何言无？

答曰：

&nbsp;&nbsp;&nbsp;&nbsp;若不受诸法， &nbsp;&nbsp;&nbsp;&nbsp;我当得涅槃；

&nbsp;&nbsp;&nbsp;&nbsp;若人如是者， &nbsp;&nbsp;&nbsp;&nbsp;还为受所缚。

若人作是念：“我离受得涅槃。”是人即为受所缚。

复次，

&nbsp;&nbsp;&nbsp;&nbsp;不离于生死， &nbsp;&nbsp;&nbsp;&nbsp;而别有涅槃，

&nbsp;&nbsp;&nbsp;&nbsp;实相义如是， &nbsp;&nbsp;&nbsp;&nbsp;云何有分别？

诸法实相第一义中，不说离生死别有涅槃。如经说：“涅槃即生死，生死即涅槃。”如是诸法实相中，云何言是生死、是涅槃？

### 观业品第十七(三十三偈)

问曰：汝虽种种破诸法，而业决定有，能令一切众生受果报。如经说：“一切众生皆随业而生，恶者入地狱，修福者生天，行道者得涅槃。”是故一切法不应空，所谓业者。

&nbsp;&nbsp;&nbsp;&nbsp;人能降伏心， &nbsp;&nbsp;&nbsp;&nbsp;利益于众生，

&nbsp;&nbsp;&nbsp;&nbsp;是名为慈善， &nbsp;&nbsp;&nbsp;&nbsp;二世果报种。

人有三毒，为恼他故生行，善者先自灭恶，是故说降伏其心利益他人。利益他者，行布施、持戒、忍辱等不恼众生，是名利益他，亦名慈善福德，亦名今世后世乐果种子。

复次，

&nbsp;&nbsp;&nbsp;&nbsp;大圣说二业， &nbsp;&nbsp;&nbsp;&nbsp;思与从思生，

&nbsp;&nbsp;&nbsp;&nbsp;是业别相中， &nbsp;&nbsp;&nbsp;&nbsp;种种分别说。

大圣略说业有二种：一者、思，二者、从思生。是二业如阿毗昙中广说。

&nbsp;&nbsp;&nbsp;&nbsp;佛所说思者， &nbsp;&nbsp;&nbsp;&nbsp;所谓意业是；

&nbsp;&nbsp;&nbsp;&nbsp;所从思生者， &nbsp;&nbsp;&nbsp;&nbsp;即是身口业。

思是心数法，诸心数法中能发起有所作故名业，因是思故起外身口业。虽因余心心数法有所作，但思为所作本，故说思为业。是业今当说相：

&nbsp;&nbsp;&nbsp;&nbsp;身业及口业， &nbsp;&nbsp;&nbsp;&nbsp;作与无作业，

&nbsp;&nbsp;&nbsp;&nbsp;如是四事中， &nbsp;&nbsp;&nbsp;&nbsp;亦善亦不善。

&nbsp;&nbsp;&nbsp;&nbsp;从用生福德， &nbsp;&nbsp;&nbsp;&nbsp;罪生亦如是，

&nbsp;&nbsp;&nbsp;&nbsp;及思为七法， &nbsp;&nbsp;&nbsp;&nbsp;能了诸业相。

口业者，四种口业；身业者，三种身业。是七种业有二种差别，有作、有无作：作时名作业，作已常随逐生名无作业。是二种有善不善：不善名不止恶，善名止恶。复有从用生福德，如施主施受者，若受者受用。施主得二种福：一从施生，二从用生。如人以箭射人，若箭杀人有二种罪：一者、从射生，二者、从杀生。若射不杀，射者但得射罪，无杀罪。是故偈中说：罪福从用生。如是名为六种业，第七名思。是七种即是分别业相，是业有今世后世果报。是故决定有业有果报故，诸法不应空。

答曰：

&nbsp;&nbsp;&nbsp;&nbsp;业住至受报， &nbsp;&nbsp;&nbsp;&nbsp;是业即为常；

&nbsp;&nbsp;&nbsp;&nbsp;若灭即无业， &nbsp;&nbsp;&nbsp;&nbsp;云何生果报？

业若住至受果报，即为是常，是事不然。何以故？业是生灭相，一念尚不住，何况至果报？若谓业灭，灭则无，云何能生果报？

问曰：

&nbsp;&nbsp;&nbsp;&nbsp;如芽等相续， &nbsp;&nbsp;&nbsp;&nbsp;皆从种子生，

&nbsp;&nbsp;&nbsp;&nbsp;从是而生果， &nbsp;&nbsp;&nbsp;&nbsp;离种无相续。

&nbsp;&nbsp;&nbsp;&nbsp;从种有相续， &nbsp;&nbsp;&nbsp;&nbsp;从相续有果，

&nbsp;&nbsp;&nbsp;&nbsp;先种后有果， &nbsp;&nbsp;&nbsp;&nbsp;不断亦不常。

&nbsp;&nbsp;&nbsp;&nbsp;如是从初心， &nbsp;&nbsp;&nbsp;&nbsp;心法相续生，

&nbsp;&nbsp;&nbsp;&nbsp;从是而有果， &nbsp;&nbsp;&nbsp;&nbsp;离心无相续。

&nbsp;&nbsp;&nbsp;&nbsp;从心有相续， &nbsp;&nbsp;&nbsp;&nbsp;从相续有果，

&nbsp;&nbsp;&nbsp;&nbsp;先业后有果， &nbsp;&nbsp;&nbsp;&nbsp;不断亦不常。

如从谷有芽，从芽有茎叶等相续，从是相续而有果生。离种无相续生，是故从谷子有相续，从相续有果，先种后有果，故不断亦不常。

如谷种喻，业果亦如是。初心起罪福，犹如谷种，因是心余心心数法相续生，乃至果报，先业后果故不断亦不常。若离业有果报，则有断常。

是善业因缘果报者，所谓：

&nbsp;&nbsp;&nbsp;&nbsp;能成福德者， &nbsp;&nbsp;&nbsp;&nbsp;是十白业道，

&nbsp;&nbsp;&nbsp;&nbsp;二世五欲乐， &nbsp;&nbsp;&nbsp;&nbsp;即是白业报。

白名善净，成福德因缘者。从是十白业道，生不杀、不盗、不邪淫、不妄语、不两舌、不恶口、不无益语、不嫉、不恚、不邪见，是名为善。从身口意生是果报者，得今世名利，后世天人中贵处生。布施恭敬等虽有种种福德，略说则摄在十善道中。

答曰：

&nbsp;&nbsp;&nbsp;&nbsp;若如汝分别， &nbsp;&nbsp;&nbsp;&nbsp;其过则甚多，

&nbsp;&nbsp;&nbsp;&nbsp;是故汝所说， &nbsp;&nbsp;&nbsp;&nbsp;于义则不然。

若以业果报相续故，以谷子为喻者，其过甚多，但此中不广说。汝说谷子喻者，是喻不然。何以故？谷子有触有形，可见有相续；我思惟是事，尚未受此言，况心及业，无触无形不可见，生灭不住欲以相续？是事不然。

复次，从谷子有芽等相续者，为灭已相续？为不灭相续？若谷子灭已相续者，则为无因。若谷子不灭而相续者，从是谷子常生诸谷。若如是者，一谷子则生一切世间谷，是事不然。是故业果报相续则不然。

问曰：

&nbsp;&nbsp;&nbsp;&nbsp;今当复更说， &nbsp;&nbsp;&nbsp;&nbsp;顺业果报义，

&nbsp;&nbsp;&nbsp;&nbsp;诸佛辟支佛， &nbsp;&nbsp;&nbsp;&nbsp;贤圣所称叹。

所谓：

&nbsp;&nbsp;&nbsp;&nbsp;不失法如券， &nbsp;&nbsp;&nbsp;&nbsp;业如负财物，

&nbsp;&nbsp;&nbsp;&nbsp;此性则无记， &nbsp;&nbsp;&nbsp;&nbsp;分别有四种。

&nbsp;&nbsp;&nbsp;&nbsp;见谛所不断， &nbsp;&nbsp;&nbsp;&nbsp;但思惟所断，

&nbsp;&nbsp;&nbsp;&nbsp;以是不失法， &nbsp;&nbsp;&nbsp;&nbsp;诸业有果报。

&nbsp;&nbsp;&nbsp;&nbsp;若见谛所断， &nbsp;&nbsp;&nbsp;&nbsp;而业至相似，

&nbsp;&nbsp;&nbsp;&nbsp;则得破业等， &nbsp;&nbsp;&nbsp;&nbsp;如是之过咎。

&nbsp;&nbsp;&nbsp;&nbsp;一切诸行业， &nbsp;&nbsp;&nbsp;&nbsp;相似不相似，

&nbsp;&nbsp;&nbsp;&nbsp;一界初受身， &nbsp;&nbsp;&nbsp;&nbsp;尔时报独生。

&nbsp;&nbsp;&nbsp;&nbsp;如是二种业， &nbsp;&nbsp;&nbsp;&nbsp;现世受果报；

&nbsp;&nbsp;&nbsp;&nbsp;或言受报已， &nbsp;&nbsp;&nbsp;&nbsp;而业犹故在。

&nbsp;&nbsp;&nbsp;&nbsp;若度果已灭， &nbsp;&nbsp;&nbsp;&nbsp;若死已而灭，

&nbsp;&nbsp;&nbsp;&nbsp;于是中分别， &nbsp;&nbsp;&nbsp;&nbsp;有漏及无漏。

不失法者，当知如券；业者，如取物。是不失法，欲界系，色界系，无色界系亦不系。若分别善、不善、无记中，但是无记。

是无记义阿毗昙中广说，见谛所不断，从一果至一果，于中思惟所断。是以诸业，以不失法故果生。

若见谛所断，而业至相似，则得破业过，是事阿毗昙中广说。

复次，不失法者，于一界诸业相似不相似，初受身时果报独生，于现在身从业更生业。

是业有二种，随重而受报。或有言，是业受报已业犹在，以不念念灭故。

若度果已灭，若死已而灭者，须陀洹等度果已而灭，诸凡夫及阿罗汉死已而灭。于此中分别有漏及无漏者，从须陀洹等诸贤圣，有漏、无漏等应分别。

答曰：是义俱不离断常过，是故亦不应受。

问曰：若尔者，则无业果报。

答曰：

&nbsp;&nbsp;&nbsp;&nbsp;虽空亦不断， &nbsp;&nbsp;&nbsp;&nbsp;虽有亦不常，

&nbsp;&nbsp;&nbsp;&nbsp;业果报不失， &nbsp;&nbsp;&nbsp;&nbsp;是名佛所说。

此论所说义，离于断常。何以故？业毕竟空寂灭相，自性离，有何法可断？何法可失？颠倒因缘故往来生死，亦不常。何以故？若法从颠倒起，则是虚妄无实，无实故非常。

复次，贪著颠倒不知实相故，言业不失，此是佛所说。

复次，

&nbsp;&nbsp;&nbsp;&nbsp;诸业本不生， &nbsp;&nbsp;&nbsp;&nbsp;以无定性故；

&nbsp;&nbsp;&nbsp;&nbsp;诸业亦不灭， &nbsp;&nbsp;&nbsp;&nbsp;以其不生故。<sup>无自性，就不能生灭</sup>

&nbsp;&nbsp;&nbsp;&nbsp;若业有性者， &nbsp;&nbsp;&nbsp;&nbsp;是则名为常；

&nbsp;&nbsp;&nbsp;&nbsp;不作亦名业， &nbsp;&nbsp;&nbsp;&nbsp;常则不可作。

&nbsp;&nbsp;&nbsp;&nbsp;若有不作业， &nbsp;&nbsp;&nbsp;&nbsp;不作而有罪，

&nbsp;&nbsp;&nbsp;&nbsp;不断于梵行， &nbsp;&nbsp;&nbsp;&nbsp;而有不净过。

&nbsp;&nbsp;&nbsp;&nbsp;是则破一切， &nbsp;&nbsp;&nbsp;&nbsp;世间语言法，

&nbsp;&nbsp;&nbsp;&nbsp;作罪及作福， &nbsp;&nbsp;&nbsp;&nbsp;亦无有差别。

&nbsp;&nbsp;&nbsp;&nbsp;若言业决定， &nbsp;&nbsp;&nbsp;&nbsp;而自有性者，

&nbsp;&nbsp;&nbsp;&nbsp;受于果报已， &nbsp;&nbsp;&nbsp;&nbsp;而应更复受。

&nbsp;&nbsp;&nbsp;&nbsp;若诸世间业， &nbsp;&nbsp;&nbsp;&nbsp;从于烦恼生，

&nbsp;&nbsp;&nbsp;&nbsp;是烦恼非实， &nbsp;&nbsp;&nbsp;&nbsp;业当何有实？

第一义中诸业不生。何以故？无性故。以不生因缘故则不灭，非以常故不灭。若不尔者，业性应决定有。若业决定有性，则为是常，若常则是不作业。何以故？常法不可作故。

复次，若有不作业者，则他人作罪此人受报，又他人断梵行而此人有罪，则破世俗法。若先有者，冬不应思为春事，春不应思为夏事，有如是等过。

复次，作福及作罪者，则无有别异。起布施、持戒等业，名为作福；起杀盗等业，名为作罪。若不作而有业，则无有分别。

复次，是业若决定有性，则一时受果报已，复应更受，是故汝说以不失法故有业报，则有如是等过。

复次，若业从烦恼起，是烦恼无有决定，但从忆想分别有。若诸烦恼无实，业云何有实？何以故？因无性故，业亦无性。

问曰：若诸烦恼及业无性不实，今果报身现有，应是实。

答曰：

&nbsp;&nbsp;&nbsp;&nbsp;诸烦恼及业， &nbsp;&nbsp;&nbsp;&nbsp;是说身因缘，

&nbsp;&nbsp;&nbsp;&nbsp;烦恼诸业空， &nbsp;&nbsp;&nbsp;&nbsp;何况于诸身！

诸贤圣说，烦恼及业是身因缘，是中爱能润生，业能生上中下、好丑贵贱等果报。今诸烦恼及业，种种推求无有决定，何况诸身有决定果？随因缘故。

问曰：汝虽种种因缘破业及果报，而经说有起业者，起业者有故，有业有果报。如说，

&nbsp;&nbsp;&nbsp;&nbsp;无明之所蔽， &nbsp;&nbsp;&nbsp;&nbsp;爱结之所缚，

&nbsp;&nbsp;&nbsp;&nbsp;而于本作者， &nbsp;&nbsp;&nbsp;&nbsp;不即亦不异。

无始经中说：众生为无明所覆，爱结所缚，于无始生死中，往来受种种苦乐。今受者于先作者，不即是亦不异。若即是，人作罪受牛形，则人不作牛，牛不作人。若异，则失业果报堕于无因，无因则断灭。是故今受者于先作者，不即是亦不异。

答曰：

&nbsp;&nbsp;&nbsp;&nbsp;业不从缘生， &nbsp;&nbsp;&nbsp;&nbsp;不从非缘生，

&nbsp;&nbsp;&nbsp;&nbsp;是故则无有， &nbsp;&nbsp;&nbsp;&nbsp;能起于业者。<sup>无论有没有因缘，事物都不能有生灭</sup>

&nbsp;&nbsp;&nbsp;&nbsp;无业无作者， &nbsp;&nbsp;&nbsp;&nbsp;何有业生果？

&nbsp;&nbsp;&nbsp;&nbsp;若其无有果， &nbsp;&nbsp;&nbsp;&nbsp;何有受果者？

若无业、无作业者，何有从业生果报？若无果报，云何有受果报者？业有三种，五阴中假名人是作者，是业于善恶处生，名为果报。若起业者尚无，何况有业、有果报及受果报者？

问曰：汝虽种种破业果报及起业者，而今现见众生作业受果报，是事云何？

答曰：

&nbsp;&nbsp;&nbsp;&nbsp;如世尊神通， &nbsp;&nbsp;&nbsp;&nbsp;所作变化人；

&nbsp;&nbsp;&nbsp;&nbsp;如是变化人， &nbsp;&nbsp;&nbsp;&nbsp;复变作化人。

&nbsp;&nbsp;&nbsp;&nbsp;如初变化人， &nbsp;&nbsp;&nbsp;&nbsp;是名为作者；

&nbsp;&nbsp;&nbsp;&nbsp;变化人所作， &nbsp;&nbsp;&nbsp;&nbsp;是则名为业。

&nbsp;&nbsp;&nbsp;&nbsp;诸烦恼及业， &nbsp;&nbsp;&nbsp;&nbsp;作者及果报，

&nbsp;&nbsp;&nbsp;&nbsp;皆如幻与梦， &nbsp;&nbsp;&nbsp;&nbsp;如焰亦如响。

如佛神通力所作化人，是化人复化作化人。如化人无有实事，但可眼见；又化人口业说法、身业布施等，是业虽无实而可眼见；如是生死身、作者及业，亦应如是知。

诸烦恼者，名为三毒，分别有九十八使、九结、十缠、六垢等无量诸烦恼。业名为身口意业，今世后世分别有善、不善、无记，苦报、乐报、不苦不乐报，现报、业生报、业后报业。如是等无量作者，名为能起诸烦恼业、能受果报者。果报名从善恶业生无记五阴。如是等诸业皆空无性，如幻如梦，如焰如响。

### 观法品第十八(十二偈)

问曰：若诸法尽毕竟空无生无灭，是名诸法实相者，云何入？

答曰：灭我、我所著故，得一切法空，无我慧名为入。

问曰：云何知诸法无我？

答曰：

&nbsp;&nbsp;&nbsp;&nbsp;若我是五阴，&nbsp;&nbsp;&nbsp;&nbsp;我即为生灭；

&nbsp;&nbsp;&nbsp;&nbsp;若我异五阴，&nbsp;&nbsp;&nbsp;&nbsp;则非五阴相。<sup>五蕴之外是否存在一个常一不变的我作为生命主体呢？也不可能，因为这样的我的就“则非五阴相”，不具备五蕴的特征，也就与以五蕴为特征的的各种物质、精神现象没有了关系。</sup>

&nbsp;&nbsp;&nbsp;&nbsp;若无有我者，&nbsp;&nbsp;&nbsp;&nbsp;何得有我所？

&nbsp;&nbsp;&nbsp;&nbsp;灭我我所故，&nbsp;&nbsp;&nbsp;&nbsp;名得无我智。

&nbsp;&nbsp;&nbsp;&nbsp;得无我智者，&nbsp;&nbsp;&nbsp;&nbsp;是则名实观；

&nbsp;&nbsp;&nbsp;&nbsp;得无我智者，&nbsp;&nbsp;&nbsp;&nbsp;是人为希有！

&nbsp;&nbsp;&nbsp;&nbsp;内外我我所，&nbsp;&nbsp;&nbsp;&nbsp;尽灭无有故，

&nbsp;&nbsp;&nbsp;&nbsp;诸受即为灭，&nbsp;&nbsp;&nbsp;&nbsp;受灭则身灭。

&nbsp;&nbsp;&nbsp;&nbsp;业烦恼灭故，&nbsp;&nbsp;&nbsp;&nbsp;名之为解脱；

&nbsp;&nbsp;&nbsp;&nbsp;业烦恼非实，&nbsp;&nbsp;&nbsp;&nbsp;入空戏论灭。

&nbsp;&nbsp;&nbsp;&nbsp;诸佛或说我，&nbsp;&nbsp;&nbsp;&nbsp;或说于无我；

&nbsp;&nbsp;&nbsp;&nbsp;诸法实相中，&nbsp;&nbsp;&nbsp;&nbsp;无我无非我。

&nbsp;&nbsp;&nbsp;&nbsp;诸法实相者，&nbsp;&nbsp;&nbsp;&nbsp;心行言语断，

&nbsp;&nbsp;&nbsp;&nbsp;无生亦无灭，&nbsp;&nbsp;&nbsp;&nbsp;寂灭如涅槃。

&nbsp;&nbsp;&nbsp;&nbsp;一切实非实，&nbsp;&nbsp;&nbsp;&nbsp;亦实亦非实，

&nbsp;&nbsp;&nbsp;&nbsp;非实非非实，&nbsp;&nbsp;&nbsp;&nbsp;是名诸佛法。

&nbsp;&nbsp;&nbsp;&nbsp;自知不随他，&nbsp;&nbsp;&nbsp;&nbsp;寂灭无戏论，

&nbsp;&nbsp;&nbsp;&nbsp;无异无分别，&nbsp;&nbsp;&nbsp;&nbsp;是则名实相。

&nbsp;&nbsp;&nbsp;&nbsp;若法从缘生，&nbsp;&nbsp;&nbsp;&nbsp;不即不异因，

&nbsp;&nbsp;&nbsp;&nbsp;是故名实相，&nbsp;&nbsp;&nbsp;&nbsp;不断亦不常。

&nbsp;&nbsp;&nbsp;&nbsp;不一亦不异，&nbsp;&nbsp;&nbsp;&nbsp;不常亦不断，

&nbsp;&nbsp;&nbsp;&nbsp;是名诸世尊，&nbsp;&nbsp;&nbsp;&nbsp;教化甘露味。

&nbsp;&nbsp;&nbsp;&nbsp;若佛不出世，&nbsp;&nbsp;&nbsp;&nbsp;佛法已灭尽，

&nbsp;&nbsp;&nbsp;&nbsp;诸辟支佛智，&nbsp;&nbsp;&nbsp;&nbsp;从于远离生。

有人说神，应有二种：若五阴即是神，若离五阴有神。

若五阴是神者，神则生灭相。如偈中说：若神是五阴，即是生灭相。何以故？生已坏败故，以生灭相故，五阴是无常。如五阴无常，生灭二法亦是无常。何以故？生灭亦生已坏败故无常。神若是五阴，五阴无常故，神亦应无常生灭相，但是事不然。

若离五阴有神，神即无五阴相。如偈中说：若神异五阴，则非五阴相。而离五阴更无有法，若离五阴有法者，以何相何法而有？若谓神如虚空离五阴而有者，是亦不然。何以故？破六种品中已破虚空，无有法名为虚空。若谓以有信故有神，是事不然。何以故？信有四种：一现事可信；二名比知可信，如见烟知有火；三名譬喻可信，如国无鍮石喻之如金；四名贤圣所说故可信，如说有地狱、有天、有郁单曰，无有见者，信圣人语故知。是神于一切信中不可得，现事中亦无，比知中亦无。何以故？比知，名先见故后比类而知，如人先见火有烟，后但见烟则知有火；神义不然，谁能先见神与五阴合，后见五阴知有神？若谓有三种比知：一者、如本，二者、如残，三者、共见。如本，名先见火有烟，今见烟知如本有火。如残，名如炊饭一粒熟知余者皆熟。共见，名如眼见人从此去到彼亦见其去，日亦如是从东方出至西方，虽不见去以人有去相故，知日亦有去。如是苦乐憎爱觉知等，亦应有所依，如见人民知必依王，是事皆不然。何以故？共相信先见人与去法合而至余方，后见日到余方故知有去法。无有先见五阴与神合，后见五阴知有神，是故共相比知中亦无神。圣人所说中亦无神。何以故？圣人所说，皆先眼见而后说。又诸圣人说余事可信故，当知说地狱等亦可信，而神不尔，无有先见神而后说者。是故于四信等诸信中，求神不可得。求神不可得故无，是故离五阴无别神。

复次，破根品中，见、见者、可见破故，神亦同破。又眼见粗法尚不可得，何况虚妄忆想等而有神？是故知无我。因有我故有我所，若无我则无我所。修习八圣道分，灭我、我所因缘故，得无我、无我所决定智慧。又无我、无我所者，于第一义中亦不可得。无我、无我所者，能真见诸法。凡夫人以我、我所障慧眼故，不能见实。今圣人无我、我所故，诸烦恼亦灭；诸烦恼灭故，能见诸法实相。内外我、我所灭故，诸受亦灭；诸受灭故，无量后身皆亦灭，是名说无余涅槃。

问曰：有余涅槃云何？

答曰：诸烦恼及业灭故，名心得解脱。是诸烦恼业，皆从忆想分别生无有实。诸忆想分别皆从戏论生，得诸法实相毕竟空，诸戏论则灭，是名说有余涅槃。实相法如是，诸佛以一切智观众生故，种种为说，亦说有我，亦说无我。若心未熟者，未有涅槃分，不知畏罪，为是等故说有我。又有得道者，知诸法空但假名有我，为是等故说我无咎。又有布施、持戒等福德，厌离生死苦恼，畏涅槃永灭，是故佛为是等说无我，诸法但因缘和合，生时空生，灭时空灭，是故说无我，但假名说有我。又得道者，知无我不堕断灭故说无我无咎。是故偈中说：诸佛说有我，亦说于无我；若于真实中，不说我非我。

问曰：若无我是实，但以世俗故说有我，有何咎？

答曰：因破我法有无我，我决定不可得，何有无我？若决定有无我，则是断灭生于贪著。如般若中说：菩萨有我亦非行，无我亦非行。

问曰：若不说我非我、空不空，佛法为何所说？

答曰：佛说诸法实相，实相中无语言道，灭诸心行。心以取相缘生，以先世业果报故有，不能实见诸法，是故说心行灭。

问曰：若诸凡夫心不能见实，圣人心应能见实，何故说一切心行灭？

答曰：诸法实相即是涅槃，涅槃名灭，是灭为向涅槃故亦名为灭。若心是实，何用空等解脱门？诸禅定中，何故以灭尽定为第一，又亦终归无余涅槃？是故当知，一切心行皆是虚妄，虚妄故应灭。诸法实相者，出诸心数法，无生无灭寂灭相，如涅槃。

问曰：经中说，诸法先来寂灭相即是涅槃，何以言如涅槃？

答曰：著法者，分别法有二种，是世间、是涅槃，说涅槃是寂灭，不说世间是寂灭。此论中说一切法性空寂灭相，为著法者不解故，以涅槃为喻。如汝说涅槃相，空、无相、寂灭、无戏论，一切世间法亦如是。

问曰：若佛不说我非我，诸心行灭，言语道断者，云何令人知诸法实相？

答曰：诸佛无量方便力，诸法无决定相，为度众生或说一切实，或说一切不实，或说一切实不实，或说一切非实非不实。一切实者，推求诸法实性，皆入第一义平等一相，所谓无相，如诸流异色异味入于大海则一色一味。一切不实者，诸法未入实相时，各各分别观皆无有实，但众缘合故有。一切实不实者，众生有三品，有上中下：上者，观诸法相非实非不实；中者，观诸法相一切实一切不实；下者智力浅故，观诸法相少实少不实。观涅槃无为法不坏故实，观生死有为法虚伪故不实。非实非不实者，为破实不实故，说非实非不实。

问曰：佛于余处，说离非有非无，此中何以言非有非无是佛所说？

答曰：余处为破四种贪著故说，而此中于四句无戏论，闻佛说则得道，是故言非实非不实。

问曰：知佛以是四句因缘说，又得诸法实相者以何相可知？又实相云何？

答曰：若能不随他、不随他者，若外道虽现神力说是道、是非道，自信其心而不随之，乃至变身虽不知非佛，善解实相故心不可回。此中无法可取可舍故，名寂灭相；寂灭相故，不为戏论所戏论。戏论有二种：一者、爱论，二者、见论。是中无此二戏论，二戏论无故，无忆想分别，无别异相，是名实相。

问曰：若诸法尽空，将不堕断灭耶？又不生不灭，或堕常耶？

答曰：不然。先说实相无戏论，心相寂灭，言语道断，汝今贪著取相，于实相法中见断常过。得实相者，说诸法从众缘生，不即是因亦不异因，是故不断不常。若果异因则是断，若不异因则是常。

问曰：若如是解，有何等利？

答曰：若行道者，能通达如是义，则于一切法，不一不异，不断不常。若能如是，即得灭诸烦恼戏论，得常乐涅槃。是故说诸佛以甘露味教化，如世间言得天甘露浆，则无老病死，无诸衰恼。此实相法是真甘露味。

佛说实相有三种：若得诸法实相，灭诸烦恼，名为声闻法；若生大悲发无上心，名为大乘；若佛不出世，无有佛法时，辟支佛因远离生智，若佛度众生已入无余涅槃，遗法灭尽，先世若有应得道者，少观厌离因缘，独入山林远离愦闹得道，名辟支佛。

### 观时品第十九(六偈)

问曰：应有时以因待故成：因有过去时，则有未来、现在时；因现在时，有过去、未来时；因未来时，有过去、现在时。上中下、一异等法，亦相因待故有。

答曰：

&nbsp;&nbsp;&nbsp;&nbsp;若因过去时， &nbsp;&nbsp;&nbsp;&nbsp;有未来、现在，

&nbsp;&nbsp;&nbsp;&nbsp;未来及现在， &nbsp;&nbsp;&nbsp;&nbsp;应在过去时。

若因过去时，有未来、现在时者，则过去时中，应有未来、现在时。何以故？随所因处有法成，是处应有是法。如因灯有明成，随有灯处应有明；如是因过去时，成未来、现在时者，则过去时中，应有未来、现在时。若过去时中，有未来、现在时者，则三时尽名过去时。何以故？未来、现在时，在过去时中故。若一切时尽过去者，则无未来、现在时，尽过去故。若无未来、现在时，亦应无过去时。何以故？过去时因未来、现在时故，名过去时。如因过去时成未来、现在时，如是亦应因未来、现在时成过去时，今无未来、现在时故，过去时亦应无。是故先说，因过去时成未来、现在时，是事不然。若谓过去时中无未来、现在时，而因过去时成未来、现在时，是事不然。何以故？

&nbsp;&nbsp;&nbsp;&nbsp;若过去时中， &nbsp;&nbsp;&nbsp;&nbsp;无未来、现在；

&nbsp;&nbsp;&nbsp;&nbsp;未来、现在时， &nbsp;&nbsp;&nbsp;&nbsp;云何因过去？

若未来、现在时，不在过去时中者，云何因过去时，成未来、现在时？何以故？若三时各异相，不应相因待成，如瓶衣等物各自别成不相因待。而今不因过去时，则未来、现在时不成；不因现在时，则过去、未来时不成；不因未来时，则过去、现在时不成。汝先说过去时中，虽无未来、现在时，而因过去时，成未来、现在时者，是事不然。

问曰：若不因过去时，成未来、现在时，而有何咎？

答曰：

&nbsp;&nbsp;&nbsp;&nbsp;不因过去时， &nbsp;&nbsp;&nbsp;&nbsp;则无未来时，

&nbsp;&nbsp;&nbsp;&nbsp;亦无现在时， &nbsp;&nbsp;&nbsp;&nbsp;是故无二时。

不因过去时，则不成未来、现在时。何以故？若不因过去时，有现在时者，于何处有现在时？未来亦如是，于何处有未来时？是故不因过去时，则无未来、现在时。如是相待有故，实无有时。

&nbsp;&nbsp;&nbsp;&nbsp;以如是义故， &nbsp;&nbsp;&nbsp;&nbsp;则知余二时，

&nbsp;&nbsp;&nbsp;&nbsp;上中下一异， &nbsp;&nbsp;&nbsp;&nbsp;是等法皆无。

以如是义故，当知余未来、现在亦应无，及上中下、一异等诸法亦应皆无。如因上有中下，离上则无中下；若离上有中下，则不应相因待。因一故有异，因异故有一；若一实有，不应因异而有；若异实有，不应因一而有。如是等诸法，亦应如是破。

问曰：如有岁、月、日、须臾等差别故知有时。

答曰：

&nbsp;&nbsp;&nbsp;&nbsp;时住不可得， &nbsp;&nbsp;&nbsp;&nbsp;时去亦叵得；

&nbsp;&nbsp;&nbsp;&nbsp;时若不可得， &nbsp;&nbsp;&nbsp;&nbsp;云何说时相？

&nbsp;&nbsp;&nbsp;&nbsp;因物故有时， &nbsp;&nbsp;&nbsp;&nbsp;离物何有时？

&nbsp;&nbsp;&nbsp;&nbsp;物尚无所有， &nbsp;&nbsp;&nbsp;&nbsp;何况当有时？

时若不住不应可得，时住亦无。若时不可得，云何说时相？若无时相则无时。因物生故则名时，若离物则无时。上来种种因缘破诸物，物无故何有时？

### 观因果品第二十(二十四偈)

问曰：众因缘和合现有果生故，当知是果从众缘和合有。

答曰：

&nbsp;&nbsp;&nbsp;&nbsp;若众缘和合， &nbsp;&nbsp;&nbsp;&nbsp;而有果生者，

&nbsp;&nbsp;&nbsp;&nbsp;和合中已有， &nbsp;&nbsp;&nbsp;&nbsp;何须和合生？

若谓众因缘和合有果生，是果则和合中已有，而从和合生者，是事不然。何以故？果若先有定体，则不应从和合生。

问曰：众缘和合中虽无果，而果从众缘生者，有何咎？

答曰：

&nbsp;&nbsp;&nbsp;&nbsp;若众缘和合， &nbsp;&nbsp;&nbsp;&nbsp;是中无果者，

&nbsp;&nbsp;&nbsp;&nbsp;云何从众缘， &nbsp;&nbsp;&nbsp;&nbsp;和合而果生？

若从众缘和合则果生者，是和合中无果，而从和合生，是事不然。何以故？若物无自性，是物终不生。

复次，

&nbsp;&nbsp;&nbsp;&nbsp;若众缘和合， &nbsp;&nbsp;&nbsp;&nbsp;是中有果者，

&nbsp;&nbsp;&nbsp;&nbsp;和合中应有， &nbsp;&nbsp;&nbsp;&nbsp;而实不可得。

若从众缘和合中有果者，若色应可眼见，若非色应可意知，而实和合中果不可得，是故和合中有果，是事不然。

复次，

&nbsp;&nbsp;&nbsp;&nbsp;若众缘和合， &nbsp;&nbsp;&nbsp;&nbsp;是中无果者，

&nbsp;&nbsp;&nbsp;&nbsp;是则众因缘， &nbsp;&nbsp;&nbsp;&nbsp;与非因缘同。

若众缘和合中无果者，则众因缘即同非因缘。如乳是酪因缘，若乳中无酪，水中亦无酪，若乳中无酪则与水同，不应言但从乳出。是故众缘和合中无果者，是事不然。

问曰：因为果作因已灭，而有因果，无如是咎。

答曰：

&nbsp;&nbsp;&nbsp;&nbsp;若因与果因， &nbsp;&nbsp;&nbsp;&nbsp;作因已而灭，

&nbsp;&nbsp;&nbsp;&nbsp;是因有二体， &nbsp;&nbsp;&nbsp;&nbsp;一与一则灭。

若因与果作因已而灭者，是因则有二体：一谓与因，二谓灭因。是事不然，一法有二体故。是故因与果作因已而灭，是事不然。

问曰：若谓因不与果作因已而灭，亦有果生，有何咎？

答曰：

&nbsp;&nbsp;&nbsp;&nbsp;若因不与果， &nbsp;&nbsp;&nbsp;&nbsp;作因已而灭，

&nbsp;&nbsp;&nbsp;&nbsp;因灭而果生， &nbsp;&nbsp;&nbsp;&nbsp;是果则无因。

若是因不与果，作因已而灭者，则因灭已而果生，是果则无因，是事不然。何以故？现见一切果，无有无因生者。是故汝说因不与果作因已而灭，亦有果生者，是事不然。

问曰：众缘合时而有果生者，有何咎？

答曰：

&nbsp;&nbsp;&nbsp;&nbsp;若众缘合时， &nbsp;&nbsp;&nbsp;&nbsp;而有果生者，

&nbsp;&nbsp;&nbsp;&nbsp;生者及可生， &nbsp;&nbsp;&nbsp;&nbsp;则为一时俱。

若众缘合时有果生者，则生者、可生即一时俱，但是事不尔。何以故？如父子不得一时生。是故汝说众缘合时有果生者，是事不然。

问曰：若先有果生，而后众缘合，有何咎？

答曰：

&nbsp;&nbsp;&nbsp;&nbsp;若先有果生， &nbsp;&nbsp;&nbsp;&nbsp;而后众缘合，

&nbsp;&nbsp;&nbsp;&nbsp;此即离因缘， &nbsp;&nbsp;&nbsp;&nbsp;名为无因果。

若众缘未合，而先有果生者，是事不然。果离因缘故，则名无因果。是故汝说众缘未合时先有果生者，是事则不然。

问曰：因灭变为果者，有何咎？

答曰：

&nbsp;&nbsp;&nbsp;&nbsp;若因变为果， &nbsp;&nbsp;&nbsp;&nbsp;因即至于果，

&nbsp;&nbsp;&nbsp;&nbsp;是则前生因， &nbsp;&nbsp;&nbsp;&nbsp;生已而复生。

因有二种：一者、前生，二者、共生。若因灭变为果，是前生因应还更生，但是事不然。何以故？已生物不应更生。若谓是因即变为果，是亦不然。何以故？若即是不名为变，若变不名即是。

问曰：因不尽灭但名字灭，而因体变为果；如泥团变为瓶，失泥团名而瓶名生。

答曰：泥团先灭而有瓶生，不名为变。又泥团体不独生，瓶盆瓮等皆从泥中出。若泥团但有名，不应变为瓶，变名如乳变为酪。是故汝说因名虽灭而变为果，是事不然。

问曰：因虽灭失而能生果，是故有果，无如是咎。

答曰：

&nbsp;&nbsp;&nbsp;&nbsp;云何因灭失， &nbsp;&nbsp;&nbsp;&nbsp;而能生于果？

&nbsp;&nbsp;&nbsp;&nbsp;又若因在果， &nbsp;&nbsp;&nbsp;&nbsp;云何因生果？

若因灭失已，云何能生果？若因不灭而与果合，何能更生果？

问曰：是因遍有果而果生。

答曰：

&nbsp;&nbsp;&nbsp;&nbsp;若因遍有果， &nbsp;&nbsp;&nbsp;&nbsp;更生何等果？

&nbsp;&nbsp;&nbsp;&nbsp;因见不见果， &nbsp;&nbsp;&nbsp;&nbsp;是二俱不生。

是因若不见果，尚不应生果，何况见？若因自不见果，则不应生果。何以故？若不见果，果则不随因；又未有果，云何生果？若因先见果，不应复生，果已有故。

复次，

&nbsp;&nbsp;&nbsp;&nbsp;若言过去因， &nbsp;&nbsp;&nbsp;&nbsp;而于过去果，

&nbsp;&nbsp;&nbsp;&nbsp;未来、现在果， &nbsp;&nbsp;&nbsp;&nbsp;是则终不合。

&nbsp;&nbsp;&nbsp;&nbsp;若言未来因， &nbsp;&nbsp;&nbsp;&nbsp;而于未来果，

&nbsp;&nbsp;&nbsp;&nbsp;现在、过去果， &nbsp;&nbsp;&nbsp;&nbsp;是则终不合。

&nbsp;&nbsp;&nbsp;&nbsp;若言现在因， &nbsp;&nbsp;&nbsp;&nbsp;而于现在果，

&nbsp;&nbsp;&nbsp;&nbsp;未来、过去果， &nbsp;&nbsp;&nbsp;&nbsp;是则终不合。

过去果不与过去、未来、现在因合，未来果不与未来、现在、过去因合，现在果不与现在、未来、过去因合。如是三种果，终不与过去、未来、现在因合。

复次，

&nbsp;&nbsp;&nbsp;&nbsp;若不和合者， &nbsp;&nbsp;&nbsp;&nbsp;因何能生果？

&nbsp;&nbsp;&nbsp;&nbsp;若有和合者， &nbsp;&nbsp;&nbsp;&nbsp;因何能生果？

若因果不和合则无果，若无果云何因能生果？若谓因果和合时因能生果者，是亦不然。何以故？若果在因中，则因中已有果，云何而复生？

复次，

&nbsp;&nbsp;&nbsp;&nbsp;若因空无果， &nbsp;&nbsp;&nbsp;&nbsp;因何能生果？ &nbsp;&nbsp;&nbsp;&nbsp;若因不空果， &nbsp;&nbsp;&nbsp;&nbsp;因何能生果？

若因无果者，以无果故因空，云何因生果？如人不怀妊，云何能生子？若因先有果，已有果故不应复生。

复次，今当说果，

&nbsp;&nbsp;&nbsp;&nbsp;果不空不生， &nbsp;&nbsp;&nbsp;&nbsp;果不空不灭，

&nbsp;&nbsp;&nbsp;&nbsp;以果不空故， &nbsp;&nbsp;&nbsp;&nbsp;不生亦不灭。

&nbsp;&nbsp;&nbsp;&nbsp;果空故不生， &nbsp;&nbsp;&nbsp;&nbsp;果空故不灭，

&nbsp;&nbsp;&nbsp;&nbsp;以果是空故， &nbsp;&nbsp;&nbsp;&nbsp;不生亦不灭。

果若不空，不应生，不应灭。何以故？果若因中先决定有，更不须复生，生无故无灭。是故果不空故，不生不灭。

若谓果空故有生灭，是亦不然。何以故？果若空，空名无所有，云何当有生灭？是故说果空故，不生不灭。

复次，今以一异破因果，

&nbsp;&nbsp;&nbsp;&nbsp;因果是一者， &nbsp;&nbsp;&nbsp;&nbsp;是事终不然；

&nbsp;&nbsp;&nbsp;&nbsp;因果若异者， &nbsp;&nbsp;&nbsp;&nbsp;是事亦不然。

&nbsp;&nbsp;&nbsp;&nbsp;若因果是一， &nbsp;&nbsp;&nbsp;&nbsp;生及所生一；

&nbsp;&nbsp;&nbsp;&nbsp;若因果是异， &nbsp;&nbsp;&nbsp;&nbsp;因则同非因。

&nbsp;&nbsp;&nbsp;&nbsp;若果定有性， &nbsp;&nbsp;&nbsp;&nbsp;因为何所生？

&nbsp;&nbsp;&nbsp;&nbsp;若果定无性， &nbsp;&nbsp;&nbsp;&nbsp;因为何所生？

&nbsp;&nbsp;&nbsp;&nbsp;因不生果者， &nbsp;&nbsp;&nbsp;&nbsp;则无有因相；

&nbsp;&nbsp;&nbsp;&nbsp;若无有因相， &nbsp;&nbsp;&nbsp;&nbsp;谁能有是果？

&nbsp;&nbsp;&nbsp;&nbsp;若从众因缘， &nbsp;&nbsp;&nbsp;&nbsp;而有和合生；

&nbsp;&nbsp;&nbsp;&nbsp;和合自不生， &nbsp;&nbsp;&nbsp;&nbsp;云何能生果？

&nbsp;&nbsp;&nbsp;&nbsp;是故果不从， &nbsp;&nbsp;&nbsp;&nbsp;缘合不合生；

&nbsp;&nbsp;&nbsp;&nbsp;若无有果者， &nbsp;&nbsp;&nbsp;&nbsp;何处有合法？

是众缘和合法，不能生自体，自体无故，云何能生果？是故果不从缘合生，亦不从不合生。若无有果者，何处有合法？

### 观成坏品第二十一(二十偈)

问曰：一切世间事现是坏败相，是故有坏。

答曰：

&nbsp;&nbsp;&nbsp;&nbsp;离成及共成， &nbsp;&nbsp;&nbsp;&nbsp;是中无有坏；

&nbsp;&nbsp;&nbsp;&nbsp;离坏及共坏， &nbsp;&nbsp;&nbsp;&nbsp;是中亦无成。

若有成、若无成俱无坏，若有坏、若无坏俱无成。何以故？

&nbsp;&nbsp;&nbsp;&nbsp;若离于成者， &nbsp;&nbsp;&nbsp;&nbsp;云何而有坏？

&nbsp;&nbsp;&nbsp;&nbsp;如离生有死， &nbsp;&nbsp;&nbsp;&nbsp;是事则不然。

&nbsp;&nbsp;&nbsp;&nbsp;成坏共有者， &nbsp;&nbsp;&nbsp;&nbsp;云何有成坏？

&nbsp;&nbsp;&nbsp;&nbsp;如世间生死， &nbsp;&nbsp;&nbsp;&nbsp;一时俱不然。

&nbsp;&nbsp;&nbsp;&nbsp;若离于坏者， &nbsp;&nbsp;&nbsp;&nbsp;云何当有成？

&nbsp;&nbsp;&nbsp;&nbsp;无常未曾有， &nbsp;&nbsp;&nbsp;&nbsp;不在诸法时。

若离成，坏不可得。何以故？若离成有坏者，则不因成有坏，坏则无因。又无成法而可坏，成名众缘合，坏名众缘散，若离成有坏者，无成谁当坏？如无瓶不得言瓶坏，是故离成无坏。

若谓共成有坏者，是亦不然。何以故？法先别成而后有合，合法不离异；若坏离异，坏则无因，是故共成亦无坏。

若离坏、共坏，无有成者。若离坏有成，成则为常。常是不坏相，而实不见有法常不坏相，是故离坏无成。若谓共坏有成者，是亦不然。成坏相违，云何一时有？如人有发、无发不得一时俱，成坏亦尔。是故共坏有成，是事不然。何以故？若谓分别法者，说成中常有坏，是事不然。何以故？若成中常有坏，则不应有住法，而实有住，是故若离坏、共坏不应有成。

复次，

&nbsp;&nbsp;&nbsp;&nbsp;成坏共无成， &nbsp;&nbsp;&nbsp;&nbsp;离亦无有成，

&nbsp;&nbsp;&nbsp;&nbsp;是二俱不可， &nbsp;&nbsp;&nbsp;&nbsp;云何当有成？

若成坏共亦无成，离亦无成。若共成则二法相违，云何一时？若离则无因，二门俱不成，云何当有成？若有应说。

问曰：现有尽灭相法。是尽灭相法，亦说尽亦说不尽，如是则应有成坏。

答曰：

&nbsp;&nbsp;&nbsp;&nbsp;尽则无有成， &nbsp;&nbsp;&nbsp;&nbsp;不尽亦无成；

&nbsp;&nbsp;&nbsp;&nbsp;尽则无有坏， &nbsp;&nbsp;&nbsp;&nbsp;不尽亦不坏。

诸法日夜中念念常灭尽过去，如水流不住，是则名尽，是事不可取、不可说。如野马无决定性可得，如是尽无决定性可得，云何可得分别说有成？是故言尽亦不成。成无故亦不应有坏，是故说尽亦无有坏。又念念生灭常相续不断故名不尽，如是法决定常住不断，云何可得分别说言今是成时？是故说无尽亦无成。成无故无坏，是故说不尽亦无坏。如是推求，实事不可得故，无成无坏。

问曰：且置成坏，但令有法，有何咎？

答曰：

&nbsp;&nbsp;&nbsp;&nbsp;若离于成坏， &nbsp;&nbsp;&nbsp;&nbsp;是亦无有法；

&nbsp;&nbsp;&nbsp;&nbsp;若当离于法， &nbsp;&nbsp;&nbsp;&nbsp;亦无有成坏。

离成坏无法者，若法无成无坏，是法应或无或常，而世间无有常法。汝说离成坏有法，是事不然。

问曰：若离法但有成坏，有何咎？

答曰：离法有成坏，是亦不然。何以故？若离法，谁成谁坏？是故离法有成坏，是事不然。

复次，

&nbsp;&nbsp;&nbsp;&nbsp;若法性空者， &nbsp;&nbsp;&nbsp;&nbsp;谁当有成坏？

&nbsp;&nbsp;&nbsp;&nbsp;若性不空者， &nbsp;&nbsp;&nbsp;&nbsp;亦无有成坏。

若诸法性空，空何有成坏？若诸法性不空，不空则决定有，亦不应有成坏。

复次，

&nbsp;&nbsp;&nbsp;&nbsp;成坏若一者， &nbsp;&nbsp;&nbsp;&nbsp;是事则不然；

&nbsp;&nbsp;&nbsp;&nbsp;成坏若异者， &nbsp;&nbsp;&nbsp;&nbsp;是事亦不然。

推求成坏一则不可得。何以故？异相故，种种分别故。又成坏异亦不可得。何以故？无有别故，亦无因故。

复次，

&nbsp;&nbsp;&nbsp;&nbsp;若谓以眼见， &nbsp;&nbsp;&nbsp;&nbsp;而有生灭者，

&nbsp;&nbsp;&nbsp;&nbsp;则为是痴妄， &nbsp;&nbsp;&nbsp;&nbsp;而见有生灭。<sup>基于感觉经验本体论命题（如果不能通过有效论证来建立存在，却以知觉经验为不言而喻的直接证明）只会被视作愚痴。</sup>

若谓以眼见有生灭者，云何以言说破？是事不然。何以故？眼见生灭者，则是愚痴颠倒故见。诸法性空无决定如幻如梦，但凡夫先世颠倒因缘得此眼，今世忆想分别因缘故，言眼见生灭。第一义中实无生灭，是事已于破相品中广说。

复次，

&nbsp;&nbsp;&nbsp;&nbsp;从法不生法， &nbsp;&nbsp;&nbsp;&nbsp;亦不生非法；

&nbsp;&nbsp;&nbsp;&nbsp;从非法不生， &nbsp;&nbsp;&nbsp;&nbsp;法及于非法。

从法不生法者，若失若至二俱不然。从法生法，若至若失是则无因，无因则堕断常。若已至从法生法，是法至已而名为生，则为是常。又生已更生，又亦无因生，是事不然。若已失从法生法者，是则失因。生者无因，是故从失亦不生法。

从法不生非法者，非法名无所有，法名有，云何从有相生无相？是故从法不生非法。

从非法不生法者，非法名为无，无云何生有？若从无生有者，是则无因，无因则有大过，是故不从非法生法。

不从非法生非法者，非法名无所有，云何从无所有生无所有？如兔角不生龟毛，是故不从非法生非法。

问曰：法非法虽种种分别故无生，但法应生法。

答曰：

&nbsp;&nbsp;&nbsp;&nbsp;法不从自生， &nbsp;&nbsp;&nbsp;&nbsp;亦不从他生；

&nbsp;&nbsp;&nbsp;&nbsp;不从自他生， &nbsp;&nbsp;&nbsp;&nbsp;云何而有生？

法未生时无所有故，又即自不生故，是故法不自生。若法未生则亦无他，无他故不得言从他生。又未生则无自，无自亦无他，共亦不生。若三种不生，云何从法有法生？

复次，

&nbsp;&nbsp;&nbsp;&nbsp;若有所受法， &nbsp;&nbsp;&nbsp;&nbsp;即堕于断常；

&nbsp;&nbsp;&nbsp;&nbsp;当知所受法， &nbsp;&nbsp;&nbsp;&nbsp;为常为无常。

受法者，分别是善是不善、常无常等，是人必堕若常见、若断见。何以故？所受法应有二种，若常、若无常，二俱不然。何以故？若常即堕常边，若无常即堕断边。

问曰：

&nbsp;&nbsp;&nbsp;&nbsp;所有受法者， &nbsp;&nbsp;&nbsp;&nbsp;不堕于断常；

&nbsp;&nbsp;&nbsp;&nbsp;因果相续故， &nbsp;&nbsp;&nbsp;&nbsp;不断亦不常。

有人虽信受分别说诸法，而不堕断常。如经说：五阴无常、苦、空、无我，而不断灭。虽说罪福无量劫数不失，而不是常。何以故？是法因果常生灭相续故往来不绝，生灭故不常，相续故不断。

答曰：

&nbsp;&nbsp;&nbsp;&nbsp;若因果生灭， &nbsp;&nbsp;&nbsp;&nbsp;相续而不断，

&nbsp;&nbsp;&nbsp;&nbsp;灭更不生故， &nbsp;&nbsp;&nbsp;&nbsp;因即为断灭。

若汝说诸法因果相续故不断不常，若灭法已灭更不复生，是则因断；若因断，云何有相续？已灭不生故。

复次，

&nbsp;&nbsp;&nbsp;&nbsp;法住于自性， &nbsp;&nbsp;&nbsp;&nbsp;不应有有无；

&nbsp;&nbsp;&nbsp;&nbsp;涅槃灭相续， &nbsp;&nbsp;&nbsp;&nbsp;则堕于断灭。

法决定在有相中，尔时无无相；如瓶定在瓶相，尔时无失坏相，随有瓶时无失坏相，无瓶时亦无失坏相。何以故？若无瓶则无所破。以是义故灭不可得，离灭故亦无生。何以故？生灭相因待故，又有常等过故，是故不应于一法而有有无。

又汝先说因果生灭相续故，虽受诸法不堕断常，是事不然。何以故？汝说因果相续故有三有相续，灭相续名涅槃。若尔者，涅槃时应堕断灭，以灭三有相续故。

复次，

&nbsp;&nbsp;&nbsp;&nbsp;若初有灭者， &nbsp;&nbsp;&nbsp;&nbsp;则无有后有；

&nbsp;&nbsp;&nbsp;&nbsp;初有若不灭， &nbsp;&nbsp;&nbsp;&nbsp;亦无有后有。

初有名今世有，后有名来世有。若初有灭，次有后有，是即无因，是事不然，是故不得言初有灭有后有。

若初有不灭，亦不应有后有。何以故？若初有未灭而有后有者，是则一时有二有，是事不然，是故初有不灭无有后有。

问曰：后有不以初有灭生，不以不灭生，但灭时生。

答曰：

&nbsp;&nbsp;&nbsp;&nbsp;若初有灭时， &nbsp;&nbsp;&nbsp;&nbsp;而后有生者，

&nbsp;&nbsp;&nbsp;&nbsp;灭时是一有， &nbsp;&nbsp;&nbsp;&nbsp;生时是一有。

若初有灭时，后有生者，即二有一时俱：一有是灭时，一有是生时。

问曰：灭时、生时二有俱者则不然，但现见初有灭时后有生。

答曰：

&nbsp;&nbsp;&nbsp;&nbsp;若言于生灭， &nbsp;&nbsp;&nbsp;&nbsp;而谓一时者，

&nbsp;&nbsp;&nbsp;&nbsp;则于此阴死， &nbsp;&nbsp;&nbsp;&nbsp;即于此阴生。

若生时、灭时一时无二有，而谓初有灭时后有生者，今应随在何阴中死，即于此阴生，不应余阴中生。何以故？死者即是生者。如是死生相违法不应一时一处，是故汝先说灭时、生时一时无二有，但现见初有灭时后有生者，是事不然。

复次，

&nbsp;&nbsp;&nbsp;&nbsp;三世中求有， &nbsp;&nbsp;&nbsp;&nbsp;相续不可得；

&nbsp;&nbsp;&nbsp;&nbsp;若三世中无， &nbsp;&nbsp;&nbsp;&nbsp;何有有相续？

三有名欲有、色有、无色有。无始生死中不得实智故，常有三有相续，今于三世中谛求不可得。若三世中无有，当于何处有有相续？当知有有相续，皆从愚痴颠倒故有，实中则无。
