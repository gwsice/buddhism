## 大般若波罗蜜多经卷第一

### 初分缘起品第一之一

如是我闻：一时，薄伽梵住王舍城鹫峰山顶，与大苾刍众千二百五十人俱。皆阿罗汉，诸漏已尽，无复烦恼得真自在，心善解脱，慧善解脱，如调慧马亦如大龙，已作所作，已办所办，弃诸重担，逮得己利，尽诸有结，正知解脱，至心自在第一究竟。除阿难陀，独居学地得预流果。大迦葉波而为上首。

复有五百苾刍尼众，皆阿罗汉，大胜生主而为上首。

复有无量邬波索迦、邬波斯迦，皆见圣谛。

复有无量无数菩萨摩诃萨众，一切皆得陀罗尼门、三摩地门；住空、无相、无分别愿，已得诸法平等性忍；具足成就四无碍解，凡所演说辩才无尽；于五神通自在游戏，所证智断永无退失；言行威肃，闻皆敬受；勇猛精进，离诸懈怠，能舍亲财不顾身命；离矫离诳，无染无求，等为有情而宣正法；契深法忍，穷最极趣，得无所畏，其心泰然；超众魔境，出诸业障，摧灭一切烦恼怨敌；建正法幢，伏诸邪论，声闻、独觉不能测量；得心自在，得法自在，业、惑、见障皆已解脱；择法辩说无不善巧，入深缘起生灭法门；离见、随眠，舍诸缠结，智慧通达诸圣谛理；曾无数劫发弘誓愿，容貌熙怡，先言接引，远离颦蹙，辞韵清和；赞颂善巧，辩才无滞，处无边众威德肃然，抑扬自在都无所畏，多俱胝劫巧说无尽；于诸法门胜解观察，如幻、如阳焰、如梦、如水月、如响、如空华、如像、如光影、如变化事、如寻香城，虽皆无实而现似有；离下劣心，说法无畏，能随证入无量法门；善知有情心行所趣，以微妙慧而度脱之；于诸有情心无挂碍，成就最上无生法忍；善入诸法平等性智，甚深法性能如实知；随其所应巧令悟入，能善宣说缘起法门；摄受无边佛国大愿，于十方界无数诸佛，等持正念常现在前；诸佛出世皆能历事，亦能劝请转正法轮，不般涅槃度无量众；善能伏灭一切有情种种见缠诸烦恼焰，须臾游戏百千等持，引发无边殊胜功德。此诸菩萨具如是等妙功德海，设经无量俱胝大劫叹不能尽。其名曰：贤守菩萨摩诃萨、宝性菩萨摩诃萨、宝藏菩萨摩诃萨、宝授菩萨摩诃萨、导师菩萨摩诃萨、仁授菩萨摩诃萨、星授菩萨摩诃萨、神授菩萨摩诃萨、帝授菩萨摩诃萨、广慧菩萨摩诃萨、胜慧菩萨摩诃萨、上慧菩萨摩诃萨、增长慧菩萨摩诃萨、无边慧菩萨摩诃萨、不虚见菩萨摩诃萨、无障慧菩萨摩诃萨、善发趣菩萨摩诃萨、善勇猛菩萨摩诃萨、极精进菩萨摩诃萨、常精进菩萨摩诃萨、常加行菩萨摩诃萨、不舍轭菩萨摩诃萨、日藏菩萨摩诃萨、月藏菩萨摩诃萨、无比慧菩萨摩诃萨、观自在菩萨摩诃萨、得大势菩萨摩诃萨、妙吉祥菩萨摩诃萨、宝印手菩萨摩诃萨、摧魔力菩萨摩诃萨、金刚慧菩萨摩诃萨、金刚藏菩萨摩诃萨、常举手菩萨摩诃萨、大悲心菩萨摩诃萨、大庄严菩萨摩诃萨、庄严王菩萨摩诃萨、山峰菩萨摩诃萨、宝峰菩萨摩诃萨、德王菩萨摩诃萨、慈氏菩萨摩诃萨。如是等无量百千俱胝那庾多菩萨摩诃萨，皆法王子，堪绍佛位而为上首。

尔时，世尊于师子座上，自敷尼师坛，结跏趺坐，端身正愿，住对面念，入等持王妙三摩地。诸三摩地皆摄入此三摩地中，是所流故。

尔时，世尊正知正念，从等持王安庠而起，以净天眼观察十方殑伽沙等诸佛世界，举身怡悦，从两足下千辐轮相，各放六十百千俱胝那庾多光；从足十指、两趺、两跟、四踝、两胫、两腨、两膝、两髀、两股、腰胁、腹背、脐中、心上、胸臆德字、两乳、两腋、两肩、两膊、两肘、两臂、两腕、两手、两掌、十指、项咽、颐颔、颊额、头顶、两眉、两眼、两耳、两鼻、口四牙、四十齿、眉间毫相，一一身分各放六十百千俱胝那庾多光。此一一光各照三千大千世界，从此展转遍照十方殑伽沙等诸佛世界。其中有情遇斯光者，必得无上正等菩提。

尔时，世尊一切毛孔皆悉熙怡，各出六十百千俱胝那庾多光。是一一光各照三千大千世界，从此展转遍照十方殑伽沙等诸佛世界。其中有情遇斯光者，必得无上正等菩提。

尔时，世尊演身常光照此三千大千世界，从此展转遍照十方殑伽沙等诸佛国土。其中有情遇斯光者，必得无上正等菩提。

尔时，世尊从其面门出广长舌相，遍覆三千大千世界，熙怡微笑，复从舌相流出无量百千俱胝那庾多光。其光杂色，从此杂色一一光中现宝莲华。其华千叶，皆真金色，众宝庄严，绮饰鲜荣甚可爱乐，香气芬烈周流普熏，细滑轻软触生妙乐。诸华台中皆有化佛，结跏趺坐，演妙法音。一一法音，皆说般若波罗蜜多相应之法。有情闻者，必得无上正等菩提。从此展转流遍十方殑伽沙等诸佛世界，说法利益亦复如是。

尔时，世尊不起本座，复入师子游戏等持，现神通力，令此三千大千世界六种变动，谓：动、极动、等极动，涌、极涌、等极涌，震、极震、等极震，击、极击、等极击，吼、极吼、等极吼，爆、极爆、等极爆。又令此界东涌西没、西涌东没、南涌北没、北涌南没、中涌边没、边涌中没。其地清净，光泽细软，生诸有情利益安乐。时，此三千大千世界所有地狱、傍生、鬼界，及余无暇险恶趣坑，一切有情皆离苦难，从此舍命得生人中及六欲天，皆忆宿住，欢喜踊跃，同诣佛所，以殷净心顶礼佛足。从此展转周遍十方殑伽沙等诸佛世界，以佛神力六种变动。时，彼世界诸恶趣等一切有情皆离苦难，从彼舍命得生人中及六欲天，皆忆宿住，欢喜踊跃，各于本界同诣佛所，顶礼佛足。

时，此三千大千世界及余十方殑伽沙等世界有情，盲者能视，聋者能听，哑者能言，狂者得念，乱者得定，贫者得富，露者得衣，饥者得食，渴者得饮，病者得除愈，丑者得端严，形残者得具足，根缺者得圆满，迷闷者得醒悟，疲顿者得安适。时，诸有情等心相向，如父如母、如兄如弟、如姊如妹、如友如亲，离邪语业命、修正语业命，离十恶业道、修十善业道，离恶寻思、修善寻思，离非梵行、修正梵行，好净弃秽、乐静舍喧，身意泰然忽生妙乐，如修行者入第三定；复有胜慧欻尔现前，咸作是思：“布施、调伏、安忍、勇进、寂静、谛观，远离放逸，修行梵行，于诸有情慈、悲、喜、舍，不相挠乱，岂不善哉！”

尔时，世尊在师子座，光明殊特，威德巍巍，映蔽三千大千世界并余十方殑伽沙等诸佛国土，苏迷卢山、轮围山等及余一切龙神天宫乃至净居皆悉不现；如秋满月，晖映众星；如夏日轮，光夺诸色；如四大宝妙高山王，临照诸山，威光迥出。佛以神力现本色身，令此三千大千世界一切有情皆悉睹见。

时，此三千大千世界，无量无数净居诸天，下至欲界四大王众天，及余一切人非人等，皆见如来处师子座，威光显曜如大金山，欢喜踊跃，叹未曾有，各持种种无量天华、香鬘、涂香、烧香、末香、衣服、璎珞、宝幢、幡盖、伎乐、诸珍，及无量种天青莲华、天赤莲华、天白莲华、天香莲华、天黄莲华、天红莲华、天金钱树华及天香华，并余无量水陆生华，持诣佛所，奉散佛上。以佛神力，诸华鬘等旋转上踊合成华台，量等三千大千世界，垂天华盖、宝铎、珠幡，绮饰纷纶，甚可爱乐。

时，此佛土微妙庄严，犹如西方极乐世界。佛光辉映三千大千，物类虚空皆同金色。十方各等殑伽河沙诸佛世界，亦复如是。

时，此三千大千佛土，南赡部洲、东胜身洲、西牛货洲、北俱卢洲，其中诸人，佛神力故，各各见佛正坐其前，咸谓如来独为说法。如是四大王众天、三十三天、夜摩天、睹史多天、乐变化天、他化自在天，梵众天——梵辅天、梵会天、大梵天，光天——少光天、无量光天、极光净天，净天——少净天、无量净天、遍净天，广天——少广天、无量广天、广果天，无烦天、无热天、善现天、善见天、色究竟天，亦以世尊神通力故，各各见佛正坐其前，咸谓如来独为说法。

尔时，世尊不起于座，熙怡微笑，从其面门放大光明，遍照三千大千佛土，并余十方殑伽沙等诸佛世界。时，此三千大千佛土一切有情，寻佛光明，普见十方殑伽沙等诸佛世界一切如来、应、正等觉，声闻、菩萨众会围绕，及余一切有情、无情品类差别。时，彼十方殑伽沙等诸佛世界一切有情，寻佛光明，亦见此土释迦牟尼如来、应、正等觉，声闻、菩萨众会围绕，及余一切有情、无情品类差别。

尔时，东方尽殑伽沙等世界，最后世界名曰多宝，佛号宝性如来、应、正等觉、明行圆满、善逝、世间解、无上丈夫、调御士、天人师、佛、薄伽梵，时现在彼安隐住持，为诸菩萨摩诃萨众说大般若波罗蜜多。

彼有菩萨名曰普光，见此大光、大地变动及佛身相，心怀犹豫，前诣佛所，顶礼双足，白言：“世尊，何因何缘而有此瑞？”

时，宝性佛告普光菩萨摩诃萨言：“善男子，从此西方尽殑伽沙等世界，最后世界名曰堪忍，佛号释迦牟尼如来、应、正等觉、明行圆满、善逝、世间解、无上丈夫、调御士、天人师、佛、薄伽梵，今现在彼安隐住持，将为菩萨摩诃萨众说大般若波罗蜜多。彼佛神力，故现斯瑞。”

普光闻已，欢喜踊跃，重白佛言：“世尊，我今请往堪忍世界，观礼供养释迦牟尼如来，及诸菩萨摩诃萨众，得无碍解陀罗尼门、三摩地门神通自在，住最后身绍尊位者。唯愿慈悲，哀愍垂许！”

时，宝性佛告普光菩萨言：“善哉！善哉！今正是时，随汝意往。”即以千茎金色莲华，其华千叶，众宝庄严，授普光菩萨而诲之言：“汝持此华至释迦牟尼佛所，如我词曰：‘宝性如来致问无量：少病少恼、起居轻利、气力调和、安乐住不？世事可忍不？众生易度不？持此莲华，以寄世尊而为佛事。’汝至彼界应住正知，观彼佛土及诸大众，勿怀轻慢而自毁伤。所以者何？彼诸菩萨威德难及，悲愿熏心，以大因缘而生彼土。”

时，普光菩萨受华奉敕，与无量百千俱胝那庾多出家、在家菩萨摩诃萨，及无数百千童男童女，顶礼佛足，右绕奉辞，各持无量种种华香、宝幢、幡盖、衣服、宝饰及余供具发引而来。所经东方殑伽沙等诸佛世界，一一佛所供养恭敬，尊重赞叹，无空过者。至此佛所，顶礼双足，绕百千匝，却住一面。

普光菩萨前白佛言：“世尊，从此东方尽殑伽沙等世界，最后世界名曰多宝，佛号宝性如来、应、正等觉、明行圆满、善逝、世间解、无上丈夫、调御士、天人师、佛、薄伽梵，致问世尊无量：‘少病少恼、起居轻利、气力调和、安乐住不？世事可忍不？众生易度不？持此千茎金色莲华，以寄世尊而为佛事。’”

时，释迦牟尼佛受此莲华，还散东方殑伽沙等诸佛世界。佛神力故，令此莲华遍诸佛土。诸华台中，各有化佛结跏趺坐，为诸菩萨说大般若波罗蜜多相应之法。有情闻者，必得无上正等菩提。是时，普光及诸眷属见此事已，欢喜踊跃，叹未曾有，各随善根供具多少，供养恭敬、尊重赞叹佛菩萨已，退坐一面。

如是最后世界已前，所有东方一一佛土，各有如来现为大众宣说妙法。是诸佛所亦各有一上首菩萨，见此大光、大地变动及佛身相，前诣佛所，白言：“世尊，何因何缘而有此瑞？”

时，彼彼佛各各报言：“于此西方有堪忍世界，佛号释迦牟尼，将为菩萨说大般若波罗蜜多。彼佛神力，故现斯瑞。”

上首菩萨闻已欢喜，各各请往堪忍世界，观礼供养佛及菩萨。彼诸如来赞善听往，各以金色千宝莲华而告之言：“汝可持此至彼佛所，具陈我词：‘致问无量：少病少恼、起居轻利、气力调和、安乐住不？世事可忍不？众生易度不？持此莲华，以寄世尊而为佛事。’汝至彼界应住正知，观彼佛土及诸菩萨，勿怀轻慢而自毁伤。所以者何？彼诸菩萨威德难及，悲愿熏心，以大因缘而生彼土。”

一一上首受华奉敕，各与无量无数菩萨、童男童女，辞佛持供发引而来。所经佛土，一一供养佛及菩萨，无空过者。到此佛所，顶礼双足，绕百千匝，奉华陈事。佛受华已还散东方，佛神力故，遍诸佛土。诸华台中各有化佛，为诸菩萨说大般若波罗蜜多，令诸闻者必获无上正等菩提。上首菩萨及诸眷属，见已欢喜，叹未曾有，各随善根供具多少，供养恭敬、尊重赞叹佛菩萨已，退坐一面。

尔时，南方尽殑伽沙等世界，最后世界名离一切忧，佛号无忧德如来、应、正等觉、明行圆满、善逝、世间解、无上丈夫、调御士、天人师、佛、薄伽梵，时现在彼安隐住持，为诸菩萨摩诃萨众说大般若波罗蜜多。

彼有菩萨名曰离忧，见此大光、大地变动及佛身相，心怀犹豫，前诣佛所，顶礼双足，白言：“世尊，何因何缘而有此瑞？”

时，无忧德佛告离忧菩萨摩诃萨言：“善男子，从此北方尽殑伽沙等世界，最后世界名曰堪忍，佛号释迦牟尼如来、应、正等觉、明行圆满、善逝、世间解、无上丈夫、调御士、天人师、佛、薄伽梵，今现在彼安隐住持，将为菩萨摩诃萨众说大般若波罗蜜多。彼佛神力，故现斯瑞。”

离忧闻已，欢喜踊跃重白佛言：“世尊，我今请往堪忍世界，观礼供养释迦牟尼如来，及诸菩萨摩诃萨众，得无碍解陀罗尼门、三摩地门神通自在，住最后身绍尊位者。唯愿慈悲，哀愍垂许！”

时，无忧德佛告离忧菩萨言：“善哉！善哉！今正是时，随汝意往。”即以千茎金色莲华，其华千叶，众宝庄严，授离忧菩萨而诲之言：“汝持此华至释迦牟尼佛所，如我词曰：‘无忧德如来致问无量：少病少恼、起居轻利、气力调和、安乐住不？世事可忍不？众生易度不？持此莲华，以寄世尊而为佛事。’汝至彼界应住正知，观彼佛土及诸大众，勿怀轻慢而自毁伤。所以者何？彼诸菩萨威德难及，悲愿熏心，以大因缘而生彼土。”

时，离忧菩萨受华奉敕，与无量百千俱胝那庾多出家、在家菩萨摩诃萨，及无数百千童男童女，顶礼佛足，右绕奉辞，各持无量种种华香、宝幢、幡盖、衣服、宝饰及余供具发引而来。所经南方殑伽沙等诸佛世界，一一佛所供养恭敬，尊重赞叹，无空过者。至此佛所，顶礼双足，绕百千匝，却住一面。

离忧菩萨前白佛言：“世尊，从此南方尽殑伽沙等世界，最后世界名离一切忧，佛号无忧德如来、应、正等觉、明行圆满、善逝、世间解、无上丈夫、调御士、天人师、佛、薄伽梵，致问世尊无量：‘少病少恼、起居轻利、气力调和、安乐住不？世事可忍不？众生易度不？持此千茎金色莲华，以寄世尊而为佛事。’”

时，释迦牟尼佛受此莲华，还散南方殑伽沙等诸佛世界。佛神力故，令此莲华遍诸佛土。诸华台中，各有化佛结跏趺坐，为诸菩萨说大般若波罗蜜多相应之法。有情闻者，必得无上正等菩提。是时，离忧及诸眷属见此事已，欢喜踊跃，叹未曾有，各随善根供具多少，供养恭敬、尊重赞叹佛菩萨已，退坐一面。

如是最后世界已前，所有南方一一佛土，各有如来现为大众宣说妙法。是诸佛所亦各有一上首菩萨，见此大光、大地变动及佛身相，前诣佛所，白言：“世尊，何因何缘而有此瑞？”

时，彼彼佛各各报言：“于此北方有堪忍世界，佛号释迦牟尼，将为菩萨说大般若波罗蜜多。彼佛神力，故现斯瑞。”

上首菩萨闻已欢喜，各各请往堪忍世界，观礼供养佛及菩萨。彼诸如来赞善听往，各以金色千宝莲华而告之言：“汝可持此至彼佛所，具陈我词：‘致问无量：少病少恼、起居轻利、气力调和、安乐住不？世事可忍不？众生易度不？持此莲华，以寄世尊而为佛事。’汝至彼界应住正知，观彼佛土及诸菩萨，勿怀轻慢而自毁伤。所以者何？彼诸菩萨威德难及，悲愿熏心，以大因缘而生彼土。”

一一上首受华奉敕，各与无量无数菩萨、童男童女，辞佛持供发引而来。所经佛土，一一供养佛及菩萨，无空过者。到此佛所，顶礼双足，绕百千匝，奉华陈事。佛受华已还散南方，佛神力故，遍诸佛土。诸华台中各有化佛，为诸菩萨说大般若波罗蜜多，令诸闻者必获无上正等菩提。上首菩萨及诸眷属，见已欢喜，叹未曾有，各随善根供具多少，供养恭敬、尊重赞叹佛菩萨已，退坐一面。

尔时，西方尽殑伽沙等世界，最后世界名近寂静，佛号宝焰如来、应、正等觉、明行圆满、善逝、世间解、无上丈夫、调御士、天人师、佛、薄伽梵，时现在彼安隐住持，为诸菩萨摩诃萨众说大般若波罗蜜多。

彼有菩萨名曰行慧，见此大光、大地变动及佛身相，心怀犹豫，前诣佛所，顶礼双足，白言：“世尊，何因何缘而有此瑞？”

时，宝焰佛告行慧菩萨摩诃萨言：“善男子，从此东方尽殑伽沙等世界，最后世界名曰堪忍，佛号释迦牟尼如来、应、正等觉、明行圆满、善逝、世间解、无上丈夫、调御士、天人师、佛、薄伽梵，今现在彼安隐住持，将为菩萨摩诃萨众说大般若波罗蜜多。彼佛神力，故现斯瑞。”

行慧闻已，欢喜踊跃重白佛言：“世尊，我今请往堪忍世界，观礼供养释迦牟尼如来，及诸菩萨摩诃萨众，得无碍解陀罗尼门、三摩地门神通自在，住最后身绍尊位者。唯愿慈悲，哀愍垂许！”

时，宝焰佛告行慧菩萨言：“善哉！善哉！今正是时，随汝意往。”即以千茎金色莲华，其华千叶，众宝庄严，授行慧菩萨而诲之言：“汝持此华至释迦牟尼佛所，如我辞曰：‘宝焰如来致问无量：少病少恼、起居轻利、气力调和、安乐住不？世事可忍不？众生易度不？持此莲华，以寄世尊而为佛事。’汝至彼界应住正知，观彼佛土及诸大众，勿怀轻慢而自毁伤。所以者何？彼诸菩萨威德难及，悲愿熏心，以大因缘而生彼土。”

时，行慧菩萨受华奉敕，与无量百千俱胝那庾多出家、在家菩萨摩诃萨，及无数百千童男童女，顶礼佛足，右绕奉辞，各持无量种种华香、宝幢、幡盖、衣服、宝饰及余供具发引而来。所经西方殑伽沙等诸佛世界，一一佛所供养恭敬，尊重赞叹，无空过者。至此佛所，顶礼双足，绕百千匝，却住一面。

行慧菩萨前白佛言：“世尊，从此西方尽殑伽沙等世界，最后世界名近寂静，佛号宝焰如来、应、正等觉、明行圆满、善逝、世间解、无上丈夫、调御士、天人师、佛、薄伽梵，致问世尊无量：‘少病少恼、起居轻利、气力调和、安乐住不？世事可忍不？众生易度不？持此千茎金色莲华，以寄世尊而为佛事。’”

时，释迦牟尼佛受此莲华，还散西方殑伽沙等诸佛世界。佛神力故，令此莲华遍诸佛土。诸华台中，各有化佛结跏趺坐，为诸菩萨说大般若波罗蜜多相应之法。有情闻者，必得无上正等菩提。是时，行慧及诸眷属见此事已，欢喜踊跃，叹未曾有，各随善根供具多少，供养恭敬、尊重赞叹佛菩萨已，退坐一面。

如是最后世界已前，所有西方一一佛土，各有如来现为大众宣说妙法。是诸佛所亦各有一上首菩萨，见此大光、大地变动及佛身相，前诣佛所，白言：“世尊，何因何缘而有此瑞？”

时，彼彼佛各各报言：“于此东方有堪忍世界，佛号释迦牟尼，将为菩萨说大般若波罗蜜多。彼佛神力，故现斯瑞。”

上首菩萨闻已欢喜，各各请往堪忍世界，观礼供养佛及菩萨。彼诸如来赞善听往，各以金色千宝莲华而告之言：“汝可持此至彼佛所，具陈我辞：‘致问无量：少病少恼、起居轻利、气力调和、安乐住不？世事可忍不？众生易度不？持此莲华，以寄世尊而为佛事。’汝至彼界应住正知，观彼佛土及诸菩萨，勿怀轻慢而自毁伤。所以者何？彼诸菩萨威德难及，悲愿熏心，以大因缘而生彼土。”

一一上首受华奉敕，各与无量无数菩萨、童男童女，辞佛持供发引而来。所经佛土，一一供养佛及菩萨，无空过者。到此佛所，顶礼双足，绕百千匝，奉华陈事。佛受华已还散西方，佛神力故，遍诸佛土。诸华台中各有化佛，为诸菩萨说大般若波罗蜜多，令诸闻者必获无上正等菩提。上首菩萨及诸眷属，见已欢喜，叹未曾有，各随善根供具多少，供养恭敬、尊重赞叹佛菩萨已，退坐一面。

## 大般若波罗蜜多经卷第二

### 初分缘起品第一之二

尔时，北方尽殑伽沙等世界，最后世界名曰最胜，佛号胜帝如来、应、正等觉、明行圆满、善逝、世间解、无上丈夫、调御士、天人师、佛、薄伽梵，时现在彼安隐住持，为诸菩萨摩诃萨众说大般若波罗蜜多。

彼有菩萨名曰胜授，见此大光、大地变动及佛身相，心怀犹豫，前诣佛所，顶礼双足，白言：“世尊，何因何缘而有此瑞？”

时，胜帝佛告胜授菩萨摩诃萨言：“善男子，从此南方尽殑伽沙等世界，最后世界名曰堪忍，佛号释迦牟尼如来、应、正等觉、明行圆满、善逝、世间解、无上丈夫、调御士、天人师、佛、薄伽梵，今现在彼安隐住持，将为菩萨摩诃萨众说大般若波罗蜜多。彼佛神力，故现斯瑞。”

胜授闻已，欢喜踊跃重白佛言：“世尊，我今请往堪忍世界，观礼供养释迦牟尼如来，及诸菩萨摩诃萨众，得无碍解陀罗尼门、三摩地门神通自在，住最后身绍尊位者。唯愿慈悲，哀愍垂许！”

时，胜帝佛告胜授菩萨言：“善哉！善哉！今正是时，随汝意往。”即以千茎金色莲华，其华千叶，众宝庄严，授胜授菩萨而诲之言：“汝持此华至释迦牟尼佛所，如我词曰：‘胜帝如来致问无量：少病少恼、起居轻利、气力调和、安乐住不？世事可忍不？众生易度不？持此莲华，以寄世尊而为佛事。’汝至彼界应住正知，观彼佛土及诸大众，勿怀轻慢而自毁伤。所以者何？彼诸菩萨威德难及，悲愿熏心，以大因缘而生彼土。”

时，胜授菩萨受华奉敕，与无量百千俱胝那庾多出家、在家菩萨摩诃萨，及无数百千童男童女，顶礼佛足，右绕奉辞，各持无量种种华香、宝幢、幡盖、衣服、宝饰及余供具发引而来。所经北方殑伽沙等诸佛世界，一一佛所供养恭敬，尊重赞叹，无空过者。至此佛所，顶礼双足，绕百千匝，却住一面。

胜授菩萨前白佛言：“世尊，从此北方尽殑伽沙等世界，最后世界名曰最胜，佛号胜帝如来、应、正等觉、明行圆满、善逝、世间解、无上丈夫、调御士、天人师、佛、薄伽梵，致问世尊无量：‘少病少恼、起居轻利、气力调和、安乐住不？世事可忍不？众生易度不？持此千茎金色莲华，以寄世尊而为佛事。’”

时，释迦牟尼佛受此莲华，还散北方殑伽沙等诸佛世界。佛神力故，令此莲华遍诸佛土。诸华台中，各有化佛结跏趺坐，为诸菩萨说大般若波罗蜜多相应之法。有情闻者，必得无上正等菩提。是时，胜授及诸眷属见此事已，欢喜踊跃，叹未曾有，各随善根供具多少，供养恭敬、尊重赞叹佛菩萨已，退坐一面。

如是最后世界已前，所有北方一一佛土，各有如来现为大众宣说妙法。是诸佛所亦各有一上首菩萨，见此大光、大地变动及佛身相，前诣佛所，白言：“世尊，何因何缘而有此瑞？”

时，彼彼佛各各报言：“于此南方有堪忍世界，佛号释迦牟尼，将为菩萨说大般若波罗蜜多。彼佛神力，故现斯瑞。”

上首菩萨闻已欢喜，各各请往堪忍世界，观礼供养佛及菩萨。彼诸如来赞善听往，各以金色千宝莲华而告之言：“汝可持此至彼佛所，具陈我词：‘致问无量：少病少恼、起居轻利、气力调和、安乐住不？世事可忍不？众生易度不？持此莲华，以寄世尊而为佛事。’汝至彼界应住正知，观彼佛土及诸菩萨，勿怀轻慢而自毁伤。所以者何？彼诸菩萨威德难及，悲愿熏心，以大因缘而生彼土。”

一一上首受华奉敕，各与无量无数菩萨、童男童女，辞佛持供发引而来。所经佛土，一一供养佛及菩萨，无空过者。到此佛所，顶礼双足，绕百千匝，奉华陈事。佛受华已还散北方，佛神力故，遍诸佛土。诸华台中各有化佛，为诸菩萨说大般若波罗蜜多，令诸闻者必获无上正等菩提。上首菩萨及诸眷属，见已欢喜，叹未曾有，各随善根供具多少，供养恭敬、尊重赞叹佛菩萨已，退坐一面。

尔时，东北方尽殑伽沙等世界，最后世界名定庄严，佛号定象胜德如来、应、正等觉、明行圆满、善逝、世间解、无上丈夫、调御士、天人师、佛、薄伽梵，时现在彼安隐住持，为诸菩萨摩诃萨众说大般若波罗蜜多。

彼有菩萨名离尘勇猛，见此大光、大地变动及佛身相，心怀犹豫，前诣佛所，顶礼双足，白言：“世尊，何因何缘而有此瑞？”

时，定象胜德佛告离尘勇猛菩萨摩诃萨言：“善男子，从此西南方尽殑伽沙等世界，最后世界名曰堪忍，佛号释迦牟尼如来、应、正等觉、明行圆满、善逝、世间解、无上丈夫、调御士、天人师、佛、薄伽梵，今现在彼安隐住持，将为菩萨摩诃萨众说大般若波罗蜜多。彼佛神力，故现斯瑞。”

时，离尘勇猛闻佛所说，欢喜踊跃重白佛言：“世尊，我今请往堪忍世界，观礼供养释迦牟尼如来，及诸菩萨摩诃萨众，得无碍解陀罗尼门、三摩地门神通自在，住最后身绍尊位者。唯愿慈悲，哀愍垂许！”

时，定象胜德佛告离尘勇猛菩萨言：“善哉！善哉！今正是时，随汝意往。”即以千茎金色莲华，其华千叶，众宝庄严，授离尘勇猛菩萨而诲之言：“汝持此华至释迦牟尼佛所，如我词曰：‘定象胜德如来致问无量：少病少恼、起居轻利、气力调和、安乐住不？世事可忍不？众生易度不？持此莲华，以寄世尊而为佛事。’汝至彼界应住正知，观彼佛土及诸大众，勿怀轻慢而自毁伤。所以者何？彼诸菩萨威德难及，悲愿熏心，以大因缘而生彼土。”

时，离尘勇猛菩萨受华奉敕，与无量百千俱胝那庾多出家、在家菩萨摩诃萨，及无数百千童男童女，顶礼佛足，右绕奉辞，各持无量种种华香、宝幢、幡盖、衣服、宝饰及余供具发引而来。所经东北方殑伽沙等诸佛世界，一一佛所供养恭敬，尊重赞叹，无空过者。至此佛所，顶礼双足，绕百千匝，却住一面。

离尘勇猛菩萨前白佛言：“世尊，从此东北方尽殑伽沙等世界，最后世界名定庄严，佛号定象胜德如来、应、正等觉、明行圆满、善逝、世间解、无上丈夫、调御士、天人师、佛、薄伽梵，致问世尊无量：‘少病少恼、起居轻利、气力调和、安乐住不？世事可忍不？众生易度不？持此千茎金色莲华，以寄世尊而为佛事。’”

时，释迦牟尼佛受此莲华，还散东北方殑伽沙等诸佛世界。佛神力故，令此莲华遍诸佛土。诸华台中，各有化佛结跏趺坐，为诸菩萨说大般若波罗蜜多相应之法。有情闻者，必得无上正等菩提。时，离尘勇猛及诸眷属见此事已，欢喜踊跃，叹未曾有，各随善根供具多少，供养恭敬、尊重赞叹佛菩萨已，退坐一面。

如是最后世界已前，诸东北方一一佛土，各有如来现为大众宣说妙法。是诸佛所亦各有一上首菩萨，见此大光、大地变动及佛身相，前诣佛所，白言：“世尊，何因何缘而有此瑞？”

时，彼彼佛各各报言：“于此西南方有堪忍世界，佛号释迦牟尼，将为菩萨说大般若波罗蜜多。彼佛神力，故现斯瑞。”

上首菩萨闻已欢喜，各各请往堪忍世界，观礼供养佛及菩萨。彼诸如来赞善听往，各以金色千宝莲华而告之言：“汝可持此至彼佛所，具陈我词：‘致问无量：少病少恼、起居轻利、气力调和、安乐住不？世事可忍不？众生易度不？持此莲华，以寄世尊而为佛事。’汝至彼界应住正知，观彼佛土及诸菩萨，勿怀轻慢而自毁伤。所以者何？彼诸菩萨威德难及，悲愿熏心，以大因缘而生彼土。”

一一上首受华奉敕，各与无量无数菩萨、童男童女，辞佛持供发引而来。所经佛土，一一供养佛及菩萨，无空过者。到此佛所，顶礼双足，绕百千匝，奉华陈事。佛受华已还散东北方，佛神力故，遍诸佛土。诸华台中各有化佛，为诸菩萨说大般若波罗蜜多，令诸闻者必获无上正等菩提。上首菩萨及诸眷属，见已欢喜，叹未曾有，各随善根供具多少，供养恭敬、尊重赞叹佛菩萨已，退坐一面。

尔时，东南方尽殑伽沙等世界，最后世界名妙觉庄严甚可爱乐，佛号莲华胜德如来、应、正等觉、明行圆满、善逝、世间解、无上丈夫、调御士、天人师、佛、薄伽梵，时现在彼安隐住持，为诸菩萨摩诃萨众说大般若波罗蜜多。

彼有菩萨名莲华手，见此大光、大地变动及佛身相，心怀犹豫，前诣佛所，顶礼双足，白言：“世尊，何因何缘而有此瑞？”

时，莲华胜德佛告莲华手菩萨摩诃萨言：“善男子，从此西北方尽殑伽沙等世界，最后世界名曰堪忍，佛号释迦牟尼如来、应、正等觉、明行圆满、善逝、世间解、无上丈夫、调御士、天人师、佛、薄伽梵，今现在彼安隐住持，将为菩萨摩诃萨众说大般若波罗蜜多。彼佛神力，故现斯瑞。”

时，莲华手闻佛所说，欢喜踊跃重白佛言：“世尊，我今请往堪忍世界，观礼供养释迦牟尼如来，及诸菩萨摩诃萨众，得无碍解陀罗尼门、三摩地门神通自在，住最后身绍尊位者。唯愿慈悲，哀愍垂许！”

时，莲华胜德佛告莲华手菩萨言：“善哉！善哉！今正是时，随汝意往。”即以千茎金色莲华，其华千叶，众宝庄严，授莲华手菩萨而诲之言：“汝持此华至释迦牟尼佛所，如我词曰：‘莲华胜德如来致问无量：少病少恼、起居轻利、气力调和、安乐住不？世事可忍不？众生易度不？持此莲华，以寄世尊而为佛事。’汝至彼界应住正知，观彼佛土及诸大众，勿怀轻慢而自毁伤。所以者何？彼诸菩萨威德难及，悲愿熏心，以大因缘而生彼土。”

时，莲华手菩萨受华奉敕，与无量百千俱胝那庾多出家、在家菩萨摩诃萨，及无数百千童男童女，顶礼佛足，右绕奉辞，各持无量种种华香、宝幢、幡盖、衣服、宝饰及余供具发引而来。所经东南方殑伽沙等诸佛世界，一一佛所供养恭敬，尊重赞叹，无空过者。至此佛所，顶礼双足，绕百千匝，却住一面。

莲华手菩萨前白佛言：“世尊，从此东南方尽殑伽沙等世界，最后世界名妙觉庄严甚可爱乐，佛号莲华胜德如来、应、正等觉、明行圆满、善逝、世间解、无上丈夫、调御士、天人师、佛、薄伽梵，致问世尊无量：‘少病少恼、起居轻利、气力调和、安乐住不？世事可忍不？众生易度不？持此千茎金色莲华，以寄世尊而为佛事。’”

时，释迦牟尼佛受此莲华，还散东南方殑伽沙等诸佛世界。佛神力故，令此莲华遍诸佛土。诸华台中，各有化佛结跏趺坐，为诸菩萨说大般若波罗蜜多相应之法。有情闻者，必得无上正等菩提。时，莲华手及诸眷属见此事已，欢喜踊跃，叹未曾有，各随善根供具多少，供养恭敬、尊重赞叹佛菩萨已，却坐一面。

如是最后世界已前，诸东南方一一佛土，各有如来现为大众宣说妙法。是诸佛所亦各有一上首菩萨，见此大光、大地变动及佛身相，前诣佛所，白言：“世尊，何因何缘而有此瑞？”

时，彼彼佛各各报言：“于此西北方有堪忍世界，佛号释迦牟尼，将为菩萨说大般若波罗蜜多。彼佛神力，故现斯瑞。”

上首菩萨闻已欢喜，各各请往堪忍世界，观礼供养佛及菩萨。彼诸如来赞善听往，各以金色千宝莲华而告之言：“汝可持此至彼佛所，具陈我词：‘致问无量：少病少恼、起居轻利、气力调和、安乐住不？世事可忍不？众生易度不？持此莲华，以寄世尊而为佛事。’汝至彼界应住正知，观彼佛土及诸菩萨，勿怀轻慢而自毁伤。所以者何？彼诸菩萨威德难及，悲愿熏心，以大因缘而生彼土。”

一一上首受华奉敕，各与无量无数菩萨、童男童女，辞佛持供发引而来。所经佛土，一一供养佛及菩萨，无空过者。到此佛所，顶礼双足，绕百千匝，奉华陈事。佛受华已还散东南方，佛神力故，遍诸佛土。诸华台中各有化佛，为诸菩萨说大般若波罗蜜多，令诸闻者必获无上正等菩提。上首菩萨及诸眷属，见已欢喜，叹未曾有，各随善根供具多少，供养恭敬、尊重赞叹佛菩萨已，退坐一面。

尔时，西南方尽殑伽沙等世界，最后世界名离尘聚，佛号日轮遍照胜德如来、应、正等觉、明行圆满、善逝、世间解、无上丈夫、调御士、天人师、佛、薄伽梵，时现在彼安隐住持，为诸菩萨摩诃萨众说大般若波罗蜜多。

彼有菩萨名日光明，见此大光、大地变动及佛身相，心怀犹豫，前诣佛所，顶礼双足，白言：“世尊，何因何缘而有此瑞？”

时，日轮遍照胜德佛告日光明菩萨摩诃萨言：“善男子，从此东北方尽殑伽沙等世界，最后世界名曰堪忍，佛号释迦牟尼如来、应、正等觉、明行圆满、善逝、世间解、无上丈夫、调御士、天人师、佛、薄伽梵，今现在彼安隐住持，将为菩萨摩诃萨众说大般若波罗蜜多。彼佛神力，故现斯瑞。”

时，日光明闻佛所说，欢喜踊跃重白佛言：“世尊，我今请往堪忍世界，观礼供养释迦牟尼如来，及诸菩萨摩诃萨众，得无碍解陀罗尼门、三摩地门神通自在，住最后身绍尊位者。唯愿慈悲，哀愍垂许！”

时，日轮遍照胜德佛告日光明菩萨言：“善哉！善哉！今正是时，随汝意往。”即以千茎金色莲华，其华千叶，众宝庄严，授日光明菩萨而诲之言：“汝持此华至释迦牟尼佛所，如我词曰：‘日轮遍照胜德如来致问无量：少病少恼、起居轻利、气力调和、安乐住不？世事可忍不？众生易度不？持此莲华，以寄世尊而为佛事。’汝至彼界应住正知，观彼佛土及诸大众，勿怀轻慢而自毁伤。所以者何？彼诸菩萨威德难及，悲愿熏心，以大因缘而生彼土。”

时，日光明菩萨受华奉敕，与无量百千俱胝那庾多出家、在家菩萨摩诃萨，及无数百千童男童女，顶礼佛足，右绕奉辞，各持无量种种华香、宝幢、幡盖、衣服、宝饰及余供具发引而来。所经西南方殑伽沙等诸佛世界，一一佛所供养恭敬，尊重赞叹，无空过者。至此佛所，顶礼双足，绕百千匝，却住一面。

日光明菩萨前白佛言：“世尊，从此西南方尽殑伽沙等世界，最后世界名离尘聚，佛号日轮遍照胜德如来、应、正等觉、明行圆满、善逝、世间解、无上丈夫、调御士、天人师、佛、薄伽梵，致问世尊无量：‘少病少恼、起居轻利、气力调和、安乐住不？世事可忍不？众生易度不？持此千茎金色莲华，以寄世尊而为佛事。’”

时，释迦牟尼佛受此莲华，还散西南方殑伽沙等诸佛世界。佛神力故，令此莲华遍诸佛土。诸华台中，各有化佛结跏趺坐，为诸菩萨说大般若波罗蜜多相应之法。有情闻者，必得无上正等菩提。时，日光明及诸眷属见此事已，欢喜踊跃，叹未曾有，各随善根供具多少，供养恭敬、尊重赞叹佛菩萨已，退坐一面。

如是最后世界已前，诸西南方一一佛土，各有如来现为大众宣说妙法。是诸佛所亦各有一上首菩萨，见此大光、大地变动及佛身相，前诣佛所，白言：“世尊，何因何缘而有此瑞？”

时，彼彼佛各各报言：“于此东北方有堪忍世界，佛号释迦牟尼，将为菩萨说大般若波罗蜜多。彼佛神力，故现斯瑞。”

上首菩萨闻已欢喜，各各请往堪忍世界，观礼供养佛及菩萨。彼诸如来赞善听往，各以金色千宝莲华而告之言：“汝可持此至彼佛所，具陈我词：‘致问无量：少病少恼、起居轻利、气力调和、安乐住不？世事可忍不？众生易度不？持此莲华，以寄世尊而为佛事。’汝至彼界应住正知，观彼佛土及诸菩萨，勿怀轻慢而自毁伤。所以者何？彼诸菩萨威德难及，悲愿熏心，以大因缘而生彼土。”

一一上首受华奉敕，各与无量无数菩萨、童男童女，辞佛持供发引而来。所经佛土，一一供养佛及菩萨，无空过者。到此佛所，顶礼双足，绕百千匝，奉华陈事。佛受华已还散西南方，佛神力故，遍诸佛土。诸华台中各有化佛，为诸菩萨说大般若波罗蜜多，令诸闻者必获无上正等菩提。上首菩萨及诸眷属，见已欢喜，叹未曾有，各随善根供具多少，供养恭敬、尊重赞叹佛菩萨已，退坐一面。

尔时，西北方尽殑伽沙等世界，最后世界名真自在，佛号一宝盖胜如来、应、正等觉、明行圆满、善逝、世间解、无上丈夫、调御士、天人师、佛、薄伽梵，时现在彼安隐住持，为诸菩萨摩诃萨众说大般若波罗蜜多。

彼有菩萨名曰宝胜，见此大光、大地变动及佛身相，心怀犹豫，前诣佛所，顶礼双足，白言：“世尊，何因何缘而有此瑞？”

时，一宝盖胜佛告宝胜菩萨摩诃萨言：“善男子，从此东南方尽殑伽沙等世界，最后世界名曰堪忍，佛号释迦牟尼如来、应、正等觉、明行圆满、善逝、世间解、无上丈夫、调御士、天人师、佛、薄伽梵，今现在彼安隐住持，将为菩萨摩诃萨众说大般若波罗蜜多。彼佛神力，故现斯瑞。”

宝胜闻已，欢喜踊跃重白佛言：“世尊，我今请往堪忍世界，观礼供养释迦牟尼如来，及诸菩萨摩诃萨众，得无碍解陀罗尼门、三摩地门神通自在，住最后身绍尊位者。唯愿慈悲，哀愍垂许！”

时，一宝盖胜佛告宝胜菩萨言：“善哉！善哉！今正是时，随汝意往。”即以千茎金色莲华，其华千叶，众宝庄严，授宝胜菩萨而诲之言：“汝持此华至释迦牟尼佛所，如我词曰：‘一宝盖胜如来致问无量：少病少恼、起居轻利、气力调和、安乐住不？世事可忍不？众生易度不？持此莲华，以寄世尊而为佛事。’汝至彼界应住正知，观彼佛土及诸大众，勿怀轻慢而自毁伤。所以者何？彼诸菩萨威德难及，悲愿熏心，以大因缘而生彼土。”

时，宝胜菩萨受华奉敕，与无量百千俱胝那庾多出家、在家菩萨摩诃萨，及无数百千童男童女，顶礼佛足，右绕奉辞，各持无量种种华香、宝幢、幡盖、衣服、宝饰及余供具发引而来。所经西北方殑伽沙等诸佛世界，一一佛所供养恭敬，尊重赞叹，无空过者。至此佛所，顶礼双足，绕百千匝，却住一面。

宝胜菩萨前白佛言：“世尊，从此西北方尽殑伽沙等世界，最后世界名真自在，佛号一宝盖胜如来、应、正等觉、明行圆满、善逝、世间解、无上丈夫、调御士、天人师、佛、薄伽梵，致问世尊无量：‘少病少恼、起居轻利、气力调和、安乐住不？世事可忍不？众生易度不？持此千茎金色莲华，以寄世尊而为佛事。’”

时，释迦牟尼佛受此莲华，还散西北方殑伽沙等诸佛世界。佛神力故，令此莲华遍诸佛土。诸华台中，各有化佛结跏趺坐，为诸菩萨说大般若波罗蜜多相应之法。有情闻者，必得无上正等菩提。是时，宝胜及诸眷属见此事已，欢喜踊跃，叹未曾有，各随善根供具多少，供养恭敬、尊重赞叹佛菩萨已，退坐一面。

如是最后世界已前，诸西北方一一佛土，各有如来现为大众宣说妙法。是诸佛所亦各有一上首菩萨，见此大光、大地变动及佛身相，前诣佛所，白言：“世尊，何因何缘而有此瑞？”

时，彼彼佛各各报言：“于此东南方有堪忍世界，佛号释迦牟尼，将为菩萨说大般若波罗蜜多。彼佛神力，故现斯瑞。”

上首菩萨闻已欢喜，各各请往堪忍世界，观礼供养佛及菩萨。彼诸如来赞善听往，各以金色千宝莲华而告之言：“汝可持此至彼佛所，具陈我词：‘致问无量：少病少恼、起居轻利、气力调和、安乐住不？世事可忍不？众生易度不？持此莲华，以寄世尊而为佛事。’汝至彼界应住正知，观彼佛土及诸菩萨，勿怀轻慢而自毁伤。所以者何？彼诸菩萨威德难及，悲愿熏心，以大因缘而生彼土。”

一一上首受华奉敕，各与无量无数菩萨、童男童女，辞佛持供发引而来。所经佛土，一一供养佛及菩萨，无空过者。到此佛所，顶礼双足，绕百千匝，奉华陈事。佛受华已还散西北方，佛神力故，遍诸佛土。诸华台中各有化佛，为诸菩萨说大般若波罗蜜多，令诸闻者必获无上正等菩提。上首菩萨及诸眷属，见已欢喜，叹未曾有，各随善根供具多少，供养恭敬、尊重赞叹佛菩萨已，退坐一面。

尔时，下方尽殑伽沙等世界，最后世界名曰莲华，佛号莲华德如来、应、正等觉、明行圆满、善逝、世间解、无上丈夫、调御士、天人师、佛、薄伽梵，时现在彼安隐住持，为诸菩萨摩诃萨众说大般若波罗蜜多。

彼有菩萨名莲华胜，见此大光、大地变动及佛身相，心怀犹豫，前诣佛所，顶礼双足，白言：“世尊，何因何缘而有此瑞？”

时，莲华德佛告莲华胜菩萨摩诃萨言：“善男子，从此上方尽殑伽沙等世界，最后世界名曰堪忍，佛号释迦牟尼如来、应、正等觉、明行圆满、善逝、世间解、无上丈夫、调御士、天人师、佛、薄伽梵，今现在彼安隐住持，将为菩萨摩诃萨众说大般若波罗蜜多。彼佛神力，故现斯瑞。”

时，莲华胜闻佛所说，欢喜踊跃重白佛言：“世尊，我今请往堪忍世界，观礼供养释迦牟尼如来，及诸菩萨摩诃萨众，得无碍解陀罗尼门、三摩地门神通自在，住最后身绍尊位者。唯愿慈悲，哀愍垂许！”

时，莲华德佛告莲华胜菩萨言：“善哉！善哉！今正是时，随汝意往。”即以千茎金色莲华，其华千叶，众宝庄严，授莲华胜菩萨而诲之言：“汝持此华至释迦牟尼佛所，如我词曰：‘莲华德如来致问无量：少病少恼、起居轻利、气力调和、安乐住不？世事可忍不？众生易度不？持此莲华，以寄世尊而为佛事。’汝至彼界应住正知，观彼佛土及诸大众，勿怀轻慢而自毁伤。所以者何？彼诸菩萨威德难及，悲愿熏心，以大因缘而生彼土。”

时，莲华胜菩萨受华奉敕，与无量百千俱胝那庾多出家、在家菩萨摩诃萨，及无数百千童男童女，顶礼佛足，右绕奉辞，各持无量种种华香、宝幢、幡盖、衣服、宝饰及余供具发引而来。所经下方殑伽沙等诸佛世界，一一佛所供养恭敬，尊重赞叹，无空过者。至此佛所，顶礼双足，绕百千匝，却住一面。

莲华胜菩萨前白佛言：“世尊，从此下方尽殑伽沙等世界，最后世界名曰莲华，佛号莲华德如来、应、正等觉、明行圆满、善逝、世间解、无上丈夫、调御士、天人师、佛、薄伽梵，致问世尊无量：‘少病少恼、起居轻利、气力调和、安乐住不？世事可忍不？众生易度不？持此千茎金色莲华，以寄世尊而为佛事。’”

时，释迦牟尼佛受此莲华，还散下方殑伽沙等诸佛世界。佛神力故，令此莲华遍诸佛土。诸华台中，各有化佛结跏趺坐，为诸菩萨说大般若波罗蜜多相应之法。有情闻者，必得无上正等菩提。时，莲华胜及诸眷属见此事已，欢喜踊跃，叹未曾有，各随善根供具多少，供养恭敬、尊重赞叹佛菩萨已，退坐一面。

如是最后世界已前，所有下方一一佛土，各有如来现为大众宣说妙法。是诸佛所亦各有一上首菩萨，见此大光、大地变动及佛身相，前诣佛所，白言：“世尊，何因何缘而有此瑞？”

时，彼彼佛各各报言：“于此上方有堪忍世界，佛号释迦牟尼，将为菩萨说大般若波罗蜜多。彼佛神力，故现斯瑞。”

上首菩萨闻已欢喜，各各请往堪忍世界，观礼供养佛及菩萨。彼诸如来赞善听往，各以金色千宝莲华而告之言：“汝可持此至彼佛所，具陈我词：‘致问无量：少病少恼、起居轻利、气力调和、安乐住不？世事可忍不？众生易度不？持此莲华，以寄世尊而为佛事。’汝至彼界应住正知，观彼佛土及诸菩萨，勿怀轻慢而自毁伤。所以者何？彼诸菩萨威德难及，悲愿熏心，以大因缘而生彼土。”

一一上首受华奉敕，各与无量无数菩萨、童男童女，辞佛持供发引而来。所经佛土，一一供养佛及菩萨，无空过者。到此佛所，顶礼双足，绕百千匝，奉华陈事。佛受华已还散下方，佛神力故，遍诸佛土。诸华台中各有化佛，为诸菩萨说大般若波罗蜜多，令诸闻者必获无上正等菩提。上首菩萨及诸眷属，见已欢喜，叹未曾有，各随善根供具多少，供养恭敬、尊重赞叹佛菩萨已，退坐一面。

尔时，上方尽殑伽沙等世界，最后世界名曰欢喜，佛号喜德如来、应、正等觉、明行圆满、善逝、世间解、无上丈夫、调御士、天人师、佛、薄伽梵，时现在彼安隐住持，为诸菩萨摩诃萨众说大般若波罗蜜多。

彼有菩萨名曰喜授，见此大光、大地变动及佛身相，心怀犹豫，前诣佛所，顶礼双足，白言：“世尊，何因何缘而有此瑞？”

时，喜德佛告喜授菩萨摩诃萨言：“善男子，从此下方尽殑伽沙等世界，最后世界名曰堪忍，佛号释迦牟尼如来、应、正等觉、明行圆满、善逝、世间解、无上丈夫、调御士、天人师、佛、薄伽梵，今现在彼安隐住持，将为菩萨摩诃萨众说大般若波罗蜜多。彼佛神力，故现斯瑞。”

喜授闻已，欢喜踊跃重白佛言：“世尊，我今请往堪忍世界，观礼供养释迦牟尼如来，及诸菩萨摩诃萨众，得无碍解陀罗尼门、三摩地门神通自在，住最后身绍尊位者。唯愿慈悲，哀愍垂许！”

时，喜德佛告喜授菩萨言：“善哉！善哉！今正是时，随汝意往。”即以千茎金色莲华，其华千叶，众宝庄严，授喜授菩萨而诲之言：“汝持此华至释迦牟尼佛所，如我词曰：‘喜德如来致问无量：少病少恼、起居轻利、气力调和、安乐住不？世事可忍不？众生易度不？持此莲华，以寄世尊而为佛事。’汝至彼界应住正知，观彼佛土及诸大众，勿怀轻慢而自毁伤。所以者何？彼诸菩萨威德难及，悲愿熏心，以大因缘而生彼土。”

时，喜授菩萨受华奉敕，与无量百千俱胝那庾多出家、在家菩萨摩诃萨，及无量百千童男童女，顶礼佛足，右绕奉辞，各持无量种种华香、宝幢、幡盖、衣服、宝饰及余供具发引而来。所经上方殑伽沙等诸佛世界，一一佛所供养恭敬，尊重赞叹，无空过者。至此佛所，顶礼双足，绕百千匝，却住一面。

喜授菩萨前白佛言：“世尊，从此上方尽殑伽沙等世界，最后世界名曰欢喜，佛号喜德如来、应、正等觉、明行圆满、善逝、世间解、无上丈夫、调御士、天人师、佛、薄伽梵，致问世尊无量：‘少病少恼、起居轻利、气力调和、安乐住不？世事可忍不？众生易度不？持此千茎金色莲华，以寄世尊而为佛事。’”

时，释迦牟尼佛受此莲华，还散上方殑伽沙等诸佛世界。佛神力故，令此莲华遍诸佛土。诸华台中，各有化佛结跏趺坐，为诸菩萨说大般若波罗蜜多相应之法。有情闻者，必得无上正等菩提。是时，喜授及诸眷属见此事已，欢喜踊跃，叹未曾有，各随善根供具多少，供养恭敬、尊重赞叹佛菩萨已，退坐一面。

如是最后世界已前，所有上方一一佛土，各有如来现为大众宣说妙法。是诸佛所亦各有一上首菩萨，见此大光、大地变动及佛身相，前诣佛所，白言：“世尊，何因何缘而有此瑞？”

时，彼彼佛各各报言：“于此下方有堪忍世界，佛号释迦牟尼，将为菩萨说大般若波罗蜜多。彼佛神力，故现斯瑞。”

上首菩萨闻已欢喜，各各请往堪忍世界，观礼供养佛及菩萨。彼诸如来赞善听往，各以金色千宝莲华而告之言：“汝可持此至彼佛所，具陈我词：‘致问无量：少病少恼、起居轻利、气力调和、安乐住不？世事可忍不？众生易度不？持此莲华，以寄世尊而为佛事。’汝至彼界应住正知，观彼佛土及诸菩萨，勿怀轻慢而自毁伤。所以者何？彼诸菩萨威德难及，悲愿熏心，以大因缘而生彼土。”

一一上首受华奉敕，各与无量无数菩萨、童男童女，辞佛持供发引而来。所经佛土，一一供养佛及菩萨，无空过者。到此佛所，顶礼双足，绕百千匝，奉华陈事。佛受华已还散上方，佛神力故，遍诸佛土。诸华台中各有化佛，为诸菩萨说大般若波罗蜜多，令诸闻者必获无上正等菩提。上首菩萨及诸眷属，见已欢喜，叹未曾有，各随善根供具多少，供养恭敬、尊重赞叹佛菩萨已，退坐一面。

尔时，于此三千大千佛之世界，众宝充满，种种妙华遍布其地，宝幢、幡盖处处行列，华树、果树、香树、鬘树、宝树、衣树、诸杂饰树，周遍庄严甚可爱乐。如众莲华世界普华如来净土，妙吉祥菩萨、善住慧菩萨，及余无量大威神力菩萨摩诃萨，本住其中。

## 大般若波罗蜜多经卷第三

### 初分学观品第二之一

尔时，世尊知诸世界，若天、魔、梵，若诸沙门，若婆罗门，若健达缚，若阿素洛，若诸龙神，若诸菩萨摩诃萨众住最后身绍尊位者，若余一切于法有缘人非人等，皆来集会，便告具寿舍利子言：“若菩萨摩诃萨欲于一切法等觉一切相，当学般若波罗蜜多。”

时，舍利子闻佛所说，欢喜踊跃，即从座起，前诣佛所，顶礼双足，偏覆左肩，右膝著地，合掌恭敬而白佛言：“世尊，云何菩萨摩诃萨欲于一切法等觉一切相，当学般若波罗蜜多？”

佛告具寿舍利子言：“舍利子，诸菩萨摩诃萨应以无住而为方便，安住般若波罗蜜多，所住、能住不可得故。

“诸菩萨摩诃萨应以无舍而为方便，圆满布施波罗蜜多，施者、受者及所施物不可得故。

“诸菩萨摩诃萨应以无护而为方便，圆满净戒波罗蜜多，犯、无犯相不可得故。

“诸菩萨摩诃萨应以无取而为方便，圆满安忍波罗蜜多，动、不动相不可得故。

“诸菩萨摩诃萨应以无勤而为方便，圆满精进波罗蜜多，身心勤、怠不可得故。

“诸菩萨摩诃萨应以无思而为方便，圆满静虑波罗蜜多，有味、无味不可得故。

“诸菩萨摩诃萨应以无著而为方便，圆满般若波罗蜜多，诸法性、相不可得故。

“复次，舍利子，诸菩萨摩诃萨安住般若波罗蜜多，以无所得而为方便，应圆满四念住、四正断、四神足、五根、五力、七等觉支、八圣道支，是三十七菩提分法不可得故。

“诸菩萨摩诃萨安住般若波罗蜜多，以无所得而为方便，应圆满空解脱门、无相解脱门、无愿解脱门，三解脱门不可得故。

“诸菩萨摩诃萨安住般若波罗蜜多，以无所得而为方便，应圆满四静虑、四无量、四无色定，静虑、无量及无色定不可得故。

“诸菩萨摩诃萨安住般若波罗蜜多，以无所得而为方便，应圆满八解脱、八胜处、九次第定、十遍处，解脱、胜处、等至、遍处不可得故。

“诸菩萨摩诃萨安住般若波罗蜜多，以无所得而为方便，应圆满九想，谓胮胀想、脓烂想、异赤想、青瘀想、啄啖想、离散想、骸骨想、焚烧想、一切世间不可保想，如是诸想不可得故。

“诸菩萨摩诃萨安住般若波罗蜜多，以无所得而为方便，应圆满十随念，谓佛随念、法随念、僧随念、戒随念、舍随念、天随念、入出息随念、厌随念、死随念、身随念，是诸随念不可得故。

“诸菩萨摩诃萨安住般若波罗蜜多，以无所得而为方便，应圆满十想，谓无常想、苦想、无我想、不净想、死想、一切世间不可乐想、厌食想、断想、离想、灭想，如是诸想不可得故。

“诸菩萨摩诃萨安住般若波罗蜜多，以无所得而为方便，应圆满十一智，谓苦智、集智、灭智、道智、尽智、无生智、法智、类智、世俗智、他心智、如说智，如是诸智不可得故。

“诸菩萨摩诃萨安住般若波罗蜜多，以无所得而为方便，应圆满有寻有伺三摩地、无寻唯伺三摩地、无寻无伺三摩地，是三等持不可得故。

“诸菩萨摩诃萨安住般若波罗蜜多，以无所得而为方便，应圆满未知当知根、已知根、具知根，如是诸根不可得故。

“诸菩萨摩诃萨安住般若波罗蜜多，以无所得而为方便，应圆满不净处观、遍满处观、一切智智及奢摩他、毗钵舍那，如是五种不可得故。

“诸菩萨摩诃萨安住般若波罗蜜多，以无所得而为方便，应圆满四摄事、四胜住、三明、五眼、六神通、六波罗蜜多，如是六种不可得故。

“诸菩萨摩诃萨安住般若波罗蜜多，以无所得而为方便，应圆满七圣财、八大士觉、九有情居智、陀罗尼门、三摩地门，如是五种不可得故。

“诸菩萨摩诃萨安住般若波罗蜜多，以无所得而为方便，应圆满十地、十行、十忍、二十增上意乐，如是四种不可得故。

“诸菩萨摩诃萨安住般若波罗蜜多，以无所得而为方便，应圆满如来十力、四无所畏、四无碍解、十八佛不共法、三十二大士相、八十随好，如是六种不可得故。

“诸菩萨摩诃萨安住般若波罗蜜多，以无所得而为方便，应圆满无忘失法、恒住舍性、一切智、道相智、一切相智、一切相微妙智，如是六法不可得故。

“诸菩萨摩诃萨安住般若波罗蜜多，以无所得而为方便，应圆满大慈、大悲、大喜、大舍及余无量无边佛法，如是诸法不可得故。

“复次，舍利子，若菩萨摩诃萨欲疾证得一切智智，应学般若波罗蜜多。若菩萨摩诃萨欲疾圆满一切智、道相智、一切相智，应学般若波罗蜜多。若菩萨摩诃萨欲疾圆满一切有情心行相智、一切相微妙智，应学般若波罗蜜多。若菩萨摩诃萨欲拔一切烦恼习气，应学般若波罗蜜多。若菩萨摩诃萨欲入菩萨正性离生，应学般若波罗蜜多。若菩萨摩诃萨欲超声闻及独觉地，应学般若波罗蜜多。若菩萨摩诃萨欲住菩萨不退转地，应学般若波罗蜜多。若菩萨摩诃萨欲得六种捷速神通，应学般若波罗蜜多。若菩萨摩诃萨欲知一切有情心行所趣差别，应学般若波罗蜜多。

“若菩萨摩诃萨欲胜一切声闻、独觉智慧作用，应学般若波罗蜜多。若菩萨摩诃萨欲得一切陀罗尼门、三摩地门，应学般若波罗蜜多。若菩萨摩诃萨欲以一念随喜俱心，超过一切声闻、独觉所有布施，应学般若波罗蜜多。若菩萨摩诃萨欲以一念随喜俱心，超过一切声闻、独觉所有净戒，应学般若波罗蜜多。若菩萨摩诃萨欲以一念随喜俱心，超过一切声闻、独觉定、慧、解脱、解脱知见，应学般若波罗蜜多。若菩萨摩诃萨欲以一念随喜俱心，超过一切声闻、独觉静虑、解脱、等持、等至及余善法，应学般若波罗蜜多。若菩萨摩诃萨欲以一念所修善法，超过一切异生、声闻、独觉善法，应学般若波罗蜜多。若菩萨摩诃萨欲行少分布施、净戒、安忍、精进、静虑、般若，为诸有情方便善巧，回向无上正等菩提，便得无量无边功德，应学般若波罗蜜多。

“复次，舍利子，若菩萨摩诃萨欲令所行布施、净戒、安忍、精进、静虑、般若波罗蜜多，离诸障碍速得圆满，应学般若波罗蜜多。若菩萨摩诃萨欲得世世常见诸佛，恒闻正法得佛觉悟，蒙佛忆念教诫教授，应学般若波罗蜜多。若菩萨摩诃萨欲得佛身，具三十二大丈夫相，八十随好圆满庄严，应学般若波罗蜜多。若菩萨摩诃萨欲得世世常忆宿住，终不忘失大菩提心，远离恶友，亲近善友，恒修菩萨摩诃萨行，应学般若波罗蜜多。若菩萨摩诃萨欲得世世具大威德，摧众魔怨，伏诸外道，应学般若波罗蜜多。若菩萨摩诃萨欲得世世远离一切烦恼业障，通达诸法心无挂碍，应学般若波罗蜜多。若菩萨摩诃萨欲得世世善心、善愿、善行相续，常无懈废，应学般若波罗蜜多。若菩萨摩诃萨欲生佛家入童真地，常不远离诸佛菩萨，应学般若波罗蜜多。若菩萨摩诃萨欲得世世具诸相好，端严如佛，一切有情见者欢喜，发起无上正等觉心，速能成办诸佛功德，应学般若波罗蜜多。若菩萨摩诃萨欲以种种胜善根力，随意能引上妙供具，供养恭敬、尊重赞叹一切如来、应、正等觉，令诸善根速得圆满，应学般若波罗蜜多。若菩萨摩诃萨欲满一切有情所求饮食、衣服、床榻、卧具、病缘医药，种种华香、灯明、车乘、园林、舍宅、财谷、珍奇、宝饰、伎乐，及余种种上妙乐具，应学般若波罗蜜多。

“复次，舍利子，若菩萨摩诃萨欲善安立尽虚空界、法界、世界一切有情，皆令安住布施、净戒、安忍、精进、静虑、般若波罗蜜多，应学般若波罗蜜多。若菩萨摩诃萨欲得发起一念善心所获功德，乃至安坐妙菩提座，证得无上正等菩提亦不穷尽，应学般若波罗蜜多。若菩萨摩诃萨欲得十方诸佛世界一切如来、应、正等觉及诸菩萨摩诃萨众共所称赞，应学般若波罗蜜多。若菩萨摩诃萨欲一发心即能遍至十方各如殑伽沙界，供养诸佛利乐有情，应学般若波罗蜜多。若菩萨摩诃萨欲一发声即能遍满十方各如殑伽沙界，赞叹诸佛教诲有情，应学般若波罗蜜多。若菩萨摩诃萨欲一念顷安立十方殑伽沙等诸佛世界一切有情，皆令习学十善业道，受三归依，护持禁戒，应学般若波罗蜜多。若菩萨摩诃萨欲一念顷安立十方殑伽沙等诸佛世界一切有情，皆令习学四静虑、四无量、四无色定，获五神通，应学般若波罗蜜多。若菩萨摩诃萨欲一念顷安立十方殑伽沙等诸佛世界一切有情，令住大乘修菩萨行不毁余乘，应学般若波罗蜜多。若菩萨摩诃萨欲绍佛种令不断绝，护菩萨家令不退转，严净佛土令速成办，应学般若波罗蜜多。

“复次，舍利子，若菩萨摩诃萨欲通达内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，应学般若波罗蜜多。若菩萨摩诃萨欲通达一切法真如、法界、法性、不虚妄性、不变异性、平等性、离生性、法定、法住、实际、虚空界、不思议界，应学般若波罗蜜多。若菩萨摩诃萨欲通达一切法尽所有性、如所有性，应学般若波罗蜜多。若菩萨摩诃萨欲通达一切法因缘、等无间缘、所缘缘、增上缘性，应学般若波罗蜜多。若菩萨摩诃萨欲通达一切法如幻、如梦、如响、如像、如光影、如阳焰、如空华、如寻香城、如变化事，唯心所现，性相俱空，应学般若波罗蜜多。

“若菩萨摩诃萨欲知三千大千世界虚空、大地、诸山、大海、江河、池沼、涧谷、陂湖、地、水、火、风诸极微量，应学般若波罗蜜多。若菩萨摩诃萨欲析一毛以为百分，取一分毛，尽举三千大千世界大海、江河、池沼、涧谷、陂湖中水，弃置他方无边世界，而不恼触水族生类，应学般若波罗蜜多。若菩萨摩诃萨见有劫火遍烧三千大千世界，天地洞然，欲以一气吹令顿灭，应学般若波罗蜜多。若菩萨摩诃萨见有三千大千世界所依风轮飘击上涌，将吹三千大千世界苏迷卢山、大苏迷卢山、轮围山、大轮围山及余小山、大地等物碎如糠糩，欲以一指障彼风力令息不起，应学般若波罗蜜多。

“若菩萨摩诃萨欲于三千大千世界，一结跏坐充满虚空，应学般若波罗蜜多。若菩萨摩诃萨欲以一毛羂取三千大千世界苏迷卢山、大苏迷卢山、轮围山、大轮围山及余小山、大地等物，掷过他方无量无数无边世界，而不恼触诸有情类，应学般若波罗蜜多。若菩萨摩诃萨欲以一食、一华、一香、一幢、一盖、一幡、一帐、一灯、一衣、一伎乐等，供养恭敬、尊重赞叹十方各如殑伽沙界一切如来、应、正等觉及弟子众无不充足，应学般若波罗蜜多。若菩萨摩诃萨欲等安立十方各如殑伽沙界诸有情类，令住戒蕴、或住定蕴、或住慧蕴、或住解脱蕴、或住解脱知见蕴、或住预流果、或住一来果、或住不还果、或住阿罗汉果、或住独觉菩提，乃至或令入无余依般涅槃界，应学般若波罗蜜多。

“复次，舍利子，若菩萨摩诃萨修行般若波罗蜜多，能如实知如是布施得大果报，谓如实知：如是布施得生刹帝利大族，如是布施得生婆罗门大族，如是布施得生长者大族，如是布施得生居士大族，如是布施得生四大王众天、或生三十三天、或生夜摩天、或生睹史多天、或生乐变化天、或生他化自在天，因是布施得初静虑、或第二静虑、或第三静虑、或第四静虑，因是布施得空无边处定、或识无边处定、或无所有处定、或非想非非想处定，因是布施得三十七菩提分法，因是布施得三解脱门，因是布施得八解脱、或八胜处、或九次第定、或十遍处，因是布施得陀罗尼门或三摩地门，因是布施得入菩萨正性离生，因是布施得极喜地、或离垢地、或发光地、或焰慧地、或极难胜地、或现前地、或远行地、或不动地、或善慧地、或法云地，因是布施得佛五眼或六神通，因是布施得佛十力、或四无所畏、或四无碍解、或十八佛不共法、或大慈大悲大喜大舍，因是布施得三十二大丈夫相或八十随好，因是布施得无忘失法或恒住舍性，因是布施得一切智、或道相智、或一切相智，因是布施得预流果、或一来果、或不还果、或阿罗汉果、或独觉菩提、或得无上正等菩提。能如实知如是净戒、安忍、精进、静虑、般若，得大果报，亦复如是。

“复次，舍利子，若菩萨摩诃萨修行般若波罗蜜多能如实知：如是布施方便善巧能满布施波罗蜜多，如是布施方便善巧能满净戒波罗蜜多，如是布施方便善巧能满安忍波罗蜜多，如是布施方便善巧能满精进波罗蜜多，如是布施方便善巧能满静虑波罗蜜多，如是布施方便善巧能满般若波罗蜜多。

“能如实知：如是净戒方便善巧能满净戒波罗蜜多，如是净戒方便善巧能满安忍波罗蜜多，如是净戒方便善巧能满精进波罗蜜多，如是净戒方便善巧能满静虑波罗蜜多，如是净戒方便善巧能满般若波罗蜜多，如是净戒方便善巧能满布施波罗蜜多。

“能如实知：如是安忍方便善巧能满安忍波罗蜜多，如是安忍方便善巧能满精进波罗蜜多，如是安忍方便善巧能满静虑波罗蜜多，如是安忍方便善巧能满般若波罗蜜多，如是安忍方便善巧能满布施波罗蜜多，如是安忍方便善巧能满净戒波罗蜜多。

“能如实知：如是精进方便善巧能满精进波罗蜜多，如是精进方便善巧能满静虑波罗蜜多，如是精进方便善巧能满般若波罗蜜多，如是精进方便善巧能满布施波罗蜜多，如是精进方便善巧能满净戒波罗蜜多，如是精进方便善巧能满安忍波罗蜜多。

“能如实知：如是静虑方便善巧能满静虑波罗蜜多，如是静虑方便善巧能满般若波罗蜜多，如是静虑方便善巧能满布施波罗蜜多，如是静虑方便善巧能满净戒波罗蜜多，如是静虑方便善巧能满安忍波罗蜜多，如是静虑方便善巧能满精进波罗蜜多。

“能如实知：如是般若方便善巧能满般若波罗蜜多，如是般若方便善巧能满布施波罗蜜多，如是般若方便善巧能满净戒波罗蜜多，如是般若方便善巧能满安忍波罗蜜多，如是般若方便善巧能满精进波罗蜜多，如是般若方便善巧能满静虑波罗蜜多。”

时，舍利子白佛言：“世尊，云何菩萨摩诃萨修行般若波罗蜜多能如实知如是布施、净戒、安忍、精进、静虑、般若，由方便善巧故，能满布施、净戒、安忍、精进、静虑、般若波罗蜜多？”

佛告具寿舍利子言：“诸菩萨摩诃萨修行般若波罗蜜多能如实知，若菩萨摩诃萨以无所得而为方便，修行布施波罗蜜多，了达一切施者、受者及所施物皆不可得，如是布施方便善巧，能满布施、净戒、安忍、精进、静虑、般若波罗蜜多。若菩萨摩诃萨以无所得而为方便，修行净戒波罗蜜多，了达一切犯、无犯相皆不可得，如是净戒方便善巧，能满净戒、安忍、精进、静虑、般若、布施波罗蜜多。若菩萨摩诃萨以无所得而为方便，修行安忍波罗蜜多，了达一切动、不动相皆不可得，如是安忍方便善巧，能满安忍、精进、静虑、般若、布施、净戒波罗蜜多。若菩萨摩诃萨以无所得而为方便，修行精进波罗蜜多，了达一切身心勤、怠皆不可得，如是精进方便善巧，能满精进、静虑、般若、布施、净戒、安忍波罗蜜多。若菩萨摩诃萨以无所得而为方便，修行静虑波罗蜜多，了达一切有味、无味皆不可得，如是静虑方便善巧，能满静虑、般若、布施、净戒、安忍、精进波罗蜜多。若菩萨摩诃萨以无所得而为方便，修行般若波罗蜜多，了达诸法若性、若相皆不可得，如是般若方便善巧，能满般若、布施、净戒、安忍、精进、静虑波罗蜜多。

“复次，舍利子，若菩萨摩诃萨欲得过去、未来、现在一切如来、应、正等觉所有功德，应学般若波罗蜜多。若菩萨摩诃萨欲能遍到有为、无为诸法彼岸，应学般若波罗蜜多。若菩萨摩诃萨欲穷过去、未来、现在诸法真如、法界、法性、无生、实际，应学般若波罗蜜多。若菩萨摩诃萨欲与一切声闻、独觉而为导首，应学般若波罗蜜多。若菩萨摩诃萨欲与诸佛为亲侍者，应学般若波罗蜜多。若菩萨摩诃萨欲与诸佛为内眷属，应学般若波罗蜜多。若菩萨摩诃萨欲得世世具大眷属，应学般若波罗蜜多。若菩萨摩诃萨欲与菩萨常为眷属，应学般若波罗蜜多。

“若菩萨摩诃萨欲净身器，堪受世间供养恭敬，应学般若波罗蜜多。若菩萨摩诃萨欲永摧伏诸悭贪心，应学般若波罗蜜多。若菩萨摩诃萨欲永不起诸犯戒心，应学般若波罗蜜多。若菩萨摩诃萨欲永除去诸忿恚心，应学般若波罗蜜多。若菩萨摩诃萨欲永弃舍诸懈怠心，应学般若波罗蜜多。若菩萨摩诃萨欲永静息诸散乱心，应学般若波罗蜜多。若菩萨摩诃萨欲永远离诸恶慧心，应学般若波罗蜜多。若菩萨摩诃萨欲普安立一切有情于施性福业事、戒性福业事、修性福业事、供侍福业事、有依福业事，应学般若波罗蜜多。若菩萨摩诃萨欲得五眼，所谓肉眼、天眼、慧眼、法眼、佛眼，应学般若波罗蜜多。

“复次，舍利子，若菩萨摩诃萨欲以天眼普见十方殑伽沙等诸佛世界一切如来、应、正等觉，应学般若波罗蜜多。若菩萨摩诃萨欲以天耳普闻十方殑伽沙等诸佛世界一切如来、应、正等觉所说正法，应学般若波罗蜜多。若菩萨摩诃萨欲如实知十方各如殑伽沙界一切如来、应、正等觉心、心所法，应学般若波罗蜜多。若菩萨摩诃萨欲于十方殑伽沙等诸佛世界，一一佛所听闻正法常无懈废，随所闻法乃至无上正等菩提终不忘失，应学般若波罗蜜多。若菩萨摩诃萨欲见过去、未来、现在十方世界种种佛土，应学般若波罗蜜多。若菩萨摩诃萨欲于过去、未来、现在十方诸佛所说一切契经、应颂、记莂、讽颂、自说、因缘、本事、本生、方广、希法、譬喻、论议，诸声闻等若闻不闻，皆能通达甚深义趣，应学般若波罗蜜多。若菩萨摩诃萨欲于过去、未来、现在十方诸佛所说法门，自能受持、读诵通利、善解义趣、为他广说，应学般若波罗蜜多。若菩萨摩诃萨欲于过去、未来、现在十方诸佛所说法门，自能如实如说修行，亦能方便劝他如实如说修行，应学般若波罗蜜多。

“若菩萨摩诃萨欲于十方殑伽沙等幽冥世界，及于一一世界中间日月等光所不照处为作光明，应学般若波罗蜜多。若菩萨摩诃萨欲于十方殑伽沙等愚暗世界，其中有情邪见炽盛——不信恶行，不信妙行，不信恶行、妙行异熟，不信前世，不信后世，不信苦谛，不信集谛，不信灭谛，不信道谛，不信布施、净戒、安忍、精进、静虑、般若等行能获世间、出世间果，不闻佛名、法名、僧名——方便开化令起正见，闻三宝名欢喜信受，舍诸恶行修诸妙行，应学般若波罗蜜多。若菩萨摩诃萨欲令十方殑伽沙等世界有情，以己威力，盲者能视，聋者能听，哑者能言，狂者得念，乱者得定，贫者得富，露者得衣，饥者得食，渴者得饮，病者得除愈，丑者得端严，形残者得具足，根缺者得圆满，迷闷者得醒悟，疲顿者得安泰，应学般若波罗蜜多。若菩萨摩诃萨欲令十方殑伽沙等世界有情，以己威力，慈心相向，如父如母、如兄如弟、如姊如妹、如友如亲不相违害，展转为作利益安乐，应学般若波罗蜜多。

“若菩萨摩诃萨欲令十方殑伽沙等世界有情，以己威力，在恶趣者，皆脱恶趣来生善趣；在善趣者，常居善趣不堕恶趣，应学般若波罗蜜多。若菩萨摩诃萨欲令十方殑伽沙等世界有情，以己威力，习恶业者，皆修善业常无厌倦，应学般若波罗蜜多。若菩萨摩诃萨欲令十方殑伽沙等世界有情，以己威力，诸犯戒者皆住戒蕴，诸散乱者皆住定蕴，诸愚痴者皆住慧蕴，未得解脱者皆住解脱蕴，未得解脱知见者皆住解脱知见蕴，应学般若波罗蜜多。若菩萨摩诃萨欲令十方殑伽沙等世界有情，以己威力，未见谛者令得见谛，住预流果、或一来果、或不还果，或令证得阿罗汉果，或令证得独觉菩提，或令证得乃至无上正等菩提，应学般若波罗蜜多。若菩萨摩诃萨欲学诸佛殊胜威仪，令诸有情观之无厌，息一切恶，生一切善，应学般若波罗蜜多。

“复次，舍利子，若菩萨摩诃萨作是思惟：‘我于何时如象王视，为众说法容止肃然？’是菩萨摩诃萨欲成斯事，应学般若波罗蜜多。

“若菩萨摩诃萨作是思惟：‘我于何时身、语、意业皆悉清净，随智慧行？’是菩萨摩诃萨欲成斯事，应学般若波罗蜜多。

“若菩萨摩诃萨作是思惟：‘我于何时足不履地，如四指量，自在而行？’是菩萨摩诃萨欲成斯事，应学般若波罗蜜多。

“若菩萨摩诃萨作是思惟：‘我于何时当得无量百千俱胝那庾多四大王众天、三十三天、夜摩天、睹史多天、乐变化天、他化自在天，梵众天——梵辅天、梵会天、大梵天，光天——少光天、无量光天、极光净天，净天——少净天、无量净天、遍净天，广天——少广天、无量广天、广果天，无烦天、无热天、善现天、善见天、色究竟天及诸龙神，供养恭敬、尊重赞叹，导从围绕诣菩提树？’是菩萨摩诃萨欲成斯事，应学般若波罗蜜多。

“若菩萨摩诃萨作是思惟：‘我于何时当得无量百千俱胝那庾多四大王众天，乃至色究竟天及诸龙神，于菩提树下以宝衣为座？’是菩萨摩诃萨欲成斯事，应学般若波罗蜜多。

“若菩萨摩诃萨作是思惟：‘我于何时菩提树下结跏趺坐，以众妙相所庄严手而抚大地，令彼地神并诸眷属俱时踊现为作证明？’是菩萨摩诃萨欲成斯事，应学般若波罗蜜多。

“若菩萨摩诃萨作是思惟：‘我于何时坐菩提树降伏众魔，证得无上正等菩提？’是菩萨摩诃萨欲成斯事，应学般若波罗蜜多。

“若菩萨摩诃萨作是思惟：‘我于何时证得无上正等觉已，随地方所行住坐卧悉为金刚？’是菩萨摩诃萨欲成斯事，应学般若波罗蜜多。

“若菩萨摩诃萨作是思惟：‘我于何时当舍国位，出家之日即成无上正等菩提，还于是日转妙法轮，即令无量无数有情，远尘离垢生净法眼；复令无量无数有情，永尽诸漏，心慧解脱；亦令无量无数有情，皆于无上正等菩提得不退转？’是菩萨摩诃萨欲成斯事，应学般若波罗蜜多。

“若菩萨摩诃萨作是思惟：‘我于何时当得无上正等菩提，无量无数声闻、菩萨为弟子众，一说法时，无量无数诸有情类不起于座同时证得阿罗汉果，无量无数诸有情类不起于座同于无上正等菩提得不退转？’是菩萨摩诃萨欲成斯事，应学般若波罗蜜多。

“若菩萨摩诃萨作是思惟：‘我于何时寿量无尽，身有无量无边光明，相好庄严，观者无厌；行时虽有千叶莲华自然涌现，每承其足，而令地上现千辐轮；举步经行，大地震动，然不扰恼地居有情；欲回顾时，举身皆转，足之所履尽金刚际，如车轮量地亦随转？’是菩萨摩诃萨欲成斯事，应学般若波罗蜜多。

“若菩萨摩诃萨作是思惟：‘我于何时举身支节皆放无量无数光明，遍照十方无边世界，随所照处，为诸有情作大饶益？’是菩萨摩诃萨欲成斯事，应学般若波罗蜜多。

“若菩萨摩诃萨作是思惟：‘我于何时当得无上正等菩提，我佛土中无有一切贪欲、瞋恚、愚痴等名，亦不闻有地狱、傍生、鬼界恶趣？’是菩萨摩诃萨欲成斯事，应学般若波罗蜜多。

“若菩萨摩诃萨作是思惟：‘我于何时当得无上正等菩提，我佛土中诸有情类成就妙慧如余佛土，每作念言布施、调伏、安忍、勇进、寂静、谛观，离诸放逸，勤修梵行，于诸有情慈、悲、喜、舍，不相恼触，岂不善哉？’是菩萨摩诃萨欲成斯事，应学般若波罗蜜多。

“若菩萨摩诃萨作是思惟：‘我于何时当得无上正等菩提，我佛土中诸有情类成就种种殊胜功德，余佛土中诸佛菩萨咸共称赞？’是菩萨摩诃萨欲成斯事，应学般若波罗蜜多。

“若菩萨摩诃萨作是思惟：‘我于何时当得无上正等菩提，化事既周般涅槃后，正法无有灭尽之期，常为有情作饶益事？’是菩萨摩诃萨欲成斯事，应学般若波罗蜜多。

“若菩萨摩诃萨作是思惟：‘我于何时当得无上正等菩提，十方各如殑伽沙界诸有情类闻我名者，必得无上正等菩提？’是菩萨摩诃萨欲成斯事，应学般若波罗蜜多。

“舍利子，诸菩萨摩诃萨欲得此等无量无数不可思议希有功德，应学般若波罗蜜多。”

## 大般若波罗蜜多经卷第四

### 初分学观品第二之二

佛告舍利子：“若菩萨摩诃萨修行般若波罗蜜多，已能成办如是功德。尔时，三千大千世界四大天王，皆大欢喜，咸作是念：‘我等今者，应以四钵奉此菩萨，如昔天王奉先佛钵。’是时，三千大千世界三十三天、夜摩天、睹史多天、乐变化天、他化自在天，皆大欢喜，咸作是念：‘我等皆当供养恭敬、尊重赞叹如是菩萨，令阿素洛凶党损减，使诸天众眷属增益。’是时，三千大千世界梵众天——梵辅天、梵会天、大梵天，光天——少光天、无量光天、极光净天，净天——少净天、无量净天、遍净天，广天——少广天、无量广天、广果天，无烦天、无热天、善现天、善见天、色究竟天，欢喜欣悦，咸作是念：‘我等当请如是菩萨速证无上正等菩提，转妙法轮饶益一切。’

“舍利子，若菩萨摩诃萨修行般若波罗蜜多，增益六种波罗蜜多时，彼世界诸善男子、善女人等，若见若闻皆大欢喜，咸作是念：‘我等愿为如是菩萨，当作父母、兄弟、姊妹、妻子、眷属、知识、朋友，因此方便修诸善业，亦当证得无上菩提。’时，彼世界四大王众天，乃至色究竟天，若见若闻皆大欢喜，咸作是念：‘我等当作种种方便，令是菩萨离非梵行，从初发心乃至成佛常修梵行。所以者何？若染色欲，于生梵天尚能为障，况得无上正等菩提？’是故菩萨断欲出家修梵行者，能得无上正等菩提，非不断者。”

时，舍利子白佛言：“世尊，诸菩萨摩诃萨，为要当有父母、妻子、诸亲友耶？”

佛告具寿舍利子言：“或有菩萨具有父母、妻子、眷属而修菩萨摩诃萨行；或有菩萨摩诃萨无有妻子，从初发心乃至成佛，常修梵行不坏童真；或有菩萨摩诃萨方便善巧示受五欲，厌舍出家，修行梵行，方得无上正等菩提。舍利子，譬如幻师或彼弟子善于幻法，幻作种种五妙欲具，于中自恣共相娱乐。于意云何？彼幻所作，为有实不？”

舍利子言：“不也，世尊。不也，善逝。”

佛言：“舍利子，菩萨摩诃萨亦复如是，为欲成熟诸有情故，方便善巧化受五欲，实无是事。然此菩萨摩诃萨于五欲中深生厌患，不为五欲过失所染，以无量门诃毁诸欲：欲为炽火，烧身心故；欲为秽恶，染自他故；欲为魁脍，于去、来、今常为害故；欲为怨敌，长夜伺求作衰损故；欲如草炬，欲如苦果，欲如利剑，欲如火聚，欲如毒器，欲如幻惑，欲如暗井，欲如诈亲、旃荼罗等。舍利子，诸菩萨摩诃萨以如是等无量过门诃毁诸欲，既善了知诸欲过失，宁有真实受诸欲事？但为饶益所化有情，方便善巧示受诸欲。”

尔时，舍利子白佛言：“世尊，云何菩萨摩诃萨应行般若波罗蜜多？”

佛告具寿舍利子言：“舍利子，菩萨摩诃萨修行般若波罗蜜多时，应如是观：‘实有菩萨不见有菩萨，不见菩萨名；不见般若波罗蜜多，不见般若波罗蜜多名；不见行，不见不行。’何以故？舍利子，菩萨自性空，菩萨名空。所以者何？色自性空，不由空故色空非色，色不离空，空不离色，色即是空，空即是色；受、想、行、识自性空，不由空故受、想、行、识空非受、想、行、识，受、想、行、识不离空，空不离受、想、行、识，受、想、行、识即是空，空即是受、想、行、识。何以故？舍利子，此但有名谓为菩提，此但有名谓为萨埵，此但有名谓为菩提萨埵，此但有名谓之为空，此但有名谓之为色、受、想、行、识，如是自性无生、无灭，无染、无净。菩萨摩诃萨如是行般若波罗蜜多，不见生、不见灭，不见染、不见净。何以故？但假立客名，别别于法而起分别；假立客名，随起言说，如如言说，如是如是生起执著。菩萨摩诃萨修行般若波罗蜜多时，于如是等一切不见，由不见故不生执著。

“复次，舍利子，诸菩萨摩诃萨修行般若波罗蜜多时，应如是观：‘菩萨但有名，佛但有名，般若波罗蜜多但有名；色但有名，受、想、行、识但有名；眼处但有名，耳、鼻、舌、身、意处但有名；色处但有名，声、香、味、触、法处但有名；眼界但有名，耳、鼻、舌、身、意界但有名；色界但有名，声、香、味、触、法界但有名；眼识界但有名，耳、鼻、舌、身、意识界但有名；眼触但有名，耳、鼻、舌、身、意触但有名；眼触为缘所生诸受但有名，耳、鼻、舌、身、意触为缘所生诸受但有名；地界但有名，水、火、风、空、识界但有名；因缘但有名，等无间缘、所缘缘、增上缘但有名，从缘所生诸法但有名；无明但有名，行、识、名色、六处、触、受、爱、取、有、生、老死愁叹苦忧恼但有名；布施波罗蜜多但有名，净戒、安忍、精进、静虑、般若波罗蜜多但有名；内空但有名，外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空但有名；四念住但有名，四正断、四神足、五根、五力、七等觉支、八圣道支但有名；空解脱门但有名，无相、无愿解脱门但有名；苦圣谛但有名，集、灭、道圣谛但有名；四静虑但有名，四无量、四无色定但有名；八解脱但有名，八胜处、九次第定、十遍处但有名；陀罗尼门但有名，三摩地门但有名；极喜地但有名，离垢地、发光地、焰慧地、极难胜地、现前地、远行地、不动地、善慧地、法云地但有名；正观地但有名，种性地、第八地、见地、薄地、离欲地、已办地、独觉地、菩萨地、如来地但有名；五眼但有名，六神通但有名；如来十力但有名，四无所畏、四无碍解、大慈、大悲、大喜、大舍、十八佛不共法但有名，三十二大士相但有名，八十随好但有名；无忘失法但有名，恒住舍性但有名；一切智但有名，道相智、一切相智但有名；一切智智但有名，永拔烦恼习气相续但有名；预流果但有名，一来、不还、阿罗汉果但有名，独觉菩提但有名，一切菩萨摩诃萨行但有名，诸佛无上正等菩提但有名；世间法但有名，出世间法但有名；有漏法但有名，无漏法但有名；有为法但有名，无为法但有名。’

“舍利子，如我但有名，谓之为我，实不可得；如是有情、命者、生者、养者、士夫、补特伽罗、意生、儒童、作者、使作者、起者、使起者、受者、使受者、知者、见者亦但有名，谓为有情乃至见者，以不可得空故，但随世俗假立客名，诸法亦尔不应执著。是故菩萨摩诃萨修行般若波罗蜜多时，不见有我乃至见者，亦不见有一切法性。

“舍利子，诸菩萨摩诃萨如是修行甚深般若波罗蜜多，除诸佛慧，一切声闻、独觉等慧所不能及，以不可得空故。所以者何？是菩萨摩诃萨于名、所名俱无所得，以不观见、无执著故。舍利子，诸菩萨摩诃萨若能如是修行般若波罗蜜多，名善修行甚深般若波罗蜜多。

“舍利子，假使汝及大目乾连满赡部洲如稻、麻、竹、苇、甘蔗林等所有智慧，比行般若波罗蜜多一菩萨摩诃萨智慧，百分不及一，千分不及一，百千分不及一，俱胝分不及一，百俱胝分不及一，千俱胝分不及一，百千俱胝分不及一，数分、算分、计分、喻分乃至邬波尼杀昙分亦不及一。何以故？舍利子，是菩萨摩诃萨智慧，能使一切有情趣般涅槃，一切声闻、独觉智慧不如是故。又，舍利子，修行般若波罗蜜多一菩萨摩诃萨，于一日中所修智慧，一切声闻、独觉智慧不能及故。

“舍利子，置赡部洲，假使汝及大目乾连满四大洲如稻、麻、竹、苇、甘蔗林等所有智慧，比行般若波罗蜜多一菩萨摩诃萨智慧，百分不及一，千分不及一，百千分不及一，俱胝分不及一，百俱胝分不及一，千俱胝分不及一，百千俱胝分不及一，数分、算分、计分、喻分乃至邬波尼杀昙分亦不及一。何以故？舍利子，是菩萨摩诃萨智慧，能使一切有情趣般涅槃，一切声闻、独觉智慧不如是故。又，舍利子，修行般若波罗蜜多一菩萨摩诃萨，于一日中所修智慧，一切声闻、独觉智慧不能及故。

“舍利子，置四大洲，假使汝及大目乾连满一三千大千世界如稻、麻、竹、苇、甘蔗林等所有智慧，比行般若波罗蜜多一菩萨摩诃萨智慧，百分不及一，千分不及一，百千分不及一，俱胝分不及一，百俱胝分不及一，千俱胝分不及一，百千俱胝分不及一，数分、算分、计分、喻分乃至邬波尼杀昙分亦不及一。何以故？舍利子，是菩萨摩诃萨智慧，能使一切有情趣般涅槃，一切声闻、独觉智慧不如是故。又，舍利子，修行般若波罗蜜多一菩萨摩诃萨，于一日中所修智慧，一切声闻、独觉智慧不能及故。

“舍利子，置一三千大千世界，假使汝及大目乾连充满十方殑伽沙等诸佛世界如稻、麻、竹、苇、甘蔗林等所有智慧，比行般若波罗蜜多一菩萨摩诃萨智慧，百分不及一，千分不及一，百千分不及一，俱胝分不及一，百俱胝分不及一，千俱胝分不及一，百千俱胝分不及一，数分、算分、计分、喻分乃至邬波尼杀昙分亦不及一。何以故？舍利子，是菩萨摩诃萨智慧，能使一切有情趣般涅槃，一切声闻、独觉智慧不如是故。又，舍利子，修行般若波罗蜜多一菩萨摩诃萨，于一日中所修智慧，一切声闻、独觉智慧不能及故。”

尔时，舍利子白佛言：“世尊，若声闻乘预流、一来、不还、阿罗汉智慧，若独觉乘智慧，若菩萨摩诃萨智慧，若诸如来、应、正等觉智慧，是诸智慧皆无差别，不相违背，无生无灭，自性皆空。若法无差别、不相违、无生灭、自性空，是法差别既不可得，云何世尊说行般若波罗蜜多一菩萨摩诃萨，于一日中所修智慧，一切声闻、独觉智慧所不能及？”

佛告具寿舍利子言：“舍利子，于意云何？修行般若波罗蜜多一菩萨摩诃萨，于一日中所修智慧、所成胜事，一切声闻、独觉智慧有此事不？”

舍利子言：“不也，世尊。不也，善逝。”

“又，舍利子，于意云何？修行般若波罗蜜多一菩萨摩诃萨，于一日中所修智慧，作是念言：‘我当修行一切相微妙智、一切智、道相智、一切相智，利益安乐一切有情。’彼于一切法觉一切相已，方便安立一切有情于无余依般涅槃界，一切声闻、独觉智慧有此事不？”

舍利子言：“不也，世尊。不也，善逝。”

“又，舍利子，于意云何？一切声闻、独觉颇能作是念：‘我当证得无上正等菩提，方便安立一切有情于无余依涅槃界’不？”

舍利子言：“不也，世尊。不也，善逝。”

“又，舍利子，于意云何？一切声闻、独觉颇能作是念：‘我当修行布施、净戒、安忍、精进、静虑、般若波罗蜜多。我当修行殊胜四念住、四正断、四神足、五根、五力、七等觉支、八圣道支。我当修行殊胜四静虑、四无量、四无色定。我当修行殊胜八解脱、八胜处、九次第定、十遍处。我当修行殊胜空、无相、无愿解脱门。我当安住内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空。我当安住真如、法界、法性、不虚妄性、不变异性、平等性、离生性、法定、法住、实际、虚空界、不思议界。我当安住殊胜苦、集、灭、道圣谛。我当修行一切陀罗尼门、三摩地门。我当修行极喜地、离垢地、发光地、焰慧地、极难胜地、现前地、远行地、不动地、善慧地、法云地。我当圆满菩萨神通，成熟有情，严净佛土。我当圆满五眼、六神通。我当圆满佛十力、四无所畏、四无碍解、大慈、大悲、大喜、大舍、十八佛不共法。我当圆满三十二大士相、八十随好。我当圆满无忘失法、恒住舍性。我当圆满一切智、道相智、一切相智，永拔一切烦恼习气，证得无上正等菩提，方便安立无量、无数、无边有情于无余依涅槃界’不？”

舍利子言：“不也，世尊。不也，善逝。”

佛言：“舍利子，修行般若波罗蜜多诸菩萨摩诃萨皆作是念：‘我当修行布施、净戒、安忍、精进、静虑、般若波罗蜜多，乃至我当永拔一切烦恼习气，证得无上正等菩提，方便安立无量、无数、无边有情于无余依般涅槃界。’

“舍利子，譬如萤火无如是念：‘我光能照遍赡部洲普令大明。’如是一切声闻、独觉无如是念：‘我当修行布施、净戒、安忍、精进、静虑、般若波罗蜜多，乃至我当永拔一切烦恼习气，证得无上正等菩提，方便安立无量、无数、无边有情于无余依般涅槃界。’舍利子，譬如日轮光明炽盛，照赡部洲无不周遍，如是修行般若波罗蜜多诸菩萨摩诃萨常作是念：‘我当修行布施、净戒、安忍、精进、静虑、般若波罗蜜多，乃至我当永拔一切烦恼习气，证得无上正等菩提，方便安立无量、无数、无边有情于无余依般涅槃界。’

“以是故，舍利子，当知一切声闻、独觉所有智慧，比行般若波罗蜜多一菩萨摩诃萨，于一日中所修智慧，百分不及一，千分不及一，百千分不及一，俱胝分不及一，百俱胝分不及一，千俱胝分不及一，百千俱胝分不及一，数分、算分、计分、喻分乃至邬波尼杀昙分亦不及一。”

尔时，舍利子白佛言：“世尊，云何菩萨摩诃萨能超声闻、独觉等地，能得菩萨不退转地，能净无上佛菩提道？”

佛告具寿舍利子言：“舍利子，诸菩萨摩诃萨从初发心修行布施、净戒、安忍、精进、静虑、般若、方便善巧、妙愿、力、智波罗蜜多，住空、无相、无愿之法，即能超过一切声闻、独觉等地，能得菩萨不退转地，能净无上佛菩提道。”

时，舍利子复白佛言：“世尊，诸菩萨摩诃萨住何等地能与一切声闻、独觉作真福田？”

佛告具寿舍利子言：“舍利子，诸菩萨摩诃萨从初发心修行布施、净戒、安忍、精进、静虑、般若、方便善巧、妙愿、力、智波罗蜜多，住空、无相、无愿之法，乃至安坐妙菩提座，常与一切声闻、独觉作真福田。何以故？舍利子，以依菩萨摩诃萨故，一切善法出现世间——谓依菩萨摩诃萨故，有十善业道、五近事戒、八近住戒、四静虑、四无量、四无色定、施性福业事、戒性福业事、修性福业事等出现世间；又依菩萨摩诃萨故，有四念住、四正断、四神足、五根、五力、七等觉支、八圣道支、空无相无愿解脱门、苦集灭道圣谛等出现世间；又依菩萨摩诃萨故，有布施、净戒、安忍、精进、静虑、般若波罗蜜多出现世间，有内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空出现世间，有一切法真如、法界、法性、不虚妄性、不变异性、平等性、离生性、法定、法住、实际、虚空界、不思议界出现世间，有八解脱、八胜处、九次第定、十遍处出现世间，有一切陀罗尼门、三摩地门、菩萨十地出现世间，有五眼、六神通出现世间，有佛十力、四无所畏、四无碍解、大慈、大悲、大喜、大舍、十八佛不共法出现世间，有无忘失法、恒住舍性出现世间，有一切智、道相智、一切相智出现世间，有成熟有情、严净佛土等无量、无数、无边善法出现世间。

“由有如是诸善法故，世间便有刹帝利大族、婆罗门大族、长者大族、居士大族；由有如是诸善法故，世间便有四大王众天、三十三天、夜摩天、睹史多天、乐变化天、他化自在天；由有如是诸善法故，世间便有梵众天——梵辅天、梵会天、大梵天，光天——少光天、无量光天、极光净天，净天——少净天、无量净天、遍净天，广天——少广天、无量广天、广果天，无想有情天、无烦天、无热天、善现天、善见天、色究竟天；由有如是诸善法故，世间便有空无边处天、识无边处天、无所有处天、非想非非想处天；由有如是诸善法故，世间便有预流、一来、不还、阿罗汉、独觉；由有如是诸善法故，世间便有菩萨摩诃萨及诸如来、应、正等觉。”

尔时，舍利子白佛言：“世尊，诸菩萨摩诃萨为复须报施主恩不？”

佛告具寿舍利子言：“舍利子，诸菩萨摩诃萨不复须报诸施主恩。何以故？已多报故。所以者何？舍利子，诸菩萨摩诃萨为大施主，施诸有情无量善法！谓施有情十善业道、五近事戒、八近住戒、四静虑、四无量、四无色定、施戒修性、三福业事，又施有情四念住、四正断、四神足、五根、五力、七等觉支、八圣道支、空无相无愿解脱门、苦集灭道圣谛，又施有情布施、净戒、安忍、精进、静虑、般若、方便善巧、妙愿、力、智波罗蜜多，又施有情内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，又施有情一切法真如、法界、法性、不虚妄性、不变异性、平等性、离生性、法定、法住、实际、虚空界、不思议界，又施有情八解脱、八胜处、九次第定、十遍处，又施有情陀罗尼门、三摩地门、菩萨十地，又施有情五眼、六神通，又施有情如来十力、四无所畏、四无碍解、大慈、大悲、大喜、大舍、十八佛不共法，又施有情无忘失法、恒住舍性，又施有情一切智、道相智、一切相智，又施有情布施、爱语、利行、同事，成熟有情、严净佛土方便善巧，又施有情预流、一来、不还、阿罗汉果、独觉菩提，又施有情一切菩萨摩诃萨行、诸佛无上正等菩提。

“舍利子，诸菩萨摩诃萨施诸有情如是等类无量、无数、无边善法，故说菩萨为大施主。由此已报诸施主恩，是真福田，生长胜福。”

### 初分相应品第三之一

尔时，舍利子白佛言：“世尊，修行般若波罗蜜多菩萨摩诃萨，与何法相应故，当言与般若波罗蜜多相应？”

佛告具寿舍利子言：“舍利子，修行般若波罗蜜多菩萨摩诃萨，与色空相应故，当言与般若波罗蜜多相应；与受、想、行、识空相应故，当言与般若波罗蜜多相应。

“舍利子，修行般若波罗蜜多菩萨摩诃萨，与眼处空相应故，当言与般若波罗蜜多相应；与耳、鼻、舌、身、意处空相应故，当言与般若波罗蜜多相应。

“舍利子，修行般若波罗蜜多菩萨摩诃萨，与色处空相应故，当言与般若波罗蜜多相应；与声、香、味、触、法处空相应故，当言与般若波罗蜜多相应。

“舍利子，修行般若波罗蜜多菩萨摩诃萨，与眼界空相应故，当言与般若波罗蜜多相应；与耳、鼻、舌、身、意界空相应故，当言与般若波罗蜜多相应。

“舍利子，修行般若波罗蜜多菩萨摩诃萨，与色界空相应故，当言与般若波罗蜜多相应；与声、香、味、触、法界空相应故，当言与般若波罗蜜多相应。

“舍利子，修行般若波罗蜜多菩萨摩诃萨，与眼识界空相应故，当言与般若波罗蜜多相应；与耳、鼻、舌、身、意识界空相应故，当言与般若波罗蜜多相应。

“舍利子，修行般若波罗蜜多菩萨摩诃萨，与眼触空相应故，当言与般若波罗蜜多相应；与耳、鼻、舌、身、意触空相应故，当言与般若波罗蜜多相应。

“舍利子，修行般若波罗蜜多菩萨摩诃萨，与眼触为缘所生诸受空相应故，当言与般若波罗蜜多相应；与耳、鼻、舌、身、意触为缘所生诸受空相应故，当言与般若波罗蜜多相应。

“舍利子，修行般若波罗蜜多菩萨摩诃萨，与地界空相应故，当言与般若波罗蜜多相应；与水、火、风、空、识界空相应故，当言与般若波罗蜜多相应。

“舍利子，修行般若波罗蜜多菩萨摩诃萨，与因缘空相应故，当言与般若波罗蜜多相应；与等无间缘、所缘缘、增上缘及从诸缘所生诸法空相应故，当言与般若波罗蜜多相应。

“舍利子，修行般若波罗蜜多菩萨摩诃萨，与无明空相应故，当言与般若波罗蜜多相应；与行、识、名色、六处、触、受、爱、取、有、生、老死愁叹苦忧恼空相应故，当言与般若波罗蜜多相应。

“舍利子，修行般若波罗蜜多菩萨摩诃萨，与布施波罗蜜多空相应故，当言与般若波罗蜜多相应；与净戒、安忍、精进、静虑、般若波罗蜜多空相应故，当言与般若波罗蜜多相应。

“舍利子，修行般若波罗蜜多菩萨摩诃萨，与内空相应故，当言与般若波罗蜜多相应；与外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空相应故，当言与般若波罗蜜多相应。

“舍利子，修行般若波罗蜜多菩萨摩诃萨，与真如空相应故，当言与般若波罗蜜多相应；与法界、法性、不虚妄性、不变异性、平等性、离生性、法定、法住、实际、虚空界、不思议界空相应故，当言与般若波罗蜜多相应。

“舍利子，修行般若波罗蜜多菩萨摩诃萨，与四念住空相应故，当言与般若波罗蜜多相应；与四正断、四神足、五根、五力、七等觉支、八圣道支空相应故，当言与般若波罗蜜多相应。

“舍利子，修行般若波罗蜜多菩萨摩诃萨，与苦圣谛空相应故，当言与般若波罗蜜多相应；与集、灭、道圣谛空相应故，当言与般若波罗蜜多相应。

“舍利子，修行般若波罗蜜多菩萨摩诃萨，与十善业道空相应故，当言与般若波罗蜜多相应；与五近事戒、八近住戒空相应故，当言与般若波罗蜜多相应。

“舍利子，修行般若波罗蜜多菩萨摩诃萨，与施性福业事空相应故，当言与般若波罗蜜多相应；与戒性、修性福业事空相应故，当言与般若波罗蜜多相应。

“舍利子，修行般若波罗蜜多菩萨摩诃萨，与四静虑空相应故，当言与般若波罗蜜多相应；与四无量、四无色定空相应故，当言与般若波罗蜜多相应。

“舍利子，修行般若波罗蜜多菩萨摩诃萨，与八解脱空相应故，当言与般若波罗蜜多相应；与八胜处、九次第定、十遍处空相应故，当言与般若波罗蜜多相应。

“舍利子，修行般若波罗蜜多菩萨摩诃萨，与空解脱门空相应故，当言与般若波罗蜜多相应；与无相、无愿解脱门空相应故，当言与般若波罗蜜多相应。

“舍利子，修行般若波罗蜜多菩萨摩诃萨，与一切陀罗尼门空相应故，当言与般若波罗蜜多相应；与一切三摩地门空相应故，当言与般若波罗蜜多相应。

“舍利子，修行般若波罗蜜多菩萨摩诃萨，与极喜地空相应故，当言与般若波罗蜜多相应；与离垢地、发光地、焰慧地、极难胜地、现前地、远行地、不动地、善慧地、法云地空相应故，当言与般若波罗蜜多相应。

“舍利子，修行般若波罗蜜多菩萨摩诃萨，与五眼空相应故，当言与般若波罗蜜多相应；与六神通空相应故，当言与般若波罗蜜多相应。

“舍利子，修行般若波罗蜜多菩萨摩诃萨，与佛十力空相应故，当言与般若波罗蜜多相应；与四无所畏、四无碍解、大慈、大悲、大喜、大舍、十八佛不共法空相应故，当言与般若波罗蜜多相应。

“舍利子，修行般若波罗蜜多菩萨摩诃萨，与三十二大士相空相应故，当言与般若波罗蜜多相应；与八十随好空相应故，当言与般若波罗蜜多相应。

“舍利子，修行般若波罗蜜多菩萨摩诃萨，与无忘失法空相应故，当言与般若波罗蜜多相应；与恒住舍性空相应故，当言与般若波罗蜜多相应。

“舍利子：修行般若波罗蜜多菩萨摩诃萨，与一切智空相应故，当言与般若波罗蜜多相应；与道相智、一切相智空相应故，当言与般若波罗蜜多相应。

“舍利子，修行般若波罗蜜多菩萨摩诃萨，与一切智智空相应故，当言与般若波罗蜜多相应；与永拔一切烦恼习气空相应故，当言与般若波罗蜜多相应。

“舍利子，修行般若波罗蜜多菩萨摩诃萨，与预流果空相应故，当言与般若波罗蜜多相应；与一来、不还、阿罗汉果、独觉菩提空相应故，当言与般若波罗蜜多相应。

“舍利子，修行般若波罗蜜多菩萨摩诃萨，与一切菩萨摩诃萨行空相应故，当言与般若波罗蜜多相应；与诸佛无上正等菩提空相应故，当言与般若波罗蜜多相应。

“舍利子，修行般若波罗蜜多菩萨摩诃萨，与我空相应故，当言与般若波罗蜜多相应；与有情、命者、生者、养者、士夫、补特伽罗、意生、儒童、作者、使作者、起者、使起者、受者、使受者、知者、见者空相应故，当言与般若波罗蜜多相应。

“舍利子，修行般若波罗蜜多菩萨摩诃萨，与如是等空相应故，当言与般若波罗蜜多相应。

“舍利子，修行般若波罗蜜多菩萨摩诃萨，与如是等空相应时，不见色若相应若不相应，不见受、想、行、识若相应若不相应。何以故？舍利子，是菩萨摩诃萨不见色若是生法、若是灭法，不见受、想、行、识若是生法、若是灭法；不见色若是染法、若是净法，不见受、想、行、识若是染法、若是净法。舍利子，是菩萨摩诃萨不见色与受合，不见受与想合，不见想与行合，不见行与识合。何以故？舍利子，无有少法与少法合，本性空故。所以者何？舍利子，诸色空，彼非色；诸受、想、行、识空，彼非受、想、行、识。何以故？舍利子，诸色空，彼非变碍相；诸受空，彼非领纳相；诸想空，彼非取像相；诸行空，彼非造作相；诸识空，彼非了别相。何以故？舍利子，色不异空，空不异色，色即是空，空即是色；受、想、行、识不异空，空不异受、想、行、识，受、想、行、识即是空，空即是受、想、行、识。何以故？舍利子，是诸法空相，不生不灭，不染不净，不增不减，非过去、非未来、非现在。

“舍利子，如是空中无色，无受、想、行、识；无地界，无水、火、风、空、识界；无眼处，无耳、鼻、舌、身、意处；无色处，无声、香、味、触、法处；无眼界，无耳、鼻、舌、身、意界；无色界，无声、香、味、触、法界；无眼识界，无耳、鼻、舌、身、意识界；无眼触，无耳、鼻、舌、身、意触；无眼触为缘所生诸受，无耳、鼻、舌、身、意触为缘所生诸受；无无明生，无无明灭，无行、识、名色、六处、触、受、爱、取、有、生、老死愁叹苦忧恼生，无行乃至老死愁叹苦忧恼灭；无苦圣谛，无集、灭、道圣谛；无得，无现观；无预流，无预流果；无一来，无一来果；无不还，无不还果；无阿罗汉，无阿罗汉果；无独觉，无独觉菩提；无菩萨，无菩萨行；无佛，无佛菩提。舍利子，修行般若波罗蜜多菩萨摩诃萨，与如是等法相应故，当言与般若波罗蜜多相应。

## 大般若波罗蜜多经卷第五

### 初分相应品第三之二

“复次，舍利子，诸菩萨摩诃萨修行般若波罗蜜多，不见色若相应若不相应，不见受、想、行、识若相应若不相应；不见眼处若相应若不相应，不见耳、鼻、舌、身、意处若相应若不相应；不见色处若相应若不相应，不见声、香、味、触、法处若相应若不相应；不见眼界若相应若不相应，不见耳、鼻、舌、身、意界若相应若不相应；不见色界若相应若不相应，不见声、香、味、触、法界若相应若不相应；不见眼识界若相应若不相应，不见耳、鼻、舌、身、意识界若相应若不相应；不见眼触若相应若不相应，不见耳、鼻、舌、身、意触若相应若不相应；不见眼触为缘所生诸受若相应若不相应，不见耳、鼻、舌、身、意触为缘所生诸受若相应若不相应；不见地界若相应若不相应，不见水、火、风、空、识界若相应若不相应；不见因缘若相应若不相应，不见等无间缘、所缘缘、增上缘若相应若不相应，不见从缘所生诸法若相应若不相应；不见无明若相应若不相应，不见行、识、名色、六处、触、受、爱、取、有、生、老死愁叹苦忧恼若相应若不相应；不见欲界若相应若不相应，不见色、无色界若相应若不相应；不见布施波罗蜜多若相应若不相应，不见净戒、安忍、精进、静虑、般若波罗蜜多若相应若不相应；不见内空若相应若不相应，不见外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空若相应若不相应；不见真如若相应若不相应，不见法界、法性、不虚妄性、不变异性、平等性、离生性、法定、法住、实际、虚空界、不思议界若相应若不相应；不见四念住若相应若不相应，不见四正断、四神足、五根、五力、七等觉支、八圣道支若相应若不相应；不见苦圣谛若相应若不相应，不见集、灭、道圣谛若相应若不相应；不见十善业道若相应若不相应，不见五近事戒、八近住戒若相应若不相应；不见施性福业事若相应若不相应，不见戒性、修性福业事若相应若不相应；不见四静虑若相应若不相应，不见四无量、四无色定若相应若不相应；不见八解脱若相应若不相应，不见八胜处、九次第定、十遍处若相应若不相应；不见空解脱门若相应若不相应，不见无相、无愿解脱门若相应若不相应；不见一切陀罗尼门若相应若不相应，不见一切三摩地门若相应若不相应；不见极喜地若相应若不相应，不见离垢地、发光地、焰慧地、极难胜地、现前地、远行地、不动地、善慧地、法云地若相应若不相应；不见五眼若相应若不相应，不见六神通若相应若不相应；不见佛十力若相应若不相应，不见四无所畏、四无碍解、大慈、大悲、大喜、大舍、十八佛不共法若相应若不相应；不见三十二大士相若相应若不相应，不见八十随好若相应若不相应；不见无忘失法若相应若不相应，不见恒住舍性若相应若不相应；不见一切智若相应若不相应，不见道相智、一切相智、一切相微妙智若相应若不相应；不见一切智智若相应若不相应，不见永拔一切烦恼习气若相应若不相应；不见预流果若相应若不相应，不见一来、不还、阿罗汉果若相应若不相应，不见独觉菩提若相应若不相应，不见一切菩萨摩诃萨行若相应若不相应，不见诸佛无上正等菩提若相应若不相应；不见我若相应若不相应，不见有情、命者、生者、养者、士夫、补特伽罗、意生、儒童、作者、使作者、起者、使起者、受者、使受者、知者、见者若相应若不相应。舍利子，由是因缘，应知诸菩萨摩诃萨修行般若波罗蜜多故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不观空与空相应不相应，不观无相与无相相应不相应，不观无愿与无愿相应不相应。何以故？舍利子，空、无相、无愿皆无相应不相应故。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，入一切法自相空已，不观色若相应若不相应，不观受、想、行、识若相应若不相应。是菩萨摩诃萨不观色与前际若相应若不相应。何以故？不见前际故。不观受、想、行、识与前际若相应若不相应。何以故？不见前际故。不观色与后际若相应若不相应。何以故？不见后际故。不观受、想、行、识与后际若相应若不相应。何以故？不见后际故。不观色与现在若相应若不相应。何以故？不见现在故。不观受、想、行、识与现在若相应若不相应。何以故？不见现在故。

“复次，舍利子，诸菩萨摩诃萨修行般若波罗蜜多，不观前际与后际若相应若不相应，不观前际与现在若相应若不相应，不观后际与前际若相应若不相应，不观后际与现在若相应若不相应，不观现在与前际若相应若不相应，不观现在与后际若相应若不相应，不观前际与后际、现在若相应若不相应，不观后际与前际、现在若相应若不相应，不观现在与前际、后际若相应若不相应，不观前际、后际、现在若相应若不相应。何以故？舍利子，三世空故。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不观一切智与过去若相应若不相应。何以故？尚不见有过去，况观一切智与过去若相应若不相应？不观一切智与未来若相应若不相应。何以故？尚不见有未来，况观一切智与未来若相应若不相应？不观一切智与现在若相应若不相应。何以故？尚不见有现在，况观一切智与现在若相应若不相应？舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不观一切智与色若相应若不相应。何以故？尚不见有色，况观一切智与色若相应若不相应？不观一切智与受、想、行、识若相应若不相应。何以故？尚不见有受、想、行、识，况观一切智与受、想、行、识若相应若不相应？舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不观一切智与眼处若相应若不相应。何以故？尚不见有眼处，况观一切智与眼处若相应若不相应？不观一切智与耳、鼻、舌、身、意处若相应若不相应。何以故？尚不见有耳、鼻、舌、身、意处，况观一切智与耳、鼻、舌、身、意处若相应若不相应？舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不观一切智与色处若相应若不相应。何以故？尚不见有色处，况观一切智与色处若相应若不相应？不观一切智与声、香、味、触、法处若相应若不相应。何以故？尚不见有声、香、味、触、法处，况观一切智与声、香、味、触、法处若相应若不相应？舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不观一切智与眼界若相应若不相应。何以故？尚不见有眼界，况观一切智与眼界若相应若不相应？不观一切智与耳、鼻、舌、身、意界若相应若不相应。何以故？尚不见有耳、鼻、舌、身、意界，况观一切智与耳、鼻、舌、身、意界若相应若不相应？舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不观一切智与色界若相应若不相应。何以故？尚不见有色界，况观一切智与色界若相应若不相应？不观一切智与声、香、味、触、法界若相应若不相应。何以故？尚不见有声、香、味、触、法界，况观一切智与声、香、味、触、法界若相应若不相应？舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不观一切智与眼识界若相应若不相应。何以故？尚不见有眼识界，况观一切智与眼识界若相应若不相应？不观一切智与耳、鼻、舌、身、意识界若相应若不相应。何以故？尚不见有耳、鼻、舌、身、意识界，况观一切智与耳、鼻、舌、身、意识界若相应若不相应？舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不观一切智与眼触若相应若不相应。何以故？尚不见有眼触，况观一切智与眼触若相应若不相应？不观一切智与耳、鼻、舌、身、意触若相应若不相应。何以故？尚不见有耳、鼻、舌、身、意触，况观一切智与耳、鼻、舌、身、意触若相应若不相应？舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不观一切智与眼触为缘所生诸受若相应若不相应。何以故？尚不见有眼触为缘所生诸受，况观一切智与眼触为缘所生诸受若相应若不相应？不观一切智与耳、鼻、舌、身、意触为缘所生诸受若相应若不相应。何以故？尚不见有耳、鼻、舌、身、意触为缘所生诸受，况观一切智与耳、鼻、舌、身、意触为缘所生诸受若相应若不相应？舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不观一切智与地界若相应若不相应。何以故？尚不见有地界，况观一切智与地界若相应若不相应？不观一切智与水、火、风、空、识界若相应若不相应。何以故？尚不见有水、火、风、空、识界，况观一切智与水、火、风、空、识界若相应若不相应？舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不观一切智与因缘若相应若不相应。何以故？尚不见有因缘，况观一切智与因缘若相应若不相应？不观一切智与等无间缘、所缘缘、增上缘及从缘所生法若相应若不相应。何以故？尚不见有等无间缘、所缘缘、增上缘及从缘所生法，况观一切智与等无间缘、所缘缘、增上缘及从缘所生法若相应若不相应？舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不观一切智与无明若相应若不相应。何以故？尚不见有无明，况观一切智与无明若相应若不相应？不观一切智与行、识、名色、六处、触、受、爱、取、有、生、老死愁叹苦忧恼若相应若不相应。何以故？尚不见有行乃至老死愁叹苦忧恼，况观一切智与行乃至老死愁叹苦忧恼若相应若不相应？舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不观一切智与布施波罗蜜多若相应若不相应。何以故？尚不见有布施波罗蜜多，况观一切智与布施波罗蜜多若相应若不相应？不观一切智与净戒、安忍、精进、静虑、般若波罗蜜多若相应若不相应。何以故？尚不见有净戒、安忍、精进、静虑、般若波罗蜜多，况观一切智与净戒、安忍、精进、静虑、般若波罗蜜多若相应若不相应？舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不观一切智与内空若相应若不相应。何以故？尚不见有内空，况观一切智与内空若相应若不相应？不观一切智与外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空若相应若不相应。何以故？尚不见有外空乃至无性自性空，况观一切智与外空乃至无性自性空若相应若不相应？舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不观一切智与四念住若相应若不相应。何以故？尚不见有四念住，况观一切智与四念住若相应若不相应？不观一切智与四正断、四神足、五根、五力、七等觉支、八圣道支若相应若不相应。何以故？尚不见有四正断乃至八圣道支，况观一切智与四正断乃至八圣道支若相应若不相应？舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不观一切智与苦圣谛若相应若不相应。何以故？尚不见有苦圣谛，况观一切智与苦圣谛若相应若不相应？不观一切智与集、灭、道圣谛若相应若不相应。何以故？尚不见有集、灭、道圣谛，况观一切智与集、灭、道圣谛若相应若不相应？舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不观一切智与四静虑若相应若不相应。何以故？尚不见有四静虑，况观一切智与四静虑若相应若不相应？不观一切智与四无量、四无色定若相应若不相应。何以故？尚不见有四无量、四无色定，况观一切智与四无量、四无色定若相应若不相应？舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不观一切智与八解脱若相应若不相应。何以故？尚不见有八解脱，况观一切智与八解脱若相应若不相应？不观一切智与八胜处、九次第定、十遍处若相应若不相应。何以故？尚不见有八胜处、九次第定、十遍处，况观一切智与八胜处、九次第定、十遍处若相应若不相应？舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不观一切智与空解脱门若相应若不相应。何以故？尚不见有空解脱门，况观一切智与空解脱门若相应若不相应？不观一切智与无相、无愿解脱门若相应若不相应。何以故？尚不见有无相、无愿解脱门，况观一切智与无相、无愿解脱门若相应若不相应？舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不观一切智与一切陀罗尼门若相应若不相应。何以故？尚不见有一切陀罗尼门，况观一切智与一切陀罗尼门若相应若不相应？不观一切智与一切三摩地门若相应若不相应。何以故？尚不见有一切三摩地门，况观一切智与一切三摩地门若相应若不相应？舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不观一切智与极喜地若相应若不相应。何以故？尚不见有极喜地，况观一切智与极喜地若相应若不相应？不观一切智与离垢地、发光地、焰慧地、极难胜地、现前地、远行地、不动地、善慧地、法云地若相应若不相应。何以故？尚不见有离垢地乃至法云地，况观一切智与离垢地乃至法云地若相应若不相应？舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不观一切智与五眼若相应若不相应。何以故？尚不见有五眼，况观一切智与五眼若相应若不相应？不观一切智与六神通若相应若不相应。何以故？尚不见有六神通，况观一切智与六神通若相应若不相应：舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不观一切智与佛十力若相应若不相应。何以故？尚不见有佛十力，况观一切智与佛十力若相应若不相应？不观一切智与四无所畏、四无碍解、大慈、大悲、大喜、大舍、十八佛不共法若相应若不相应。何以故？尚不见有四无所畏乃至十八佛不共法，况观一切智与四无所畏乃至十八佛不共法若相应若不相应？舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不观一切智与三十二大士相若相应若不相应。何以故？尚不见有三十二大士相，况观一切智与三十二大士相若相应若不相应？不观一切智与八十随好若相应若不相应。何以故？尚不见有八十随好，况观一切智与八十随好若相应若不相应？舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不观一切智与无忘失法若相应若不相应。何以故？尚不见有无忘失法，况观一切智与无忘失法若相应若不相应？不观一切智与恒住舍性若相应若不相应。何以故？尚不见有恒住舍性，况观一切智与恒住舍性若相应若不相应？舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不观一切智与一切智若相应若不相应。何以故？尚不见有一切智，况观一切智与一切智若相应若不相应？不观一切智与道相智、一切相智若相应若不相应。何以故？尚不见有道相智、一切相智，况观一切智与道相智、一切相智若相应若不相应？舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不观一切智与佛若相应若不相应。何以故？尚不见有佛，况观一切智与佛若相应若不相应？不观一切智与菩提若相应若不相应。何以故？尚不见有菩提，况观一切智与菩提若相应若不相应？舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不观一切智与佛若相应若不相应，亦不观佛与一切智若相应若不相应。何以故？一切智即是佛，佛即是一切智故。不观一切智与菩提若相应若不相应，不观菩提与一切智若相应若不相应。何以故？一切智即是菩提，菩提即是一切智故。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不著色有，不著色非有，不著受、想、行、识有，不著受、想、行、识非有；不著色常，不著色无常，不著受、想、行、识常，不著受、想、行、识无常；不著色乐，不著色苦，不著受、想、行、识乐，不著受、想、行、识苦；不著色我，不著色无我，不著受、想、行、识我，不著受、想、行、识无我；不著色寂静，不著色不寂静，不著受、想、行、识寂静，不著受、想、行、识不寂静；不著色空，不著色不空，不著受、想、行、识空，不著受、想、行、识不空；不著色无相，不著色有相，不著受、想、行、识无相，不著受、想、行、识有相；不著色无愿，不著色有愿，不著受、想、行、识无愿，不著受、想、行、识有愿。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不著眼处有，不著眼处非有，不著耳、鼻、舌、身、意处有，不著耳、鼻、舌、身、意处非有；不著眼处常，不著眼处无常，不著耳、鼻、舌、身、意处常，不著耳、鼻、舌、身、意处无常；不著眼处乐，不著眼处苦，不著耳、鼻、舌、身、意处乐，不著耳、鼻、舌、身、意处苦；不著眼处我，不著眼处无我，不著耳、鼻、舌、身、意处我，不著耳、鼻、舌、身、意处无我；不著眼处寂静，不著眼处不寂静，不著耳、鼻、舌、身、意处寂静，不著耳、鼻、舌、身、意处不寂静；不著眼处空，不著眼处不空，不著耳、鼻、舌、身、意处空，不著耳、鼻、舌、身、意处不空；不著眼处无相，不著眼处有相，不著耳、鼻、舌、身、意处无相，不著耳、鼻、舌、身、意处有相；不著眼处无愿，不著眼处有愿，不著耳、鼻、舌、身、意处无愿，不著耳、鼻、舌、身、意处有愿。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不著色处有，不著色处非有，不著声、香、味、触、法处有，不著声、香、味、触、法处非有；不著色处常，不著色处无常，不著声、香、味、触、法处常，不著声、香、味、触、法处无常；不著色处乐，不著色处苦，不著声、香、味、触、法处乐，不著声、香、味、触、法处苦；不著色处我，不著色处无我，不著声、香、味、触、法处我，不著声、香、味、触、法处无我；不著色处寂静，不著色处不寂静，不著声、香、味、触、法处寂静，不著声、香、味、触、法处不寂静；不著色处空，不著色处不空，不著声、香、味、触、法处空，不著声、香、味、触、法处不空；不著色处无相，不著色处有相，不著声、香、味、触、法处无相，不著声、香、味、触、法处有相；不著色处无愿，不著色处有愿，不著声、香、味、触、法处无愿，不著声、香、味、触、法处有愿。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不著眼界有，不著眼界非有，不著耳、鼻、舌、身、意界有，不著耳、鼻、舌、身、意界非有；不著眼界常，不著眼界无常，不著耳、鼻、舌、身、意界常，不著耳、鼻、舌、身、意界无常；不著眼界乐，不著眼界苦，不著耳、鼻、舌、身、意界乐，不著耳、鼻、舌、身、意界苦；不著眼界我，不著眼界无我，不著耳、鼻、舌、身、意界我，不著耳、鼻、舌、身、意界无我；不著眼界寂静，不著眼界不寂静，不著耳、鼻、舌、身、意界寂静，不著耳、鼻、舌、身、意界不寂静；不著眼界空，不著眼界不空，不著耳、鼻、舌、身、意界空，不著耳、鼻、舌、身、意界不空；不著眼界无相，不著眼界有相，不著耳、鼻、舌、身、意界无相，不著耳、鼻、舌、身、意界有相；不著眼界无愿，不著眼界有愿，不著耳、鼻、舌、身、意界无愿，不著耳、鼻、舌、身、意界有愿。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不著色界有，不著色界非有，不著声、香、味、触、法界有，不著声、香、味、触、法界非有；不著色界常，不著色界无常，不著声、香、味、触、法界常，不著声、香、味、触、法界无常；不著色界乐，不著色界苦，不著声、香、味、触、法界乐，不著声、香、味、触、法界苦；不著色界我，不著色界无我，不著声、香、味、触、法界我，不著声、香、味、触、法界无我；不著色界寂静，不著色界不寂静，不著声、香、味、触、法界寂静，不著声、香、味、触、法界不寂静；不著色界空，不著色界不空，不著声、香、味、触、法界空，不著声、香、味、触、法界不空；不著色界无相，不著色界有相，不著声、香、味、触、法界无相，不著声、香、味、触、法界有相；不著色界无愿，不著色界有愿，不著声、香、味、触、法界无愿，不著声、香、味、触、法界有愿。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不著眼识界有，不著眼识界非有，不著耳、鼻、舌、身、意识界有，不著耳、鼻、舌、身、意识界非有；不著眼识界常，不著眼识界无常，不著耳、鼻、舌、身、意识界常，不著耳、鼻、舌、身、意识界无常；不著眼识界乐，不著眼识界苦，不著耳、鼻、舌、身、意识界乐，不著耳、鼻、舌、身、意识界苦；不著眼识界我，不著眼识界无我，不著耳、鼻、舌、身、意识界我，不著耳、鼻、舌、身、意识界无我；不著眼识界寂静，不著眼识界不寂静，不著耳、鼻、舌、身、意识界寂静，不著耳、鼻、舌、身、意识界不寂静；不著眼识界空，不著眼识界不空，不著耳、鼻、舌、身、意识界空，不著耳、鼻、舌、身、意识界不空；不著眼识界无相，不著眼识界有相，不著耳、鼻、舌、身、意识界无相，不著耳、鼻、舌、身、意识界有相；不著眼识界无愿，不著眼识界有愿，不著耳、鼻、舌、身、意识界无愿，不著耳、鼻、舌、身、意识界有愿。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

## 大般若波罗蜜多经卷第六

### 初分相应品第三之三

“复次，舍利子，诸菩萨摩诃萨修行般若波罗蜜多，不著眼触有，不著眼触非有，不著耳、鼻、舌、身、意触有，不著耳、鼻、舌、身、意触非有；不著眼触常，不著眼触无常，不著耳、鼻、舌、身、意触常，不著耳、鼻、舌、身、意触无常；不著眼触乐，不著眼触苦，不著耳、鼻、舌、身、意触乐，不著耳、鼻、舌、身、意触苦；不著眼触我，不著眼触无我，不著耳、鼻、舌、身、意触我，不著耳、鼻、舌、身、意触无我；不著眼触寂静，不著眼触不寂静，不著耳、鼻、舌、身、意触寂静，不著耳、鼻、舌、身、意触不寂静；不著眼触空，不著眼触不空，不著耳、鼻、舌、身、意触空，不著耳、鼻、舌、身、意触不空；不著眼触无相，不著眼触有相，不著耳、鼻、舌、身、意触无相，不著耳、鼻、舌、身、意触有相；不著眼触无愿，不著眼触有愿，不著耳、鼻、舌、身、意触无愿，不著耳、鼻、舌、身、意触有愿。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不著眼触为缘所生诸受有，不著眼触为缘所生诸受非有，不著耳、鼻、舌、身、意触为缘所生诸受有，不著耳、鼻、舌、身、意触为缘所生诸受非有；不著眼触为缘所生诸受常，不著眼触为缘所生诸受无常，不著耳、鼻、舌、身、意触为缘所生诸受常，不著耳、鼻、舌、身、意触为缘所生诸受无常；不著眼触为缘所生诸受乐，不著眼触为缘所生诸受苦，不著耳、鼻、舌、身、意触为缘所生诸受乐，不著耳、鼻、舌、身、意触为缘所生诸受苦；不著眼触为缘所生诸受我，不著眼触为缘所生诸受无我，不著耳、鼻、舌、身、意触为缘所生诸受我，不著耳、鼻、舌、身、意触为缘所生诸受无我；不著眼触为缘所生诸受寂静，不著眼触为缘所生诸受不寂静，不著耳、鼻、舌、身、意触为缘所生诸受寂静，不著耳、鼻、舌、身、意触为缘所生诸受不寂静；不著眼触为缘所生诸受空，不著眼触为缘所生诸受不空，不著耳、鼻、舌、身、意触为缘所生诸受空，不著耳、鼻、舌、身、意触为缘所生诸受不空；不著眼触为缘所生诸受无相，不著眼触为缘所生诸受有相，不著耳、鼻、舌、身、意触为缘所生诸受无相，不著耳、鼻、舌、身、意触为缘所生诸受有相；不著眼触为缘所生诸受无愿，不著眼触为缘所生诸受有愿，不著耳、鼻、舌、身、意触为缘所生诸受无愿，不著耳、鼻、舌、身、意触为缘所生诸受有愿。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不著地界有，不著地界非有，不著水、火、风、空、识界有，不著水、火、风、空、识界非有；不著地界常，不著地界无常，不著水、火、风、空、识界常，不著水、火、风、空、识界无常；不著地界乐，不著地界苦，不著水、火、风、空、识界乐，不著水、火、风、空、识界苦；不著地界我，不著地界无我，不著水、火、风、空、识界我，不著水、火、风、空、识界无我；不著地界寂静，不著地界不寂静，不著水、火、风、空、识界寂静，不著水、火、风、空、识界不寂静；不著地界空，不著地界不空，不著水、火、风、空、识界空，不著水、火、风、空、识界不空；不著地界无相，不著地界有相，不著水、火、风、空、识界无相，不著水、火、风、空、识界有相；不著地界无愿，不著地界有愿，不著水、火、风、空、识界无愿，不著水、火、风、空、识界有愿。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不著因缘有，不著因缘非有，不著等无间缘、所缘缘、增上缘及从缘所生法有，不著等无间缘、所缘缘、增上缘及从缘所生法非有；不著因缘常，不著因缘无常，不著等无间缘、所缘缘、增上缘及从缘所生法常，不著等无间缘、所缘缘、增上缘及从缘所生法无常；不著因缘乐，不著因缘苦，不著等无间缘、所缘缘、增上缘及从缘所生法乐，不著等无间缘、所缘缘、增上缘及从缘所生法苦；不著因缘我，不著因缘无我，不著等无间缘、所缘缘、增上缘及从缘所生法我，不著等无间缘、所缘缘、增上缘及从缘所生法无我；不著因缘寂静，不著因缘不寂静，不著等无间缘、所缘缘、增上缘及从缘所生法寂静，不著等无间缘、所缘缘、增上缘及从缘所生法不寂静；不著因缘空，不著因缘不空，不著等无间缘、所缘缘、增上缘及从缘所生法空，不著等无间缘、所缘缘、增上缘及从缘所生法不空；不著因缘无相，不著因缘有相，不著等无间缘、所缘缘、增上缘及从缘所生法无相，不著等无间缘、所缘缘、增上缘及从缘所生法有相；不著因缘无愿，不著因缘有愿，不著等无间缘、所缘缘、增上缘及从缘所生法无愿，不著等无间缘、所缘缘、增上缘及从缘所生法有愿。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不著无明有，不著无明非有，不著行、识、名色、六处、触、受、爱、取、有、生、老死愁叹苦忧恼有，不著行乃至老死愁叹苦忧恼非有；不著无明常，不著无明无常，不著行乃至老死愁叹苦忧恼常，不著行乃至老死愁叹苦忧恼无常；不著无明乐，不著无明苦，不著行乃至老死愁叹苦忧恼乐，不著行乃至老死愁叹苦忧恼苦；不著无明我，不著无明无我，不著行乃至老死愁叹苦忧恼我，不著行乃至老死愁叹苦忧恼无我；不著无明寂静，不著无明不寂静，不著行乃至老死愁叹苦忧恼寂静，不著行乃至老死愁叹苦忧恼不寂静；不著无明空，不著无明不空，不著行乃至老死愁叹苦忧恼空，不著行乃至老死愁叹苦忧恼不空；不著无明无相，不著无明有相，不著行乃至老死愁叹苦忧恼无相，不著行乃至老死愁叹苦忧恼有相；不著无明无愿，不著无明有愿，不著行乃至老死愁叹苦忧恼无愿，不著行乃至老死愁叹苦忧恼有愿。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不著布施波罗蜜多有，不著布施波罗蜜多非有，不著净戒、安忍、精进、静虑、般若波罗蜜多有，不著净戒、安忍、精进、静虑、般若波罗蜜多非有；不著布施波罗蜜多常，不著布施波罗蜜多无常，不著净戒、安忍、精进、静虑、般若波罗蜜多常，不著净戒、安忍、精进、静虑、般若波罗蜜多无常；不著布施波罗蜜多乐，不著布施波罗蜜多苦，不著净戒、安忍、精进、静虑、般若波罗蜜多乐，不著净戒、安忍、精进、静虑、般若波罗蜜多苦；不著布施波罗蜜多我，不著布施波罗蜜多无我，不著净戒、安忍、精进、静虑、般若波罗蜜多我，不著净戒、安忍、精进、静虑、般若波罗蜜多无我；不著布施波罗蜜多寂静，不著布施波罗蜜多不寂静，不著净戒、安忍、精进、静虑、般若波罗蜜多寂静，不著净戒、安忍、精进、静虑、般若波罗蜜多不寂静；不著布施波罗蜜多空，不著布施波罗蜜多不空，不著净戒、安忍、精进、静虑、般若波罗蜜多空，不著净戒、安忍、精进、静虑、般若波罗蜜多不空；不著布施波罗蜜多无相，不著布施波罗蜜多有相，不著净戒、安忍、精进、静虑、般若波罗蜜多无相，不著净戒、安忍、精进、静虑、般若波罗蜜多有相；不著布施波罗蜜多无愿，不著布施波罗蜜多有愿，不著净戒、安忍、精进、静虑、般若波罗蜜多无愿，不著净戒、安忍、精进、静虑、般若波罗蜜多有愿。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不著内空有，不著内空非有，不著外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空有，不著外空乃至无性自性空非有；不著内空常，不著内空无常，不著外空乃至无性自性空常，不著外空乃至无性自性空无常；不著内空乐，不著内空苦，不著外空乃至无性自性空乐，不著外空乃至无性自性空苦；不著内空我，不著内空无我，不著外空乃至无性自性空我，不著外空乃至无性自性空无我；不著内空寂静，不著内空不寂静，不著外空乃至无性自性空寂静，不著外空乃至无性自性空不寂静；不著内空空，不著内空不空，不著外空乃至无性自性空空，不著外空乃至无性自性空不空；不著内空无相，不著内空有相，不著外空乃至无性自性空无相，不著外空乃至无性自性空有相；不著内空无愿，不著内空有愿，不著外空乃至无性自性空无愿，不著外空乃至无性自性空有愿。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不著真如有，不著真如非有，不著法界、法性、不虚妄性、不变异性、平等性、离生性、法定、法住、实际、虚空界、不思议界有，不著法界乃至不思议界非有；不著真如常，不著真如无常，不著法界乃至不思议界常，不著法界乃至不思议界无常；不著真如乐，不著真如苦，不著法界乃至不思议界乐，不著法界乃至不思议界苦；不著真如我，不著真如无我，不著法界乃至不思议界我，不著法界乃至不思议界无我；不著真如寂静，不著真如不寂静，不著法界乃至不思议界寂静，不著法界乃至不思议界不寂静；不著真如空，不著真如不空，不著法界乃至不思议界空，不著法界乃至不思议界不空；不著真如无相，不著真如有相，不著法界乃至不思议界无相，不著法界乃至不思议界有相；不著真如无愿，不著真如有愿，不著法界乃至不思议界无愿，不著法界乃至不思议界有愿。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不著四念住有，不著四念住非有，不著四正断、四神足、五根、五力、七等觉支、八圣道支有，不著四正断乃至八圣道支非有；不著四念住常，不著四念住无常，不著四正断乃至八圣道支常，不著四正断乃至八圣道支无常；不著四念住乐，不著四念住苦，不著四正断乃至八圣道支乐，不著四正断乃至八圣道支苦；不著四念住我，不著四念住无我，不著四正断乃至八圣道支我，不著四正断乃至八圣道支无我；不著四念住寂静，不著四念住不寂静，不著四正断乃至八圣道支寂静，不著四正断乃至八圣道支不寂静；不著四念住空，不著四念住不空，不著四正断乃至八圣道支空，不著四正断乃至八圣道支不空；不著四念住无相，不著四念住有相，不著四正断乃至八圣道支无相，不著四正断乃至八圣道支有相；不著四念住无愿，不著四念住有愿，不著四正断乃至八圣道支无愿，不著四正断乃至八圣道支有愿。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不著苦圣谛有，不著苦圣谛非有，不著集、灭、道圣谛有，不著集、灭、道圣谛非有；不著苦圣谛常，不著苦圣谛无常，不著集、灭、道圣谛常，不著集、灭、道圣谛无常；不著苦圣谛乐，不著苦圣谛苦，不著集、灭、道圣谛乐，不著集、灭、道圣谛苦；不著苦圣谛我，不著苦圣谛无我，不著集、灭、道圣谛我，不著集、灭、道圣谛无我；不著苦圣谛寂静，不著苦圣谛不寂静，不著集、灭、道圣谛寂静，不著集、灭、道圣谛不寂静；不著苦圣谛空，不著苦圣谛不空，不著集、灭、道圣谛空，不著集、灭、道圣谛不空；不著苦圣谛无相，不著苦圣谛有相，不著集、灭、道圣谛无相，不著集、灭、道圣谛有相；不著苦圣谛无愿，不著苦圣谛有愿，不著集、灭、道圣谛无愿，不著集、灭、道圣谛有愿。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不著四静虑有，不著四静虑非有，不著四无量、四无色定有，不著四无量、四无色定非有；不著四静虑常，不著四静虑无常，不著四无量、四无色定常，不著四无量、四无色定无常；不著四静虑乐，不著四静虑苦，不著四无量、四无色定乐，不著四无量、四无色定苦；不著四静虑我，不著四静虑无我，不著四无量、四无色定我，不著四无量、四无色定无我；不著四静虑寂静，不著四静虑不寂静，不著四无量、四无色定寂静，不著四无量、四无色定不寂静；不著四静虑空，不著四静虑不空，不著四无量、四无色定空，不著四无量、四无色定不空；不著四静虑无相，不著四静虑有相，不著四无量、四无色定无相，不著四无量、四无色定有相；不著四静虑无愿，不著四静虑有愿，不著四无量、四无色定无愿，不著四无量、四无色定有愿。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不著八解脱有，不著八解脱非有，不著八胜处、九次第定、十遍处有，不著八胜处、九次第定、十遍处非有；不著八解脱常，不著八解脱无常，不著八胜处、九次第定、十遍处常，不著八胜处、九次第定、十遍处无常；不著八解脱乐，不著八解脱苦，不著八胜处、九次第定、十遍处乐，不著八胜处、九次第定、十遍处苦；不著八解脱我，不著八解脱无我，不著八胜处、九次第定、十遍处我，不著八胜处、九次第定、十遍处无我；不著八解脱寂静，不著八解脱不寂静，不著八胜处、九次第定、十遍处寂静，不著八胜处、九次第定、十遍处不寂静；不著八解脱空，不著八解脱不空，不著八胜处、九次第定、十遍处空，不著八胜处、九次第定、十遍处不空；不著八解脱无相，不著八解脱有相，不著八胜处、九次第定、十遍处无相，不著八胜处、九次第定、十遍处有相；不著八解脱无愿，不著八解脱有愿，不著八胜处、九次第定、十遍处无愿，不著八胜处、九次第定、十遍处有愿。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不著空解脱门有，不著空解脱门非有，不著无相、无愿解脱门有，不著无相、无愿解脱门非有；不著空解脱门常，不著空解脱门无常，不著无相、无愿解脱门常，不著无相、无愿解脱门无常；不著空解脱门乐，不著空解脱门苦，不著无相、无愿解脱门乐，不著无相、无愿解脱门苦；不著空解脱门我，不著空解脱门无我，不著无相、无愿解脱门我，不著无相、无愿解脱门无我；不著空解脱门寂静，不著空解脱门不寂静，不著无相、无愿解脱门寂静，不著无相、无愿解脱门不寂静；不著空解脱门空，不著空解脱门不空，不著无相、无愿解脱门空，不著无相、无愿解脱门不空；不著空解脱门无相，不著空解脱门有相，不著无相、无愿解脱门无相，不著无相、无愿解脱门有相；不著空解脱门无愿，不著空解脱门有愿，不著无相、无愿解脱门无愿，不著无相、无愿解脱门有愿。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不著一切陀罗尼门有，不著一切陀罗尼门非有，不著一切三摩地门有，不著一切三摩地门非有；不著一切陀罗尼门常，不著一切陀罗尼门无常，不著一切三摩地门常，不著一切三摩地门无常；不著一切陀罗尼门乐，不著一切陀罗尼门苦，不著一切三摩地门乐，不著一切三摩地门苦；不著一切陀罗尼门我，不著一切陀罗尼门无我，不著一切三摩地门我，不著一切三摩地门无我；不著一切陀罗尼门寂静，不著一切陀罗尼门不寂静，不著一切三摩地门寂静，不著一切三摩地门不寂静；不著一切陀罗尼门空，不著一切陀罗尼门不空，不著一切三摩地门空，不著一切三摩地门不空；不著一切陀罗尼门无相，不著一切陀罗尼门有相，不著一切三摩地门无相，不著一切三摩地门有相；不著一切陀罗尼门无愿，不著一切陀罗尼门有愿，不著一切三摩地门无愿，不著一切三摩地门有愿。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不著极喜地有，不著极喜地非有，不著离垢地、发光地、焰慧地、极难胜地、现前地、远行地、不动地、善慧地、法云地有，不著离垢地乃至法云地非有；不著极喜地常，不著极喜地无常，不著离垢地乃至法云地常，不著离垢地乃至法云地无常；不著极喜地乐，不著极喜地苦，不著离垢地乃至法云地乐，不著离垢地乃至法云地苦；不著极喜地我，不著极喜地无我，不著离垢地乃至法云地我，不著离垢地乃至法云地无我；不著极喜地寂静，不著极喜地不寂静，不著离垢地乃至法云地寂静，不著离垢地乃至法云地不寂静；不著极喜地空，不著极喜地不空，不著离垢地乃至法云地空，不著离垢地乃至法云地不空；不著极喜地无相，不著极喜地有相，不著离垢地乃至法云地无相，不著离垢地乃至法云地有相；不著极喜地无愿，不著极喜地有愿，不著离垢地乃至法云地无愿，不著离垢地乃至法云地有愿。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不著五眼有，不著五眼非有，不著六神通有，不著六神通非有；不著五眼常，不著五眼无常，不著六神通常，不著六神通无常；不著五眼乐，不著五眼苦，不著六神通乐，不著六神通苦；不著五眼我，不著五眼无我，不著六神通我，不著六神通无我；不著五眼寂静，不著五眼不寂静，不著六神通寂静，不著六神通不寂静；不著五眼空，不著五眼不空，不著六神通空，不著六神通不空；不著五眼无相，不著五眼有相，不著六神通无相，不著六神通有相；不著五眼无愿，不著五眼有愿，不著六神通无愿，不著六神通有愿。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不著佛十力有，不著佛十力非有，不著四无所畏、四无碍解、大慈、大悲、大喜、大舍、十八佛不共法有，不著四无所畏乃至十八佛不共法非有；不著佛十力常，不著佛十力无常，不著四无所畏乃至十八佛不共法常，不著四无所畏乃至十八佛不共法无常；不著佛十力乐，不著佛十力苦，不著四无所畏乃至十八佛不共法乐，不著四无所畏乃至十八佛不共法苦；不著佛十力我，不著佛十力无我，不著四无所畏乃至十八佛不共法我，不著四无所畏乃至十八佛不共法无我；不著佛十力寂静，不著佛十力不寂静，不著四无所畏乃至十八佛不共法寂静，不著四无所畏乃至十八佛不共法不寂静；不著佛十力空，不著佛十力不空，不著四无所畏乃至十八佛不共法空，不著四无所畏乃至十八佛不共法不空；不著佛十力无相，不著佛十力有相，不著四无所畏乃至十八佛不共法无相，不著四无所畏乃至十八佛不共法有相；不著佛十力无愿，不著佛十力有愿，不著四无所畏乃至十八佛不共法无愿，不著四无所畏乃至十八佛不共法有愿。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不著三十二大士相有，不著三十二大士相非有，不著八十随好有，不著八十随好非有；不著三十二大士相常，不著三十二大士相无常，不著八十随好常，不著八十随好无常；不著三十二大士相乐，不著三十二大士相苦，不著八十随好乐，不著八十随好苦；不著三十二大士相我，不著三十二大士相无我，不著八十随好我，不著八十随好无我；不著三十二大士相寂静，不著三十二大士相不寂静，不著八十随好寂静，不著八十随好不寂静；不著三十二大士相空，不著三十二大士相不空，不著八十随好空，不著八十随好不空；不著三十二大士相无相，不著三十二大士相有相，不著八十随好无相，不著八十随好有相；不著三十二大士相无愿，不著三十二大士相有愿，不著八十随好无愿，不著八十随好有愿。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不著无忘失法有，不著无忘失法非有，不著恒住舍性有，不著恒住舍性非有；不著无忘失法常，不著无忘失法无常，不著恒住舍性常，不著恒住舍性无常；不著无忘失法乐，不著无忘失法苦，不著恒住舍性乐，不著恒住舍性苦；不著无忘失法我，不著无忘失法无我，不著恒住舍性我，不著恒住舍性无我；不著无忘失法寂静，不著无忘失法不寂静，不著恒住舍性寂静，不著恒住舍性不寂静；不著无忘失法空，不著无忘失法不空，不著恒住舍性空，不著恒住舍性不空；不著无忘失法无相，不著无忘失法有相，不著恒住舍性无相，不著恒住舍性有相；不著无忘失法无愿，不著无忘失法有愿，不著恒住舍性无愿，不著恒住舍性有愿。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不著一切智有，不著一切智非有，不著道相智、一切相智有，不著道相智、一切相智非有；不著一切智常，不著一切智无常，不著道相智、一切相智常，不著道相智、一切相智无常；不著一切智乐，不著一切智苦，不著道相智、一切相智乐，不著道相智、一切相智苦；不著一切智我，不著一切智无我，不著道相智、一切相智我，不著道相智、一切相智无我；不著一切智寂静，不著一切智不寂静，不著道相智、一切相智寂静，不著道相智、一切相智不寂静；不著一切智空，不著一切智不空，不著道相智、一切相智空，不著道相智、一切相智不空；不著一切智无相，不著一切智有相，不著道相智、一切相智无相，不著道相智、一切相智有相；不著一切智无愿，不著一切智有愿，不著道相智、一切相智无愿，不著道相智、一切相智有愿。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不著预流果有，不著预流果非有，不著一来、不还、阿罗汉果、独觉菩提有，不著一来、不还、阿罗汉果、独觉菩提非有；不著预流果常，不著预流果无常，不著一来、不还、阿罗汉果、独觉菩提常，不著一来、不还、阿罗汉果、独觉菩提无常；不著预流果乐，不著预流果苦，不著一来、不还、阿罗汉果、独觉菩提乐，不著一来、不还、阿罗汉果、独觉菩提苦；不著预流果我，不著预流果无我，不著一来、不还、阿罗汉果、独觉菩提我，不著一来、不还、阿罗汉果、独觉菩提无我；不著预流果寂静，不著预流果不寂静，不著一来、不还、阿罗汉果、独觉菩提寂静，不著一来、不还、阿罗汉果、独觉菩提不寂静；不著预流果空，不著预流果不空，不著一来、不还、阿罗汉果、独觉菩提空，不著一来、不还、阿罗汉果、独觉菩提不空；不著预流果无相，不著预流果有相，不著一来、不还、阿罗汉果、独觉菩提无相，不著一来、不还、阿罗汉果、独觉菩提有相；不著预流果无愿，不著预流果有愿，不著一来、不还、阿罗汉果、独觉菩提无愿，不著一来、不还、阿罗汉果、独觉菩提有愿。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不著一切菩萨摩诃萨行有，不著一切菩萨摩诃萨行非有，不著诸佛无上正等菩提有，不著诸佛无上正等菩提非有；不著一切菩萨摩诃萨行常，不著一切菩萨摩诃萨行无常，不著诸佛无上正等菩提常，不著诸佛无上正等菩提无常；不著一切菩萨摩诃萨行乐，不著一切菩萨摩诃萨行苦，不著诸佛无上正等菩提乐，不著诸佛无上正等菩提苦；不著一切菩萨摩诃萨行我，不著一切菩萨摩诃萨行无我，不著诸佛无上正等菩提我，不著诸佛无上正等菩提无我；不著一切菩萨摩诃萨行寂静，不著一切菩萨摩诃萨行不寂静，不著诸佛无上正等菩提寂静，不著诸佛无上正等菩提不寂静；不著一切菩萨摩诃萨行空，不著一切菩萨摩诃萨行不空，不著诸佛无上正等菩提空，不著诸佛无上正等菩提不空；不著一切菩萨摩诃萨行无相，不著一切菩萨摩诃萨行有相，不著诸佛无上正等菩提无相，不著诸佛无上正等菩提有相；不著一切菩萨摩诃萨行无愿，不著一切菩萨摩诃萨行有愿；不著诸佛无上正等菩提无愿，不著诸佛无上正等菩提有愿。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“舍利子，修行般若波罗蜜多菩萨摩诃萨，不作是念：‘我行般若波罗蜜多。’不作是念：‘我不行般若波罗蜜多。’不作是念：‘我亦行亦不行般若波罗蜜多。’不作是念：‘我非行非不行般若波罗蜜多。’舍利子，修行般若波罗蜜多菩萨摩诃萨，与如是法相应故，当言与般若波罗蜜多相应。

## 大般若波罗蜜多经卷第七

### 初分相应品第三之四

“复次，舍利子，诸菩萨摩诃萨修行般若波罗蜜多时，不为布施波罗蜜多故修行般若波罗蜜多，不为净戒、安忍、精进、静虑、般若波罗蜜多故修行般若波罗蜜多。

“诸菩萨摩诃萨修行般若波罗蜜多时，不为内空故修行般若波罗蜜多，不为外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空故修行般若波罗蜜多。

“诸菩萨摩诃萨修行般若波罗蜜多时，不为真如故修行般若波罗蜜多，不为法界、法性、不虚妄性、不变异性、平等性、离生性、法定、法住、实际、虚空界、不思议界故修行般若波罗蜜多。

“诸菩萨摩诃萨修行般若波罗蜜多时，不为入正性离生故修行般若波罗蜜多，不为得不退转地故修行般若波罗蜜多，不为成熟有情故修行般若波罗蜜多，不为严净佛土故修行般若波罗蜜多。

“诸菩萨摩诃萨修行般若波罗蜜多时，不为四念住故修行般若波罗蜜多，不为四正断、四神足、五根、五力、七等觉支、八圣道支故修行般若波罗蜜多；不为苦圣谛故修行般若波罗蜜多，不为集、灭、道圣谛故修行般若波罗蜜多。

“诸菩萨摩诃萨修行般若波罗蜜多时，不为四静虑故修行般若波罗蜜多，不为四无量、四无色定故修行般若波罗蜜多。

“诸菩萨摩诃萨修行般若波罗蜜多时，不为八解脱故修行般若波罗蜜多，不为八胜处、九次第定、十遍处故修行般若波罗蜜多。

“诸菩萨摩诃萨修行般若波罗蜜多时，不为空解脱门故修行般若波罗蜜多，不为无相、无愿解脱门故修行般若波罗蜜多。

“诸菩萨摩诃萨修行般若波罗蜜多时，不为一切陀罗尼门故修行般若波罗蜜多，不为一切三摩地门故修行般若波罗蜜多。

“诸菩萨摩诃萨修行般若波罗蜜多时，不为极喜地故修行般若波罗蜜多，不为离垢地、发光地、焰慧地、极难胜地、现前地、远行地、不动地、善慧地、法云地故修行般若波罗蜜多。

“诸菩萨摩诃萨修行般若波罗蜜多时，不为肉眼故修行般若波罗蜜多，不为天眼、慧眼、法眼、佛眼故修行般若波罗蜜多。

“诸菩萨摩诃萨修行般若波罗蜜多时，不为佛十力故修行般若波罗蜜多，不为四无所畏、四无碍解、大慈、大悲、大喜、大舍、十八佛不共法故修行般若波罗蜜多。

“诸菩萨摩诃萨修行般若波罗蜜多时，不为三十二大士相故修行般若波罗蜜多，不为八十随好故修行般若波罗蜜多。

“诸菩萨摩诃萨修行般若波罗蜜多时，不为无忘失法故修行般若波罗蜜多，不为恒住舍性故修行般若波罗蜜多。

“诸菩萨摩诃萨修行般若波罗蜜多时，不为一切智故修行般若波罗蜜多，不为道相智、一切相智、一切相微妙智故修行般若波罗蜜多。

“诸菩萨摩诃萨修行般若波罗蜜多时，不为超越预流果故修行般若波罗蜜多，不为超越一来、不还、阿罗汉果、独觉菩提故修行般若波罗蜜多。

“诸菩萨摩诃萨修行般若波罗蜜多时，不为一切菩萨摩诃萨行故修行般若波罗蜜多，不为诸佛无上正等菩提故修行般若波罗蜜多。

“何以故？舍利子，诸菩萨摩诃萨修行般若波罗蜜多，不见诸法性差别故。

“舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多时，不为天眼智证通故修行般若波罗蜜多，不为天耳智证通故修行般若波罗蜜多，不为他心智证通故修行般若波罗蜜多，不为宿住随念智证通故修行般若波罗蜜多，不为神境智证通故修行般若波罗蜜多，不为漏尽智证通故修行般若波罗蜜多。何以故？舍利子，诸菩萨摩诃萨修行般若波罗蜜多时，尚不见有所修般若波罗蜜多，况当见有菩萨如来所修六神通事？舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多时，不作是念：‘我以天眼智证通，遍见十方殑伽沙等诸佛世界一切有情死此生彼。’不作是念：‘我以天耳智证通，遍闻十方殑伽沙等诸佛世界诸佛菩萨所说法音。’不作是念：‘我以他心智证通，遍知十方殑伽沙等诸佛世界一切有情心、心所法。’不作是念：‘我以宿住随念智证通，遍忆十方殑伽沙等诸佛世界一切有情诸宿住事。’不作是念：‘我以神境智证通，遍至十方殑伽沙等诸佛世界，供养恭敬、尊重赞叹尔所界中诸佛菩萨。’不作是念：‘我以漏尽智证通，遍观十方殑伽沙等诸佛世界一切有情漏尽不尽。’舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多时，与如是般若波罗蜜多相应故，善能安立无量、无数、无边有情于无余依般涅槃界，一切恶魔不得其便，所有烦恼皆能伏灭，世间众事所欲随意。十方各如殑伽沙界一切如来、应、正等觉，及诸菩萨摩诃萨众，皆共护念如是菩萨，不令退堕一切声闻、独觉等地。十方各如殑伽沙界四大王众天、三十三天、夜摩天、睹史多天、乐变化天、他化自在天，梵众天——梵辅天、梵会天、大梵天，光天——少光天、无量光天、极光净天，净天——少净天、无量净天、遍净天，广天——少广天、无量广天、广果天，无烦天、无热天、善现天、善见天、色究竟天，及余一切声闻、独觉，皆共拥卫如是菩萨，诸有所为令无障碍，身心疾恼咸得痊除。设有罪业，于当来世应招苦报，转现轻受。何以故？舍利子，是菩萨摩诃萨于诸有情慈悲遍故。舍利子，是菩萨摩诃萨修行般若波罗蜜多威神力故，少用加行，便能引发最胜自在陀罗尼门、三摩地门，令速现起；随所生处，常得奉事一切如来、应、正等觉，乃至证得所求无上正等菩提，于其中间常不离佛。舍利子，是菩萨摩诃萨修行般若波罗蜜多时，与如是般若波罗蜜多相应故，得如是等无量无数不可思议微妙功德。

“复次，舍利子，诸菩萨摩诃萨修行般若波罗蜜多时，不作是念：‘有法与法若相应若不相应，若等若不等。’何以故？舍利子，是菩萨摩诃萨不见有法与法若相应若不相应、若等若不等故。

“诸菩萨摩诃萨修行般若波罗蜜多时，不作是念：‘我于法界若疾现等觉，若不疾现等觉。’何以故？舍利子，是菩萨摩诃萨不见少法能于法界现等觉故。诸菩萨摩诃萨修行般若波罗蜜多时，不见有法离法界者，不见法界离诸法有，亦不见诸法即是法界，不见法界即是诸法。

“诸菩萨摩诃萨修行般若波罗蜜多时，不作是念：‘法界能为诸法因缘。’不作是念：‘诸法能为法界因缘。’诸菩萨摩诃萨修行般若波罗蜜多时，不作是念：‘此法能证法界，此法不能证法界。’何以故？舍利子，是菩萨摩诃萨尚不见法，况见有法能证法界或不能证？

“舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多时，不见色与空相应，亦不见空与色相应；不见受、想、行、识与空相应，亦不见空与受、想、行、识相应。

“诸菩萨摩诃萨修行般若波罗蜜多时，不见眼处与空相应，亦不见空与眼处相应；不见耳、鼻、舌、身、意处与空相应，亦不见空与耳、鼻、舌、身、意处相应。

“诸菩萨摩诃萨修行般若波罗蜜多时，不见色处与空相应，亦不见空与色处相应；不见声、香、味、触、法处与空相应，亦不见空与声、香、味、触、法处相应。

“诸菩萨摩诃萨修行般若波罗蜜多时，不见眼界与空相应，亦不见空与眼界相应；不见耳、鼻、舌、身、意界与空相应，亦不见空与耳、鼻、舌、身、意界相应。

“诸菩萨摩诃萨修行般若波罗蜜多时，不见色界与空相应，亦不见空与色界相应；不见声、香、味、触、法界与空相应，亦不见空与声、香、味、触、法界相应。

“诸菩萨摩诃萨修行般若波罗蜜多时，不见眼识界与空相应，亦不见空与眼识界相应；不见耳、鼻、舌、身、意识界与空相应，亦不见空与耳、鼻、舌、身、意识界相应。

“诸菩萨摩诃萨修行般若波罗蜜多时，不见眼触与空相应，亦不见空与眼触相应；不见耳、鼻、舌、身、意触与空相应，亦不见空与耳、鼻、舌、身、意触相应。

“诸菩萨摩诃萨修行般若波罗蜜多时，不见眼触为缘所生诸受与空相应，亦不见空与眼触为缘所生诸受相应；不见耳、鼻、舌、身、意触为缘所生诸受与空相应，亦不见空与耳、鼻、舌、身、意触为缘所生诸受相应。

“诸菩萨摩诃萨修行般若波罗蜜多时，不见地界与空相应，亦不见空与地界相应；不见水、火、风、空、识界与空相应，亦不见空与水、火、风、空、识界相应。

“诸菩萨摩诃萨修行般若波罗蜜多时，不见因缘与空相应，亦不见空与因缘相应；不见等无间缘、所缘缘、增上缘及从缘所生法与空相应，亦不见空与等无间缘、所缘缘、增上缘及从缘所生法相应。

“诸菩萨摩诃萨修行般若波罗蜜多时，不见无明与空相应，亦不见空与无明相应；不见行、识、名色、六处、触、受、爱、取、有、生、老死愁叹苦忧恼与空相应，亦不见空与行乃至老死愁叹苦忧恼相应。

“诸菩萨摩诃萨修行般若波罗蜜多时，不见布施波罗蜜多与空相应，亦不见空与布施波罗蜜多相应；不见净戒、安忍、精进、静虑、般若波罗蜜多与空相应，亦不见空与净戒、安忍、精进、静虑、般若波罗蜜多相应。

“诸菩萨摩诃萨修行般若波罗蜜多时，不见内空与空相应，亦不见空与内空相应；不见外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空与空相应，亦不见空与外空乃至无性自性空相应。

“诸菩萨摩诃萨修行般若波罗蜜多时，不见真如与空相应，亦不见空与真如相应；不见法界、法性、不虚妄性、不变异性、平等性、离生性、法定、法住、实际、虚空界、不思议界与空相应，亦不见空与法界乃至不思议界相应。

“诸菩萨摩诃萨修行般若波罗蜜多时，不见四念住与空相应，亦不见空与四念住相应；不见四正断、四神足、五根、五力、七等觉支、八圣道支与空相应，亦不见空与四正断乃至八圣道支相应。

“诸菩萨摩诃萨修行般若波罗蜜多时，不见苦圣谛与空相应，亦不见空与苦圣谛相应；不见集、灭、道圣谛与空相应，亦不见空与集、灭、道圣谛相应。

“诸菩萨摩诃萨修行般若波罗蜜多时，不见四静虑与空相应，亦不见空与四静虑相应；不见四无量、四无色定与空相应，亦不见空与四无量、四无色定相应。

“诸菩萨摩诃萨修行般若波罗蜜多时，不见八解脱与空相应，亦不见空与八解脱相应；不见八胜处、九次第定、十遍处与空相应，亦不见空与八胜处、九次第定、十遍处相应。

“诸菩萨摩诃萨修行般若波罗蜜多时，不见空解脱门与空相应，亦不见空与空解脱门相应；不见无相、无愿解脱门与空相应，亦不见空与无相、无愿解脱门相应。

“诸菩萨摩诃萨修行般若波罗蜜多时，不见一切陀罗尼门与空相应，亦不见空与一切陀罗尼门相应；不见一切三摩地门与空相应，亦不见空与一切三摩地门相应。

“诸菩萨摩诃萨修行般若波罗蜜多时，不见极喜地与空相应，亦不见空与极喜地相应；不见离垢地、发光地、焰慧地、极难胜地、现前地、远行地、不动地、善慧地、法云地与空相应，亦不见空与离垢地乃至法云地相应。

“诸菩萨摩诃萨修行般若波罗蜜多时，不见五眼与空相应，亦不见空与五眼相应；不见六神通与空相应，亦不见空与六神通相应。

“诸菩萨摩诃萨修行般若波罗蜜多时，不见佛十力与空相应，亦不见空与佛十力相应；不见四无所畏、四无碍解、大慈、大悲、大喜、大舍、十八佛不共法与空相应，亦不见空与四无所畏乃至十八佛不共法相应。

“诸菩萨摩诃萨修行般若波罗蜜多时，不见三十二大士相与空相应，亦不见空与三十二大士相相应；不见八十随好与空相应，亦不见空与八十随好相应。

“诸菩萨摩诃萨修行般若波罗蜜多时，不见无忘失法与空相应，亦不见空与无忘失法相应；不见恒住舍性与空相应，亦不见空与恒住舍性相应。

“诸菩萨摩诃萨修行般若波罗蜜多时，不见一切智与空相应，亦不见空与一切智相应；不见道相智、一切相智与空相应，亦不见空与道相智、一切相智相应。

“诸菩萨摩诃萨修行般若波罗蜜多时，不见预流果与空相应，亦不见空与预流果相应；不见一来、不还、阿罗汉果、独觉菩提与空相应，亦不见空与一来、不还、阿罗汉果、独觉菩提相应。

“诸菩萨摩诃萨修行般若波罗蜜多时，不见一切菩萨摩诃萨行与空相应，亦不见空与一切菩萨摩诃萨行相应；不见诸佛无上正等菩提与空相应，亦不见空与诸佛无上正等菩提相应。

“舍利子，修行般若波罗蜜多诸菩萨摩诃萨，若能如是相应，是为第一与空相应。

“舍利子，修行般若波罗蜜多诸菩萨摩诃萨，由与如是空相应故，不堕声闻、独觉等地，严净佛土，成熟有情，速证无上正等菩提。

“舍利子，修行般若波罗蜜多诸菩萨摩诃萨，诸相应中与般若波罗蜜多相应为最第一、最尊最胜、最上最妙、最高最极、无上无上上、无等无等等。何以故？舍利子，此般若波罗蜜多相应最第一故，即是空相应，即是无相相应，即是无愿相应，由此因缘最为第一。

“舍利子，修行般若波罗蜜多诸菩萨摩诃萨，与如是般若波罗蜜多相应时，当知即为受记作佛，若近受记。

“舍利子，是菩萨摩诃萨由此相应，能为无量无数无边有情作大饶益。

“舍利子，是菩萨摩诃萨不作是念：‘我与般若波罗蜜多相应。’不作是念：‘我得受记，定当作佛，若近受记。’不作是念：‘我能严净佛土。’不作是念：‘我能成熟有情。’亦不作是念：‘我当证得所求无上正等菩提，转妙法轮度无量众。’

“何以故？舍利子，是菩萨摩诃萨不见有法离于法界，不见法界离于诸法，不见诸法即是法界，不见法界即是诸法，不见有法修行般若波罗蜜多，不见有法得佛授记，不见有法当得无上正等菩提，不见有法严净佛土，不见有法成熟有情。

“何以故？舍利子，诸菩萨摩诃萨修行般若波罗蜜多时，不起我想、有情想、命者想、生者想、养者想、士夫想、补特伽罗想、意生想、儒童想、作者想、使作者想、起者想、使起者想、受者想、使受者想、知者想、见者想故。所以者何？我、有情等毕竟不生，亦复不灭。彼既毕竟不生不灭，云何当能修行般若波罗蜜多及得种种功德胜利？

“舍利子，是菩萨摩诃萨不见有情生故修行般若波罗蜜多，不见有情灭故修行般若波罗蜜多，知诸有情空故修行般若波罗蜜多，知诸有情非我故修行般若波罗蜜多，知诸有情不可得故修行般若波罗蜜多，知诸有情远离故修行般若波罗蜜多，知诸有情本性非有情性故修行般若波罗蜜多。

“舍利子，修行般若波罗蜜多诸菩萨摩诃萨诸相应中，与空相应最为第一，与般若波罗蜜多相应最尊最胜，无能及者。

“舍利子，诸菩萨摩诃萨如是相应，普能引发如来十力、四无所畏、四无碍解、大慈、大悲、大喜、大舍、十八佛不共法、三十二大士相、八十随好、无忘失法、恒住舍性、一切智、道相智、一切相智，及余无量无边佛法。

“舍利子，诸菩萨摩诃萨修行般若波罗蜜多，与如是般若波罗蜜多相应故，毕竟不起悭贪、犯戒、忿恚、懈怠、散乱、恶慧障碍之心，布施、净戒、安忍、精进、静虑、般若波罗蜜多任运现前，无间无断。”

### 初分转生品第四之一

尔时，舍利子白佛言：“世尊，安住般若波罗蜜多诸菩萨摩诃萨，从何处没，来生此间？从此处没，当生何处？”

佛告具寿舍利子言：“安住般若波罗蜜多诸菩萨摩诃萨，有从他方佛土没，来生此间；有从睹史多天没，来生此间；有从人中没，生此人中。

“舍利子，若菩萨摩诃萨安住般若波罗蜜多，从他方佛土没，来生此者，是菩萨摩诃萨速与般若波罗蜜多相应。由与般若波罗蜜多相应故，转生便得深妙法门疾现在前；从此已后，恒与般若波罗蜜多速得相应，在所生处常得值佛，供养恭敬、尊重赞叹，能令般若波罗蜜多渐得圆满。

“舍利子，若菩萨摩诃萨安住般若波罗蜜多，从睹史多天没，来生此者，是菩萨摩诃萨多为一生所系。布施、净戒、安忍、精进、静虑、般若波罗蜜多自在现前，常不忘失；亦于一切陀罗尼门、三摩地门自在现前，常不忘失。

“舍利子，若菩萨摩诃萨安住般若波罗蜜多，从人中没，生人中者，是菩萨摩诃萨除不退转。其根昧钝，虽勤修般若波罗蜜多，而不能速与般若波罗蜜多相应，又于一切陀罗尼门、三摩地门未得自在。

“又，舍利子，汝后所问‘安住般若波罗蜜多诸菩萨摩诃萨，从此间没，当生何处？’者，舍利子，是菩萨摩诃萨由与般若波罗蜜多恒相应故，从此处没，生余佛土。从一佛国至一佛国，在在生处常得值遇诸佛世尊，供养恭敬、尊重赞叹，乃至无上正等菩提，终不离佛。

“复次，舍利子，有菩萨摩诃萨无方便善巧故，入初静虑，入第二、第三、第四静虑，亦能修行布施、净戒、安忍、精进、静虑、般若波罗蜜多。是菩萨摩诃萨得静虑故生长寿天，随彼寿尽来生人间，值遇诸佛，供养恭敬、尊重赞叹。虽行布施、净戒、安忍、精进、静虑、般若波罗蜜多，而诸根昧钝不甚明利，诸有所为非极善巧。

“复次，舍利子，有菩萨摩诃萨入初静虑，入第二、第三、第四静虑，亦能修行布施、净戒、安忍、精进、静虑、般若波罗蜜多。是菩萨摩诃萨无方便善巧故，舍诸静虑而生欲界。当知是菩萨摩诃萨，亦诸根昧钝不甚明利，诸有所为非极善巧。

“复次，舍利子，有菩萨摩诃萨入初静虑，入第二、第三、第四静虑；入慈无量，入悲、喜、舍无量；入空无边处定，入识无边处定、无所有处定、非想非非想处定；修行布施波罗蜜多，修行净戒、安忍、精进、静虑、般若波罗蜜多；安住内空，安住外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；安住真如，安住法界、法性、不虚妄性、不变异性、平等性、离生性、法定、法住、实际、虚空界、不思议界；修行四念住，修行四正断、四神足、五根、五力、七等觉支、八圣道支；安住苦圣谛，安住集、灭、道圣谛；修行八解脱，修行八胜处、九次第定、十遍处；修行空解脱门，修行无相、无愿解脱门；修行一切陀罗尼门，修行一切三摩地门；修行五眼，修行六神通；修行佛十力，修行四无所畏、四无碍解、大慈、大悲、大喜、大舍、十八佛不共法；修行无忘失法，修行恒住舍性；修行一切智，修行道相智、一切相智。是菩萨摩诃萨有方便善巧故，不随静虑、无量、无色势力而生，随所生处常遇如来、应、正等觉，供养恭敬、尊重赞叹，常不远离甚深般若波罗蜜多。当知是菩萨摩诃萨，此贤劫中定得无上正等菩提。

“复次，舍利子，有菩萨摩诃萨入初静虑，入第二、第三、第四静虑；入慈无量，入悲、喜、舍无量；入空无边处定，入识无边处定、无所有处定、非想非非想处定。是菩萨摩诃萨有方便善巧故，不随静虑、无量、无色势力而生，还生欲界若刹帝利大族、若婆罗门大族、若长者大族、若居士大族，为欲成熟诸有情故，不为贪染后有故生。

“复次，舍利子，有菩萨摩诃萨入初静虑，入第二、第三、第四静虑；入慈无量，入悲、喜、舍无量；入空无边处定，入识无边处定、无所有处定、非想非非想处定。是菩萨摩诃萨有方便善巧故，不随静虑、无量、无色势力而生，或生四大王众天，或生三十三天，或生夜摩天，或生睹史多天，或生乐变化天，或生他化自在天，为欲成熟诸有情故，及为严净诸佛土故，常值诸佛，供养恭敬、尊重赞叹，无空过者。

“复次，舍利子，有菩萨摩诃萨入初静虑，入第二、第三、第四静虑；入慈无量，入悲、喜、舍无量；入空无边处定，入识无边处定、无所有处定、非想非非想处定。是菩萨摩诃萨修行般若波罗蜜多有方便善巧故，于此处没，生梵世中作大梵王，威德炽盛过余梵众多百千倍。从自天处游诸佛土，从一佛国至一佛国，其中有菩萨摩诃萨未证无上正等菩提者，劝证无上正等菩提；已证无上正等菩提，未转法轮者，请转法轮，为欲利乐诸有情故。

“复次，舍利子，有菩萨摩诃萨一生所系，有方便善巧故，入初静虑，入第二、第三、第四静虑；入慈无量，入悲、喜、舍无量；入空无边处定，入识无边处定、无所有处定、非想非非想处定；修行布施波罗蜜多，修行净戒、安忍、精进、静虑、般若波罗蜜多；安住内空，安住外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；安住真如，安住法界、法性、不虚妄性、不变异性、平等性、离生性、法定、法住、实际、虚空界、不思议界；修行四念住，修行四正断、四神足、五根、五力、七等觉支、八圣道支；安住苦圣谛，安住集、灭、道圣谛；修行八解脱，修行八胜处、九次第定、十遍处；修行空解脱门，修行无相、无愿解脱门；修行一切陀罗尼门，修行一切三摩地门；修行五眼，修行六神通；修行佛十力，修行四无所畏、四无碍解、大慈、大悲、大喜、大舍、十八佛不共法；修行无忘失法，修行恒住舍性；修行一切智，修行道相智、一切相智。是菩萨摩诃萨不随静虑、无量、无色势力而生，现前奉事亲近供养现在如来、应、正等觉，于是佛所勤修梵行，从此处没，生睹史多天。尽彼寿量，诸根无缺，具念正知，无量无数百千俱胝那庾多天众围绕导从，游戏神通来生人中，现修苦行，证得无上正等菩提，转妙法轮度无量众。

“复次，舍利子，有菩萨摩诃萨得六神通，不生欲界，不生色界，不生无色界，游诸佛土，从一佛国至一佛国，供养恭敬、尊重赞叹无量如来、应、正等觉，修诸菩萨摩诃萨行，渐次证得所求无上正等菩提。

“复次，舍利子，有菩萨摩诃萨得六神通自在游戏，从一佛国至一佛国，所经佛土无有声闻、独觉等名，唯有一乘真梵行者。是菩萨摩诃萨于诸佛土，供养恭敬、尊重赞叹无量如来、应、正等觉，修行般若波罗蜜多，渐次圆满严净佛土，成熟有情，常无懈废。

“复次，舍利子，有菩萨摩诃萨得六神通自在游戏，从一佛国至一佛国，所经佛土有情寿量不可数知。是菩萨摩诃萨于诸佛土，供养恭敬、尊重赞叹无量如来、应、正等觉，修行般若波罗蜜多，渐次圆满严净佛土，成熟有情，曾无懈倦。

“复次，舍利子，有菩萨摩诃萨得六神通自在游戏，从一世界至一世界。有诸世界不闻佛名、法名、僧名，是菩萨摩诃萨往彼世界，称扬赞叹佛、法、僧宝，令诸有情深生净信，由斯长夜利益安乐。是菩萨摩诃萨于此命终，生有佛界，修诸菩萨摩诃萨行，渐次证得所求无上正等菩提，利益安乐诸有情类。

“复次，舍利子，有菩萨摩诃萨从初发心勇猛精进得初静虑，得第二、第三、第四静虑；得慈无量，得悲、喜、舍无量；得空无边处定，得识无边处定、无所有处定、非想非非想处定；修行布施波罗蜜多，修行净戒、安忍、精进、静虑、般若波罗蜜多；安住内空，安住外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；安住真如，安住法界、法性、不虚妄性、不变异性、平等性、离生性、法定、法住、实际、虚空界、不思议界；修行四念住，修行四正断、四神足、五根、五力、七等觉支、八圣道支；安住苦圣谛，安住集、灭、道圣谛；修行八解脱，修行八胜处、九次第定、十遍处；修行空解脱门，修行无相、无愿解脱门；修行一切陀罗尼门，修行一切三摩地门；修行极喜地，修行离垢地、发光地、焰慧地、极难胜地、现前地、远行地、不动地、善慧地、法云地；修行五眼，修行六神通；修行佛十力，修行四无所畏、四无碍解、大慈、大悲、大喜、大舍、十八佛不共法；修行无忘失法，修行恒住舍性；修行一切智，修行道相智、一切相智。是菩萨摩诃萨不生欲界、不生色界、不生无色界，常生能益诸有情处，利益安乐一切有情。

“复次，舍利子，有菩萨摩诃萨先已修习布施、净戒、安忍、精进、静虑、般若波罗蜜多，初发心已便入菩萨正性离生，乃至证得不退转地。

“复次，舍利子，有菩萨摩诃萨先已修习六波罗蜜多及余无量无边佛法，初发心已便能展转证得无上正等菩提，转妙法轮度无量众，于无余依大涅槃界而般涅槃。般涅槃后，所说正法住世一劫或一劫余，利乐无边诸有情类。

“复次，舍利子，有菩萨摩诃萨先已修习六波罗蜜多及余菩萨摩诃萨行，初发心已便与般若波罗蜜多相应，与无量无数百千俱胝那庾多菩萨摩诃萨，前后围绕游诸佛土，从一佛国至一佛国，供养恭敬、尊重赞叹诸佛世尊，成熟有情，严净佛土。

## 大般若波罗蜜多经卷第八

### 初分转生品第四之二

“复次，舍利子，有菩萨摩诃萨修行般若波罗蜜多，得四静虑及四无量、四无色定，于九等至次第超越，顺逆入出自在游戏，非诸声闻、独觉等境。是菩萨摩诃萨有时入初静虑，从初静虑起入灭尽定，从灭尽定起入第二静虑，从第二静虑起入灭尽定，从灭尽定起入第三静虑，从第三静虑起入灭尽定，从灭尽定起入第四静虑，从第四静虑起入灭尽定，从灭尽定起入空无边处定，从空无边处定起入灭尽定，从灭尽定起入识无边处定，从识无边处定起入灭尽定，从灭尽定起入无所有处定，从无所有处定起入灭尽定，从灭尽定起入非想非非想处定，从非想非非想处定起入灭尽定，从灭尽定起入初静虑。舍利子，是菩萨摩诃萨修行般若波罗蜜多，于诸等至方便善巧，次第超越自在游戏，然于其中无染无著。

“复次，舍利子，有菩萨摩诃萨虽已得四念住、四正断、四神足、五根、五力、七等觉支、八圣道支，虽已得空解脱门、无相解脱门、无愿解脱门，虽已住苦、集、灭、道圣谛，虽已得八解脱、八胜处、九次第定、十遍处，而不取预流果、若一来果、若不还果、若阿罗汉果、若独觉菩提。是菩萨摩诃萨修行般若波罗蜜多方便善巧，令诸有情修行四念住、四正断、四神足、五根、五力、七等觉支、八圣道支，修行空、无相、无愿解脱门，安住苦、集、灭、道圣谛，修行八解脱、八胜处、九次第定、十遍处，得预流果、若一来果、若不还果、若阿罗汉果、若独觉菩提。

“舍利子，是菩萨摩诃萨虽已修行布施、净戒、安忍、精进、静虑、般若波罗蜜多，虽已住内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，虽已住真如、法界、法性、不虚妄性、不变异性、平等性、离生性、法定、法住、实际、虚空界、不思议界，虽已修一切陀罗尼门、三摩地门，虽已修极喜地、离垢地、发光地、焰慧地、极难胜地、现前地、远行地、不动地、善慧地、法云地，虽已修五眼、六神通，虽已修佛十力、四无所畏、四无碍解、大慈、大悲、大喜、大舍、十八佛不共法，虽已修无忘失法、恒住舍性，虽已修一切智、道相智、一切相智，而不取无上正等菩提。是菩萨摩诃萨修行般若波罗蜜多方便善巧，令诸有情修行布施、净戒、安忍、精进、静虑、般若波罗蜜多，乃至修行一切智、道相智、一切相智，证得无上正等菩提。舍利子，一切声闻、独觉果智，即是菩萨摩诃萨忍。舍利子当知，是菩萨摩诃萨住不退转地，安住般若波罗蜜多能为斯事。

“复次，舍利子，有菩萨摩诃萨久已安住布施、净戒、安忍、精进、静虑、般若波罗蜜多，及余无量无边佛法，严净睹史多天宫。舍利子，当知是菩萨摩诃萨，此贤劫中定得无上正等菩提。

“复次，舍利子，有菩萨摩诃萨修行般若波罗蜜多，虽已得四静虑、四无量、四无色定，已得四念住、四正断、四神足、五根、五力、七等觉支、八圣道支，已修空、无相、无愿解脱门，已修八解脱、八胜处、九次第定、十遍处，已修布施、净戒、安忍、精进、静虑、般若波罗蜜多，已修一切陀罗尼门、三摩地门，已修菩萨摩诃萨地，已修五眼、六神通，已修佛十力、四无所畏、四无碍解、大慈、大悲、大喜、大舍、十八佛不共法，已修无忘失法、恒住舍性，已修一切智、道相智、一切相智，而于圣谛现未通达。舍利子当知，是菩萨摩诃萨一生所系。

“复次，舍利子，有菩萨摩诃萨修行布施、净戒、安忍、精进、静虑、般若波罗蜜多，游诸世界，从一佛国至一佛国，严净佛土，安立有情于无上觉。舍利子，是菩萨摩诃萨要经无量无数大劫，乃证无上正等菩提。

“复次，舍利子，有菩萨摩诃萨安住布施、净戒、安忍、精进、静虑、般若波罗蜜多，常勤精进饶益有情，口常不说引无义语，身、意不起引无义业。

“复次，舍利子，有菩萨摩诃萨修行六种波罗蜜多，常勤精进饶益有情，从一佛国至一佛国，断诸有情三恶趣道，方便安立善趣道中。

“复次，舍利子，有菩萨摩诃萨虽住六种波罗蜜多，而以布施波罗蜜多常为上首，勇猛修习，施诸有情一切乐具常无懈息。一切有情须食与食，须饮与饮，须乘与乘，须衣与衣，须华香与华香，须璎珞与璎珞，须房舍与房舍，须床榻与床榻，须卧具与卧具，须灯明与灯明，须财谷与财谷，须珍宝与珍宝，须伎乐与伎乐，须侍卫与侍卫，随其所须种种资具，欢喜施与令无所乏，施已劝修三菩提道。

“复次，舍利子，有菩萨摩诃萨虽住六种波罗蜜多，而以净戒波罗蜜多常为上首，勇猛修习，具身、语、意清净律仪，劝诸有情亦令修习如是律仪，令速圆满。

“复次，舍利子，有菩萨摩诃萨虽住六种波罗蜜多，而以安忍波罗蜜多常为上首，勇猛修习，远离一切忿恚等心，劝诸有情亦令修习如是安忍，令速圆满。

“复次，舍利子，有菩萨摩诃萨虽住六种波罗蜜多，而以精进波罗蜜多常为上首，勇猛修习，具足修行一切善法，劝诸有情亦令修习如是精进，令速圆满。

“复次，舍利子，有菩萨摩诃萨虽住六种波罗蜜多，而以静虑波罗蜜多常为上首，勇猛修习，具修一切胜奢摩他，劝诸有情亦令修习如是胜定，令速圆满。

“复次，舍利子，有菩萨摩诃萨虽住六种波罗蜜多，而以般若波罗蜜多常为上首，勇猛修习，具修一切毗钵舍那，劝诸有情亦令修习如是胜慧，令速圆满。

“复次，舍利子，有菩萨摩诃萨修行般若波罗蜜多，方便善巧化身如佛，遍入地狱、傍生、鬼界、若人、若天，随其类音为说正法，令获殊胜利益安乐。

“复次，舍利子，有菩萨摩诃萨安住布施、净戒、安忍、精进、静虑、般若波罗蜜多，化身如佛，遍至十方殑伽沙等诸佛世界，为诸有情宣说正法，供养恭敬、尊重赞叹诸佛世尊。于诸佛所听闻正法、严净佛土，周览十方最胜佛土微妙净相，而便自起最极庄严清净佛土，于中安处一生所系诸大菩萨，令速证得所求无上正等菩提。

“复次，舍利子，有菩萨摩诃萨修行布施、净戒、安忍、精进、静虑、般若波罗蜜多，具三十二大丈夫相，八十随好圆满庄严，诸根猛利最胜清净，众生见者无不爱敬起清净心，因斯劝导，随其根欲令渐证得三乘涅槃。

“如是，舍利子，菩萨摩诃萨修行般若波罗蜜多，应学清净身、语、意业。

“复次，舍利子，有菩萨摩诃萨修行布施、净戒、安忍、精进、静虑、般若波罗蜜多，虽得诸根最胜明利，而不恃此自重轻他。

“复次，舍利子，有菩萨摩诃萨从初发心乃至未得不退转地，恒住施戒波罗蜜多，于一切时不堕恶趣。

“复次，舍利子，有菩萨摩诃萨从初发心乃至未得不退转地，常不舍离十善业道。

“复次，舍利子，有菩萨摩诃萨安住施戒波罗蜜多，作转轮王成就七宝，以法教化不以非法，安立有情于十善道，亦以财宝施诸贫乏。

“复次，舍利子，有菩萨摩诃萨安住施戒波罗蜜多，受多百千转轮王报，值遇无量百千诸佛，供养恭敬、尊重赞叹，无空过者。

“复次，舍利子，有菩萨摩诃萨安住布施、净戒、安忍、精进、静虑、般若波罗蜜多，常为邪见盲冥有情作法照明，亦持此明常以自照，乃至无上正等菩提，此法照明曾不舍离。舍利子，是菩萨摩诃萨由此因缘，于诸佛法常得现起。

“是故，舍利子，诸菩萨摩诃萨修行般若波罗蜜多，于身、语、意三有罪业无容暂起。”

尔时，舍利子白佛言：“世尊，云何名为诸菩萨摩诃萨有罪身业、有罪语业、有罪意业？”

佛告具寿舍利子言：“舍利子，若菩萨摩诃萨作如是念：‘此是身，我由此故而起身业；此是语，我由此故而起语业；此是意，我由此故而起意业。’舍利子，如是名为诸菩萨摩诃萨有罪身业、有罪语业、有罪意业。

“又，舍利子，诸菩萨摩诃萨修行般若波罗蜜多，不得身及身业，不得语及语业，不得意及意业。

“又，舍利子，若菩萨摩诃萨修行般若波罗蜜多，得身、语、意及彼业者，便起悭贪、犯戒、忿恚、懈怠、散乱、恶慧之心。若起此心，不名菩萨摩诃萨。

“是故，舍利子，诸菩萨摩诃萨修行般若波罗蜜多，生此念者，无有是处。

“又，舍利子，诸菩萨摩诃萨修行布施、净戒、安忍、精进、静虑、般若波罗蜜多，起身、语、意三种粗重，无有是处。何以故？舍利子，诸菩萨摩诃萨修行六种波罗蜜多，能净一切身粗重故，能净一切语粗重故，能净一切意粗重故。”

尔时，舍利子白佛言：“世尊，云何菩萨摩诃萨能净身、语、意三种粗重？”

佛告具寿舍利子言：“舍利子，诸菩萨摩诃萨修行六种波罗蜜多，不得身及身粗重，不得语及语粗重，不得意及意粗重。如是，舍利子，诸菩萨摩诃萨修行六种波罗蜜多，能净身、语、意三种粗重。

“又，舍利子，若菩萨摩诃萨从初发心，常乐受持十善业道，不起声闻心，不起独觉心，于诸有情，恒起悲心欲拔其苦，恒起慈心欲与其乐。舍利子，我亦说如是菩萨摩诃萨，能净身、语、意三种粗重，利乐有情心力胜故。

“复次，舍利子，有菩萨摩诃萨修行布施、净戒、安忍、精进、静虑、般若波罗蜜多，净菩提道。”

尔时，舍利子白佛言：“世尊，云何名为菩萨摩诃萨菩提道？”

佛告具寿舍利子言：“舍利子，诸菩萨摩诃萨修行六种波罗蜜多，不得身业及身粗重，不得语业及语粗重，不得意业及意粗重，不得布施波罗蜜多，不得净戒波罗蜜多，不得安忍波罗蜜多，不得精进波罗蜜多，不得静虑波罗蜜多，不得般若波罗蜜多，不得声闻，不得独觉，不得菩萨，不得如来。舍利子，是名菩萨摩诃萨菩提道。何以故？以菩提道于一切法皆不得故。

“复次，舍利子，有菩萨摩诃萨修行布施、净戒、安忍、精进、静虑、般若波罗蜜多，趣菩提道，无能制者。”

尔时，舍利子白佛言：“世尊，何缘菩萨摩诃萨修行六种波罗蜜多，趣菩提道，无能制者？”

佛告具寿舍利子言：“舍利子，诸菩萨摩诃萨修行六种波罗蜜多时，不著色，不著受、想、行、识；不著眼处，不著耳、鼻、舌、身、意处；不著色处，不著声、香、味、触、法处；不著眼界，不著耳、鼻、舌、身、意界；不著色界，不著声、香、味、触、法界；不著眼识界，不著耳、鼻、舌、身、意识界；不著眼触，不著耳、鼻、舌、身、意触；不著眼触为缘所生诸受，不著耳、鼻、舌、身、意触为缘所生诸受；不著地界，不著水、火、风、空、识界；不著因缘，不著等无间缘、所缘缘、增上缘及从缘所生法；不著无明，不著行、识、名色、六处、触、受、爱、取、有、生、老死愁叹苦忧恼；不著布施波罗蜜多，不著净戒、安忍、精进、静虑、般若波罗蜜多；不著内空，不著外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；不著真如，不著法界、法性、不虚妄性、不变异性、平等性、离生性、法定、法住、实际、虚空界、不思议界；不著四念住，不著四正断、四神足、五根、五力、七等觉支、八圣道支；不著苦圣谛，不著集、灭、道圣谛；不著四静虑，不著四无量、四无色定；不著八解脱，不著八胜处、九次第定、十遍处；不著空解脱门，不著无相、无愿解脱门；不著一切陀罗尼门，不著一切三摩地门；不著极喜地，不著离垢地、发光地、焰慧地、极难胜地、现前地、远行地、不动地、善慧地、法云地；不著五眼，不著六神通；不著佛十力，不著四无所畏、四无碍解、大慈、大悲、大喜、大舍、十八佛不共法；不著三十二大士相，不著八十随好；不著无忘失法，不著恒住舍性；不著一切智，不著道相智、一切相智；不著预流果，不著一来、不还、阿罗汉果、独觉菩提；不著一切菩萨摩诃萨行，不著诸佛无上正等菩提。

“舍利子，由是缘故，诸菩萨摩诃萨修行六种波罗蜜多，增长炽盛趣菩提道，无能制者。

“复次，舍利子，有菩萨摩诃萨安住般若波罗蜜多，速能圆满一切智智；成胜智故，关闭一切险恶趣门，不受人天贫穷下贱；诸根具足，形貌端严，世间天、人、阿素洛等，咸共尊重，恭敬供养。”

尔时，舍利子白佛言：“世尊，何等名为是菩萨摩诃萨所成胜智？”

佛告具寿舍利子言：“舍利子，是菩萨摩诃萨成此智故，普见十方殑伽沙等诸佛世界一切如来、应、正等觉，普闻彼佛所说正法，普见彼会一切声闻、菩萨僧等，亦见彼土清净功德庄严之相。

“舍利子，是菩萨摩诃萨成此智故，不起世界想，不起如来想，不起正法想，不起菩萨想，不起声闻想，不起独觉想，不起自想，不起他想，不起佛土想。

“又，舍利子，诸菩萨摩诃萨由此智故，虽行布施波罗蜜多，而不得布施波罗蜜多；虽行净戒、安忍、精进、静虑、般若波罗蜜多，而不得净戒、安忍、精进、静虑、般若波罗蜜多。

“诸菩萨摩诃萨由此智故，虽住内空，而不得内空；虽住外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，而不得外空乃至无性自性空。

“诸菩萨摩诃萨由此智故，虽住真如，而不得真如；虽住法界、法性、不虚妄性、不变异性、平等性、离生性、法定、法住、实际、虚空界、不思议界，而不得法界乃至不思议界。

“诸菩萨摩诃萨由此智故，虽修四念住，而不得四念住；虽修四正断、四神足、五根、五力、七等觉支、八圣道支，而不得四正断乃至八圣道支。

“诸菩萨摩诃萨由此智故，虽住苦圣谛，而不得苦圣谛；虽住集、灭、道圣谛，而不得集、灭、道圣谛。

“诸菩萨摩诃萨由此智故，虽修四静虑，而不得四静虑；虽修四无量、四无色定，而不得四无量、四无色定。

“诸菩萨摩诃萨由此智故，虽修八解脱，而不得八解脱；虽修八胜处、九次第定、十遍处，而不得八胜处、九次第定、十遍处。

“诸菩萨摩诃萨由此智故，虽修空解脱门，而不得空解脱门；虽修无相、无愿解脱门，而不得无相、无愿解脱门。

“诸菩萨摩诃萨由此智故，虽修一切陀罗尼门，而不得一切陀罗尼门；虽修一切三摩地门，而不得一切三摩地门。

“诸菩萨摩诃萨由此智故，虽修极喜地，而不得极喜地；虽修离垢地、发光地、焰慧地、极难胜地、现前地、远行地、不动地、善慧地、法云地，而不得离垢地乃至法云地。

“诸菩萨摩诃萨由此智故，虽修五眼，而不得五眼；虽修六神通，而不得六神通。

“诸菩萨摩诃萨由此智故，虽修佛十力，而不得佛十力；虽修四无所畏、四无碍解、大慈、大悲、大喜、大舍、十八佛不共法，而不得四无所畏乃至十八佛不共法。

“诸菩萨摩诃萨由此智故，虽修三十二大士相，而不得三十二大士相；虽修八十随好，而不得八十随好。

“诸菩萨摩诃萨由此智故，虽修无忘失法，而不得无忘失法；虽修恒住舍性，而不得恒住舍性。

“诸菩萨摩诃萨由此智故，虽修一切智，而不得一切智；虽修道相智、一切相智，而不得道相智、一切相智。

“诸菩萨摩诃萨由此智故，虽修一切菩萨摩诃萨行，而不得一切菩萨摩诃萨行；虽修诸佛无上正等菩提，而不得诸佛无上正等菩提。

“舍利子，是名菩萨摩诃萨所成胜智。诸菩萨摩诃萨由成此智，速能圆满一切佛法。虽能圆满一切佛法，而于诸法无执无取，以一切法自性空故。

“复次，舍利子，有菩萨摩诃萨修行布施、净戒、安忍、精进、静虑、般若波罗蜜多，得净五眼。何等为五？所谓肉眼、天眼、慧眼、法眼、佛眼。”

尔时，舍利子白佛言：“世尊，云何菩萨摩诃萨得净肉眼？”

佛告具寿舍利子言：“舍利子，有菩萨摩诃萨得净肉眼，明了能见百踰缮那；有菩萨摩诃萨得净肉眼，明了能见二百踰缮那；有菩萨摩诃萨得净肉眼，明了能见三百踰缮那；有菩萨摩诃萨得净肉眼，明了能见四百、五百、六百乃至千踰缮那；有菩萨摩诃萨得净肉眼，明了能见一赡部洲；有菩萨摩诃萨得净肉眼，明了能见二大洲界；有菩萨摩诃萨得净肉眼，明了能见三大洲界；有菩萨摩诃萨得净肉眼，明了能见四大洲界；有菩萨摩诃萨得净肉眼，明了能见小千世界；有菩萨摩诃萨得净肉眼，明了能见中千世界；有菩萨摩诃萨得净肉眼，明了能见大千世界。

“舍利子，是为菩萨摩诃萨得净肉眼。”

尔时，舍利子复白佛言：“世尊，云何菩萨摩诃萨得净天眼？”

佛告具寿舍利子言：“舍利子，诸菩萨摩诃萨得净天眼，能见一切四大王众天天眼所见，亦如实知；能见一切三十三天、夜摩天、睹史多天、乐变化天、他化自在天天眼所见，亦如实知。诸菩萨摩诃萨得净天眼，能见一切梵众天天眼所见，亦如实知；能见一切梵辅天、梵会天、大梵天天眼所见，亦如实知。诸菩萨摩诃萨得净天眼，能见一切光天天眼所见，亦如实知；能见一切少光天、无量光天、极光净天天眼所见，亦如实知。诸菩萨摩诃萨得净天眼，能见一切净天天眼所见，亦如实知；能见一切少净天、无量净天、遍净天天眼所见，亦如实知。诸菩萨摩诃萨得净天眼，能见一切广天天眼所见，亦如实知；能见一切少广天、无量广天、广果天天眼所见，亦如实知。诸菩萨摩诃萨得净天眼，能见一切无想有情天天眼所见，亦如实知。诸菩萨摩诃萨得净天眼，能见一切无烦天天眼所见，亦如实知；能见一切无热天、善现天、善见天、色究竟天天眼所见，亦如实知。

“舍利子，有菩萨摩诃萨天眼所见，一切四大王众天乃至色究竟天所得天眼，皆不能见亦不能知。

“舍利子，诸菩萨摩诃萨得净天眼，能见十方殑伽沙等诸世界中，诸有情类死此生彼，亦如实知。

“舍利子，是为菩萨摩诃萨得净天眼。”

尔时，舍利子复白佛言：“世尊，云何菩萨摩诃萨得净慧眼？”

佛告具寿舍利子言：“舍利子，诸菩萨摩诃萨得净慧眼，不见有法若有为、若无为，不见有法若有漏、若无漏，不见有法若世间、若出世间，不见有法若有罪、若无罪，不见有法若杂染、若清净，不见有法若有色、若无色，不见有法若有对、若无对，不见有法若过去、若未来、若现在，不见有法若欲界系、若色界系、若无色界系，不见有法若善、若不善、若无记，不见有法若见所断、若修所断、若非所断，不见有法若学、若无学、若非学非无学，乃至一切法若自性、若差别都无所见。

“舍利子，是菩萨摩诃萨得净慧眼，于一切法非见非不见、非闻非不闻、非觉非不觉、非识非不识。

“舍利子，是为菩萨摩诃萨得净慧眼。”

尔时，舍利子复白佛言：“世尊，云何菩萨摩诃萨得净法眼？”

佛告具寿舍利子言：“舍利子，诸菩萨摩诃萨得净法眼，能如实知补特伽罗种种差别，谓如实知：此是随信行，此是随法行，此是无相行，此住空，此住无相，此住无愿。

“又如实知：此由空解脱门起五根，由五根起无间定，由无间定起解脱知见，由解脱知见永断三结，得预流果——萨迦耶见、戒禁取、疑，是谓三结；复由初得修道，薄欲、贪、瞋，得一来果；复由上品修道，尽欲、贪、瞋，得不还果；复由增上修道，尽五顺上分结，得阿罗汉果——色贪、无色贪、无明、慢、掉举，是谓五顺上分结。

“又如实知：此由无相解脱门起五根，由五根起无间定，由无间定起解脱知见，由解脱知见永断三结，得预流果；复由初得修道，薄欲、贪、瞋，得一来果；复由上品修道，尽欲、贪、瞋，得不还果；复由增上修道，尽五顺上分结，得阿罗汉果。

“又如实知：此由无愿解脱门起五根，由五根起无间定，由无间定起解脱知见，由解脱知见永断三结，得预流果；复由初得修道，薄欲、贪、瞋，得一来果；复由上品修道，尽欲、贪、瞋，得不还果；复由增上修道，尽五顺上分结，得阿罗汉果。

“又如实知：此由空、无相解脱门起五根，由五根起无间定，由无间定起解脱知见，由解脱知见永断三结，得预流果；复由初得修道，薄欲、贪、瞋，得一来果；复由上品修道，尽欲、贪、瞋，得不还果；复由增上修道，尽五顺上分结，得阿罗汉果。

“又如实知：此由空、无愿解脱门起五根，由五根起无间定，由无间定起解脱知见，由解脱知见永断三结，得预流果；复由初得修道，薄欲、贪、瞋，得一来果；复由上品修道，尽欲、贪、瞋，得不还果；复由增上修道，尽五顺上分结，得阿罗汉果。

“又如实知：此由无相、无愿解脱门起五根，由五根起无间定，由无间定起解脱知见，由解脱知见永断三结，得预流果；复由初得修道，薄欲、贪、瞋，得一来果；复由上品修道，尽欲、贪、瞋，得不还果；复由增上修道，尽五顺上分结，得阿罗汉果。

“又如实知：此由空、无相、无愿解脱门起五根，由五根起无间定，由无间定起解脱知见，由解脱知见永断三结，得预流果；复由初得修道，薄欲、贪、瞋，得一来果；复由上品修道，尽欲、贪、瞋，得不还果；复由增上修道，尽五顺上分结，得阿罗汉果。

“舍利子，是为菩萨摩诃萨得净法眼。

“复次，舍利子，诸菩萨摩诃萨得净法眼能如实知：如是一类补特伽罗，由空、无相、无愿解脱门起五根，由五根起无间定，由无间定起解脱知见，由解脱知见能如实知所有集法皆是灭法，由知此故，得胜五根，断诸烦恼，展转证得独觉菩提。舍利子，是为菩萨摩诃萨得净法眼。

“复次，舍利子，诸菩萨摩诃萨得净法眼能如实知：此菩萨摩诃萨最初发心，修行布施波罗蜜多，修行净戒、安忍、精进、静虑、般若波罗蜜多，成就信根、精进根及方便善巧故，思受身增长善法。是菩萨摩诃萨或生刹帝利大族，或生婆罗门大族，或生长者大族，或生居士大族，或生四大王众天，或生三十三天，或生夜摩天，或生睹史多天，或生乐变化天，或生他化自在天，住如是处成熟有情，随诸有情心所爱乐，能施种种上妙乐具，亦能严净种种佛土，亦以种种上妙供具供养恭敬、尊重赞叹诸佛世尊，不堕声闻、独觉等地，乃至无上正等菩提终不退转。舍利子，是为菩萨摩诃萨得净法眼。

“复次，舍利子，诸菩萨摩诃萨得净法眼能如实知：此菩萨摩诃萨于无上正等菩提已得受记，此菩萨摩诃萨于无上正等菩提正得受记，此菩萨摩诃萨于无上正等菩提当得受记；此菩萨摩诃萨于无上正等菩提得不退转，此菩萨摩诃萨于无上正等菩提犹可退转；此菩萨摩诃萨已住不退转地，此菩萨摩诃萨未住不退转地；此菩萨摩诃萨神通已圆满，此菩萨摩诃萨神通未圆满；此菩萨摩诃萨神通已圆满故，能往十方殑伽沙等诸佛世界，供养恭敬、尊重赞叹一切如来、应、正等觉及诸菩萨摩诃萨众；此菩萨摩诃萨神通未圆满故，不能往十方殑伽沙等诸佛世界，供养恭敬、尊重赞叹一切如来、应、正等觉及诸菩萨摩诃萨众；此菩萨摩诃萨已得神通，此菩萨摩诃萨未得神通；此菩萨摩诃萨已得无生法忍，此菩萨摩诃萨未得无生法忍；此菩萨摩诃萨已得殊胜根，此菩萨摩诃萨未得殊胜根；此菩萨摩诃萨已严净佛土，此菩萨摩诃萨未严净佛土；此菩萨摩诃萨已成熟有情，此菩萨摩诃萨未成熟有情；此菩萨摩诃萨已得大愿，此菩萨摩诃萨未得大愿；此菩萨摩诃萨已得诸佛共所称誉，此菩萨摩诃萨未得诸佛共所称誉；此菩萨摩诃萨已亲近诸佛，此菩萨摩诃萨未亲近诸佛；此菩萨摩诃萨寿命无量，此菩萨摩诃萨寿命有量；此菩萨摩诃萨当得无上正等菩提时苾刍僧无量，此菩萨摩诃萨当得无上正等菩提时苾刍僧有量；此菩萨摩诃萨当得无上正等菩提时有菩萨僧，此菩萨摩诃萨当得无上正等菩提时无菩萨僧；此菩萨摩诃萨专修利他行，此菩萨摩诃萨兼修自利行；此菩萨摩诃萨有难行、苦行，此菩萨摩诃萨无难行、苦行；此菩萨摩诃萨为一生所系，此菩萨摩诃萨为多生所系；此菩萨摩诃萨已住最后有，此菩萨摩诃萨未住最后有；此菩萨摩诃萨已坐妙菩提座，此菩萨摩诃萨未坐妙菩提座；此菩萨摩诃萨无魔来娆，此菩萨摩诃萨有魔来娆。舍利子，是为菩萨摩诃萨得净法眼。”

尔时，舍利子复白佛言：“世尊，云何菩萨摩诃萨得净佛眼？”

佛告具寿舍利子言：“舍利子，诸菩萨摩诃萨菩提心无间，入金刚喻定，得一切相智，成就佛十力、四无所畏、四无碍解、大慈、大悲、大喜、大舍、十八佛不共法等无量无边不可思议殊胜功德，尔时成就无障无碍解脱佛眼。诸菩萨摩诃萨由得如是清净佛眼，超过一切声闻、独觉智慧境界，无所不见、无所不闻、无所不觉、无所不识，于一切法见一切相。舍利子，是为菩萨摩诃萨得净佛眼。舍利子，诸菩萨摩诃萨要得无上正等菩提，乃得如是清净佛眼。

“舍利子，若菩萨摩诃萨欲得如是清净五眼，当勤修习布施、净戒、安忍、精进、静虑、般若波罗蜜多。何以故？舍利子，如是六种波罗蜜多，总摄一切清净善法，谓声闻善法、独觉善法、菩萨善法、如来善法。

“舍利子，若正问言：‘何法能摄一切善法？’应正答言：‘甚深般若波罗蜜多。’何以故？舍利子，甚深般若波罗蜜多是诸善法生母、养母，能生能养布施、净戒、安忍、精进、静虑、般若波罗蜜多，及五眼等无量无边不可思议胜功德故。

“舍利子，若菩萨摩诃萨欲得如是清净五眼，当学般若波罗蜜多。

“舍利子，若菩萨摩诃萨欲得无上正等菩提，当学如是清净五眼。

“舍利子，若菩萨摩诃萨能学如是清净五眼，定得无上正等菩提。

## 大般若波罗蜜多经卷第九

### 初分转生品第四之三

“复次，舍利子，有菩萨摩诃萨修行般若波罗蜜多时，能引发六神通波罗蜜多。何等为六？一者、神境智证通波罗蜜多；二者、天耳智证通波罗蜜多；三者、他心智证通波罗蜜多；四者、宿住随念智证通波罗蜜多；五者、天眼智证通波罗蜜多；六者、漏尽智证通波罗蜜多。”

尔时，舍利子白佛言：“世尊，云何菩萨摩诃萨修行般若波罗蜜多时，所引发神境智证通波罗蜜多？”

佛告具寿舍利子言：“舍利子，有菩萨摩诃萨神境智证通，起无量种大神变事，所谓震动十方各如殑伽沙界大地等物，变一为多，变多为一，或显或隐迅速无碍，山崖墙壁直过如空，凌虚往来犹如飞鸟，地中出没如出没水，水上经行如经行地，身出烟焰如燎高原，体注众流如销雪岭，日月神德威势难当，以手扪摩光明隐蔽，乃至净居转身自在，如斯神变无量无边。

“舍利子，是菩萨摩诃萨虽具如是神境智用，而于其中不自高举，不著神境智证通性，不著神境智证通事，不著能得如是神境智证通者，于著不著俱无所著。何以故？舍利子，是菩萨摩诃萨达一切法自性空故、自性离故、自性本来不可得故。舍利子，是菩萨摩诃萨不作是念：‘我今引发神境智通，为自娱乐，为娱乐他。’唯除为得一切智智。舍利子，是为菩萨摩诃萨修行般若波罗蜜多时，所引发神境智证通波罗蜜多。”

尔时，舍利子复白佛言：“世尊，云何菩萨摩诃萨修行般若波罗蜜多时，所引发天耳智证通波罗蜜多？”

佛告具寿舍利子言：“舍利子，有菩萨摩诃萨天耳智证通，最胜清净过人天耳，能如实闻十方各如殑伽沙界情非情类种种音声，所谓遍闻一切地狱声、傍生声、鬼界声、人声、天声、声闻声、独觉声、菩萨声、如来声、诃毁生死声、赞叹涅槃声、弃背有为声、趣向菩提声、厌恶有漏声、欣乐无漏声、称扬三宝声、摧伏异道声、论议决择声、讽诵经典声、劝断诸恶声、教修众善声、拔济苦难声、庆慰欢乐声，如是等声若大若小，皆能遍闻无障无碍。

“舍利子，是菩萨摩诃萨虽具如是天耳作用，而于其中不自高举，不著天耳智证通性，不著天耳智证通事，不著能得如是天耳智证通者，于著不著俱无所著。何以故？舍利子，是菩萨摩诃萨达一切法自性空故、自性离故、自性本来不可得故。舍利子，是菩萨摩诃萨不作是念：‘我今引发天耳智通，为自娱乐，为娱乐他。’唯除为得一切智智。舍利子，是为菩萨摩诃萨修行般若波罗蜜多时，所引发天耳智证通波罗蜜多。”

尔时，舍利子复白佛言：“世尊，云何菩萨摩诃萨修行般若波罗蜜多时，所引发他心智证通波罗蜜多？”

佛告具寿舍利子言：“舍利子，有菩萨摩诃萨他心智证通，能如实知十方各如殑伽沙界他有情类心、心所法，所谓遍知他有情类，若有贪心如实知有贪心，若离贪心如实知离贪心；若有瞋心如实知有瞋心，若离瞋心如实知离瞋心；若有痴心如实知有痴心，若离痴心如实知离痴心；若有爱心如实知有爱心，若离爱心如实知离爱心；若有取心如实知有取心，若离取心如实知离取心；若聚心如实知聚心，若散心如实知散心；若小心如实知小心，若大心如实知大心；若举心如实知举心，若下心如实知下心；若寂静心如实知寂静心，若不寂静心如实知不寂静心；若掉心如实知掉心，若不掉心如实知不掉心；若定心如实知定心，若不定心如实知不定心；若解脱心如实知解脱心，若不解脱心如实知不解脱心；若有漏心如实知有漏心，若无漏心如实知无漏心；若有舋心如实知有舋心，若无舋心如实知无舋心；若有上心如实知有上心，若无上心如实知无上心。

“舍利子，是菩萨摩诃萨虽具如是他心智用，而于其中不自高举，不著他心智证通性，不著他心智证通事，不著能得如是他心智证通者，于著不著俱无所著。何以故？舍利子，是菩萨摩诃萨达一切法自性空故、自性离故、自性本来不可得故。舍利子，是菩萨摩诃萨不作是念：‘我今引发他心智通，为自娱乐，为娱乐他。’唯除为得一切智智。舍利子，是为菩萨摩诃萨修行般若波罗蜜多时，所引发他心智证通波罗蜜多。”

尔时，舍利子复白佛言：“世尊，云何菩萨摩诃萨修行般若波罗蜜多时，所引发宿住随念智证通波罗蜜多？”

佛告具寿舍利子言：“舍利子，有菩萨摩诃萨宿住随念智证通，能如实知十方各如殑伽沙界一切有情诸宿住事，所谓随念若自若他一心、十心、百心、千心、多百千心顷诸宿住事；或复随念一日、十日、百日、千日、多百千日诸宿住事；或复随念一月、十月、百月、千月、多百千月诸宿住事；或复随念一岁、十岁、百岁、千岁、多百千岁诸宿住事；或复随念一劫、十劫、百劫、千劫、多百千劫，乃至无量无数百千俱胝那庾多劫，诸宿住事；或复随念前际所有诸宿住事，谓如是时、如是处、如是名、如是姓、如是类、如是食、如是久住、如是寿限、如是长寿、如是受乐、如是受苦，从彼处没来生此间，从此间没往生彼处，如是状貌、如是言说，若略、若广，若自、若他，诸宿住事皆能随念。

“舍利子，是菩萨摩诃萨虽具如是宿住智用，而于其中不自高举，不著宿住随念智证通性，不著宿住随念智证通事，不著能得宿住随念智证通者，于著不著俱无所著。何以故？舍利子，是菩萨摩诃萨达一切法自性空故、自性离故、自性本来不可得故。舍利子，是菩萨摩诃萨不作是念：‘我今引发宿住智通，为自娱乐，为娱乐他。’唯除为得一切智智。舍利子，是为菩萨摩诃萨修行般若波罗蜜多时，所引发宿住随念智证通波罗蜜多。”

尔时，舍利子复白佛言：“世尊，云何菩萨摩诃萨修行般若波罗蜜多时，所引发天眼智证通波罗蜜多？”

佛告具寿舍利子言：“舍利子，有菩萨摩诃萨天眼智证通最胜清净过人天眼，能如实见十方各如殑伽沙界情非情类种种色像，所谓普见诸有情类死时生时，妙色粗色、若胜若劣、善趣恶趣，诸如是等种种色像，因此复知诸有情类随业力用受生差别：如是有情成就身妙行、成就语妙行、成就意妙行，赞美贤圣正见因缘，身坏命终当升善趣，或生天上、或生人中受诸妙乐；如是有情成就身恶行、成就语恶行、成就意恶行，诽毁贤圣邪见因缘，身坏命终当堕恶趣，或生地狱、或生傍生、或生鬼界、或生边地，下贱秽恶有情类中受诸剧苦。如是有情种种业类、受果差别皆如实知。

“舍利子，是菩萨摩诃萨虽具如是天眼作用，而于其中不自高举，不著天眼智证通性，不著天眼智证通事，不著能得如是天眼智证通者，于著不著俱无所著。何以故？舍利子，是菩萨摩诃萨达一切法自性空故、自性离故、自性本来不可得故。舍利子，是菩萨摩诃萨不作是念：‘我今引发天眼智通，为自娱乐，为娱乐他。’唯除为得一切智智。舍利子，是为菩萨摩诃萨修行般若波罗蜜多时，所引发天眼智证通波罗蜜多。”

尔时，舍利子复白佛言：“世尊，云何菩萨摩诃萨修行般若波罗蜜多时，所引发漏尽智证通波罗蜜多？”

佛告具寿舍利子言：“舍利子，有菩萨摩诃萨漏尽智证通，能如实知十方各如殑伽沙界一切有情，若自若他漏尽不尽。此通依止金刚喻定，断诸障习方得圆满。得不退转菩萨地时，于一切漏亦名为尽，毕竟不起现在前故。菩萨虽得此漏尽通，不堕声闻及独觉地，唯趣无上正等菩提，不复希求余义利故。

“舍利子，是菩萨摩诃萨虽具如是漏尽智用，而于其中不自高举，不著漏尽智证通性，不著漏尽智证通事，不著能得如是漏尽智证通者，于著不著俱无所著。何以故？舍利子，是菩萨摩诃萨达一切法自性空故、自性离故、自性本来不可得故。舍利子，是菩萨摩诃萨不作是念：‘我今引发漏尽智证通，为自娱乐，为娱乐他。’唯除为得一切智智。舍利子，是为菩萨摩诃萨修行般若波罗蜜多时，所引发漏尽智证通波罗蜜多。

“如是，舍利子，诸菩萨摩诃萨修行般若波罗蜜多时，能圆满清净六神通波罗蜜多，由此六神通波罗蜜多圆满清净故，便得圆满一切智智，谓一切智、一切相智。

“复次，舍利子，有菩萨摩诃萨修行般若波罗蜜多时，安住布施波罗蜜多，严净一切智、一切相智道，由毕竟空，不起惠施、悭贪心故。

“复次，舍利子，有菩萨摩诃萨修行般若波罗蜜多时，安住净戒波罗蜜多，严净一切智、一切相智道，由毕竟空，不起持戒、犯戒心故。

“复次，舍利子，有菩萨摩诃萨修行般若波罗蜜多时，安住安忍波罗蜜多，严净一切智、一切相智道，由毕竟空，不起慈悲、忿恚心故。

“复次，舍利子，有菩萨摩诃萨修行般若波罗蜜多时，安住精进波罗蜜多，严净一切智、一切相智道，由毕竟空，不起勤勇、懈怠心故。

“复次，舍利子，有菩萨摩诃萨修行般若波罗蜜多时，安住静虑波罗蜜多，严净一切智、一切相智道，由毕竟空，不起寂静、散乱心故。

“复次，舍利子，有菩萨摩诃萨修行般若波罗蜜多时，还住般若波罗蜜多，严净一切智、一切相智道，由毕竟空，不起智慧、愚痴心故。

“复次，舍利子，有菩萨摩诃萨修行般若波罗蜜多时，安住布施、净戒波罗蜜多，严净一切智、一切相智道，由毕竟空，不起惠施悭贪、持戒犯戒心故。

“复次，舍利子，有菩萨摩诃萨修行般若波罗蜜多时，安住布施、安忍波罗蜜多，严净一切智、一切相智道，由毕竟空，不起惠施悭贪、慈悲忿恚心故。

“复次，舍利子，有菩萨摩诃萨修行般若波罗蜜多时，安住布施、精进波罗蜜多，严净一切智、一切相智道，由毕竟空，不起惠施悭贪、勤勇懈怠心故。

“复次，舍利子，有菩萨摩诃萨修行般若波罗蜜多时，安住布施、静虑波罗蜜多，严净一切智、一切相智道，由毕竟空，不起惠施悭贪、寂静散乱心故。

“复次，舍利子，有菩萨摩诃萨修行般若波罗蜜多时，安住布施、般若波罗蜜多，严净一切智、一切相智道，由毕竟空，不起惠施悭贪、智慧愚痴心故。

“复次，舍利子，有菩萨摩诃萨修行般若波罗蜜多时，安住净戒、安忍波罗蜜多，严净一切智、一切相智道，由毕竟空，不起持戒犯戒、慈悲忿恚心故。

“复次，舍利子，有菩萨摩诃萨修行般若波罗蜜多时，安住净戒、精进波罗蜜多，严净一切智、一切相智道，由毕竟空，不起持戒犯戒、勤勇懈怠心故。

“复次，舍利子，有菩萨摩诃萨修行般若波罗蜜多时，安住净戒、静虑波罗蜜多，严净一切智、一切相智道，由毕竟空，不起持戒犯戒、寂静散乱心故。

“复次，舍利子，有菩萨摩诃萨修行般若波罗蜜多时，安住净戒、般若波罗蜜多，严净一切智、一切相智道，由毕竟空，不起持戒犯戒、智慧愚痴心故。

“复次，舍利子，有菩萨摩诃萨修行般若波罗蜜多时，安住安忍、精进波罗蜜多，严净一切智、一切相智道，由毕竟空，不起慈悲忿恚、勤勇懈怠心故。

“复次，舍利子，有菩萨摩诃萨修行般若波罗蜜多时，安住安忍、静虑波罗蜜多，严净一切智、一切相智道，由毕竟空，不起慈悲忿恚、寂静散乱心故。

“复次，舍利子，有菩萨摩诃萨修行般若波罗蜜多时，安住安忍、般若波罗蜜多，严净一切智、一切相智道，由毕竟空，不起慈悲忿恚、智慧愚痴心故。

“复次，舍利子，有菩萨摩诃萨修行般若波罗蜜多时，安住精进、静虑波罗蜜多，严净一切智、一切相智道，由毕竟空，不起勤勇懈怠、寂静散乱心故。

“复次，舍利子，有菩萨摩诃萨修行般若波罗蜜多时，安住精进、般若波罗蜜多，严净一切智、一切相智道，由毕竟空，不起勤勇懈怠、智慧愚痴心故。

“复次，舍利子，有菩萨摩诃萨修行般若波罗蜜多时，安住静虑、般若波罗蜜多，严净一切智、一切相智道，由毕竟空，不起寂静散乱、智慧愚痴心故。

“复次，舍利子，有菩萨摩诃萨修行般若波罗蜜多时，安住布施、净戒、安忍波罗蜜多，严净一切智、一切相智道，由毕竟空，不起惠施悭贪、持戒犯戒、慈悲忿恚心故。

“复次，舍利子，有菩萨摩诃萨修行般若波罗蜜多时，安住布施、净戒、精进波罗蜜多，严净一切智、一切相智道，由毕竟空，不起惠施悭贪、持戒犯戒、勤勇懈怠心故。

“复次，舍利子，有菩萨摩诃萨修行般若波罗蜜多时，安住布施、净戒、静虑波罗蜜多，严净一切智、一切相智道，由毕竟空，不起惠施悭贪、持戒犯戒、寂静散乱心故。

“复次，舍利子，有菩萨摩诃萨修行般若波罗蜜多时，安住布施、净戒、般若波罗蜜多，严净一切智、一切相智道，由毕竟空，不起惠施悭贪、持戒犯戒、智慧愚痴心故。

“复次，舍利子，有菩萨摩诃萨修行般若波罗蜜多时，安住布施、安忍、精进波罗蜜多，严净一切智、一切相智道，由毕竟空，不起惠施悭贪、慈悲忿恚、勤勇懈怠心故。

“复次，舍利子，有菩萨摩诃萨修行般若波罗蜜多时，安住布施、安忍、静虑波罗蜜多，严净一切智、一切相智道，由毕竟空，不起惠施悭贪、慈悲忿恚、寂静散乱心故。

“复次，舍利子，有菩萨摩诃萨修行般若波罗蜜多时，安住布施、安忍、般若波罗蜜多，严净一切智、一切相智道，由毕竟空，不起惠施悭贪、慈悲忿恚、智慧愚痴心故。

“复次，舍利子，有菩萨摩诃萨修行般若波罗蜜多时，安住布施、精进、静虑波罗蜜多，严净一切智、一切相智道，由毕竟空，不起惠施悭贪、勤勇懈怠、寂静散乱心故。

“复次，舍利子，有菩萨摩诃萨修行般若波罗蜜多时，安住布施、精进、般若波罗蜜多，严净一切智、一切相智道，由毕竟空，不起惠施悭贪、勤勇懈怠、智慧愚痴心故。

“复次，舍利子，有菩萨摩诃萨修行般若波罗蜜多时，安住布施、静虑、般若波罗蜜多，严净一切智、一切相智道，由毕竟空，不起惠施悭贪、寂静散乱、智慧愚痴心故。

“复次，舍利子，有菩萨摩诃萨修行般若波罗蜜多时，安住净戒、安忍、精进波罗蜜多，严净一切智、一切相智道，由毕竟空，不起持戒犯戒、慈悲忿恚、勤勇懈怠心故。

“复次，舍利子，有菩萨摩诃萨修行般若波罗蜜多时，安住净戒、安忍、静虑波罗蜜多，严净一切智、一切相智道，由毕竟空，不起持戒犯戒、慈悲忿恚、寂静散乱心故。

“复次，舍利子，有菩萨摩诃萨修行般若波罗蜜多时，安住净戒、安忍、般若波罗蜜多，严净一切智、一切相智道，由毕竟空，不起持戒犯戒、慈悲忿恚、智慧愚痴心故。

“复次，舍利子，有菩萨摩诃萨修行般若波罗蜜多时，安住净戒、精进、静虑波罗蜜多，严净一切智、一切相智道，由毕竟空，不起持戒犯戒、勤勇懈怠、寂静散乱心故。

“复次，舍利子，有菩萨摩诃萨修行般若波罗蜜多时，安住净戒、精进、般若波罗蜜多，严净一切智、一切相智道，由毕竟空，不起持戒犯戒、勤勇懈怠、智慧愚痴心故。

“复次，舍利子，有菩萨摩诃萨修行般若波罗蜜多时，安住净戒、静虑、般若波罗蜜多，严净一切智、一切相智道，由毕竟空，不起持戒犯戒、寂静散乱、智慧愚痴心故。

“复次，舍利子，有菩萨摩诃萨修行般若波罗蜜多时，安住安忍、精进、静虑波罗蜜多，严净一切智、一切相智道，由毕竟空，不起慈悲忿恚、勤勇懈怠、寂静散乱心故。

“复次，舍利子，有菩萨摩诃萨修行般若波罗蜜多时，安住安忍、精进、般若波罗蜜多，严净一切智、一切相智道，由毕竟空，不起慈悲忿恚、勤勇懈怠、智慧愚痴心故。

“复次，舍利子，有菩萨摩诃萨修行般若波罗蜜多时，安住安忍、静虑、般若波罗蜜多，严净一切智、一切相智道，由毕竟空，不起慈悲忿恚、寂静散乱、智慧愚痴心故。

“复次，舍利子，有菩萨摩诃萨修行般若波罗蜜多时，安住精进、静虑、般若波罗蜜多，严净一切智、一切相智道，由毕竟空，不起勤勇懈怠、寂静散乱、智慧愚痴心故。

“复次，舍利子，有菩萨摩诃萨修行般若波罗蜜多时，安住布施、净戒、安忍、精进波罗蜜多，严净一切智、一切相智道，由毕竟空，不起惠施悭贪、持戒犯戒、慈悲忿恚、勤勇懈怠心故。

“复次，舍利子，有菩萨摩诃萨修行般若波罗蜜多时，安住布施、净戒、安忍、静虑波罗蜜多，严净一切智、一切相智道，由毕竟空，不起惠施悭贪、持戒犯戒、慈悲忿恚、寂静散乱心故。

“复次，舍利子，有菩萨摩诃萨修行般若波罗蜜多时，安住布施、净戒、安忍、般若波罗蜜多，严净一切智、一切相智道，由毕竟空，不起惠施悭贪、持戒犯戒、慈悲忿恚、智慧愚痴心故。

“复次，舍利子，有菩萨摩诃萨修行般若波罗蜜多时，安住布施、净戒、精进、静虑波罗蜜多，严净一切智、一切相智道，由毕竟空，不起惠施悭贪、持戒犯戒、勤勇懈怠、寂静散乱心故。

“复次，舍利子，有菩萨摩诃萨修行般若波罗蜜多时，安住布施、净戒、精进、般若波罗蜜多，严净一切智、一切相智道，由毕竟空，不起惠施悭贪、持戒犯戒、勤勇懈怠、智慧愚痴心故。

“复次，舍利子，有菩萨摩诃萨修行般若波罗蜜多时，安住布施、净戒、静虑、般若波罗蜜多，严净一切智、一切相智道，由毕竟空，不起惠施悭贪、持戒犯戒、寂静散乱、智慧愚痴心故。

“复次，舍利子，有菩萨摩诃萨修行般若波罗蜜多时，安住布施、安忍、精进、静虑波罗蜜多，严净一切智、一切相智道，由毕竟空，不起惠施悭贪、慈悲忿恚、勤勇懈怠、寂静散乱心故。

“复次，舍利子，有菩萨摩诃萨修行般若波罗蜜多时，安住布施、安忍、静虑、般若波罗蜜多，严净一切智、一切相智道，由毕竟空，不起惠施悭贪、慈悲忿恚、寂静散乱、智慧愚痴心故。

“复次，舍利子，有菩萨摩诃萨修行般若波罗蜜多时，安住布施、精进、静虑、般若波罗蜜多，严净一切智、一切相智道，由毕竟空，不起惠施悭贪、勤勇懈怠、寂静散乱、智慧愚痴心故。

“复次，舍利子，有菩萨摩诃萨修行般若波罗蜜多时，安住净戒、安忍、精进、静虑波罗蜜多，严净一切智、一切相智道，由毕竟空，不起持戒犯戒、慈悲忿恚、勤勇懈怠、寂静散乱心故。

“复次，舍利子，有菩萨摩诃萨修行般若波罗蜜多时，安住净戒、安忍、精进、般若波罗蜜多，严净一切智、一切相智道，由毕竟空，不起持戒犯戒、慈悲忿恚、勤勇懈怠、智慧愚痴心故。

“复次，舍利子，有菩萨摩诃萨修行般若波罗蜜多时，安住净戒、安忍、静虑、般若波罗蜜多，严净一切智、一切相智道，由毕竟空，不起持戒犯戒、慈悲忿恚、寂静散乱、智慧愚痴心故。

“复次，舍利子，有菩萨摩诃萨修行般若波罗蜜多时，安住净戒、精进、静虑、般若波罗蜜多，严净一切智、一切相智道，由毕竟空，不起持戒犯戒、勤勇懈怠、寂静散乱、智慧愚痴心故。

“复次，舍利子，有菩萨摩诃萨修行般若波罗蜜多时，安住安忍、精进、静虑、般若波罗蜜多，严净一切智、一切相智道，由毕竟空，不起慈悲忿恚、勤勇懈怠、寂静散乱、智慧愚痴心故。

“复次，舍利子，有菩萨摩诃萨修行般若波罗蜜多时，安住布施、净戒、安忍、精进、静虑波罗蜜多，严净一切智、一切相智道，由毕竟空，不起惠施悭贪、持戒犯戒、慈悲忿恚、勤勇懈怠、寂静散乱心故。

“复次，舍利子，有菩萨摩诃萨修行般若波罗蜜多时，安住布施、净戒、安忍、精进、般若波罗蜜多，严净一切智、一切相智道，由毕竟空，不起惠施悭贪、持戒犯戒、慈悲忿恚、勤勇懈怠、智慧愚痴心故。

“复次，舍利子，有菩萨摩诃萨修行般若波罗蜜多时，安住布施、净戒、安忍、静虑、般若波罗蜜多，严净一切智、一切相智道，由毕竟空，不起惠施悭贪、持戒犯戒、慈悲忿恚、寂静散乱、智慧愚痴心故。

“复次，舍利子，有菩萨摩诃萨修行般若波罗蜜多时，安住布施、净戒、精进、静虑、般若波罗蜜多，严净一切智、一切相智道，由毕竟空，不起惠施悭贪、持戒犯戒、勤勇懈怠、寂静散乱、智慧愚痴心故。

“复次，舍利子，有菩萨摩诃萨修行般若波罗蜜多时，安住布施、安忍、精进、静虑、般若波罗蜜多，严净一切智、一切相智道，由毕竟空，不起惠施悭贪、慈悲忿恚、勤勇懈怠、寂静散乱、智慧愚痴心故。

“复次，舍利子，有菩萨摩诃萨修行般若波罗蜜多时，安住净戒、安忍、精进、静虑、般若波罗蜜多，严净一切智、一切相智道，由毕竟空，不起持戒犯戒、慈悲忿恚、勤勇懈怠、寂静散乱、智慧愚痴心故。

“复次，舍利子，有菩萨摩诃萨修行般若波罗蜜多时，安住布施、净戒、安忍、精进、静虑、般若波罗蜜多，严净一切智、一切相智道，由毕竟空，不起惠施悭贪、持戒犯戒、慈悲忿恚、勤勇懈怠、寂静散乱、智慧愚痴心故。

“如是，舍利子，诸菩萨摩诃萨修行般若波罗蜜多时，安住六种波罗蜜多，严净一切智、一切相智道，由毕竟空无去来故，无布施、无悭贪，唯假施设故；无净戒、无犯戒，唯假施设故；无安忍、无忿恚，唯假施设故；无精进、无懈怠，唯假施设故；无静虑、无散乱，唯假施设故；无般若、无愚痴，唯假施设故。是菩萨摩诃萨不著趣入、不著不趣入，不著已度、不著非已度，不著布施、不著悭贪，不著净戒、不著犯戒，不著安忍、不著忿恚，不著精进、不著懈怠，不著静虑、不著散乱，不著般若、不著愚痴。

“舍利子，是菩萨摩诃萨当于尔时，亦不著布施者、不著悭贪者，不著净戒者、不著犯戒者，不著安忍者、不著忿恚者，不著精进者、不著懈怠者，不著静虑者、不著散乱者，不著般若者、不著愚痴者。舍利子，是菩萨摩诃萨当于尔时，于著不著亦无所著。何以故？舍利子，是菩萨摩诃萨达一切法毕竟空故。舍利子，是菩萨摩诃萨当于尔时，不著毁骂、不著赞叹，不著损害、不著饶益，不著轻慢、不著恭敬。何以故？舍利子，是菩萨摩诃萨达一切法毕竟不生，无生法中，无有毁骂、赞叹法故，无有损害、饶益法故，无有轻慢、恭敬法故。舍利子，是菩萨摩诃萨当于尔时，不著毁骂者、不著赞叹者，不著损害者、不著饶益者，不著轻慢者、不著恭敬者。何以故？舍利子，是菩萨摩诃萨达一切法皆本性空，本性空中，无有毁骂、赞叹者故，无有损害、饶益者故，无有轻慢、恭敬者故。舍利子，是菩萨摩诃萨当于尔时，于著不著亦无所著。何以故？舍利子，是菩萨摩诃萨修行般若波罗蜜多，永断一切著不著故。

“如是，舍利子，诸菩萨摩诃萨修行般若波罗蜜多时，所获功德最上最妙不可思议，一切声闻及诸独觉皆所非有。舍利子，此菩萨摩诃萨如是功德既圆满已，复以殊胜布施、爱语、利行、同事成熟有情，复以种种坚固大愿勇猛精进严净佛土，由斯疾证所求无上正等菩提。

“复次，舍利子，诸菩萨摩诃萨修行般若波罗蜜多时，于一切有情若劣若胜、若好若丑起平等心。是菩萨摩诃萨于一切有情起平等心已，复起利益安乐之心。是菩萨摩诃萨于一切有情起利益安乐心已，于一切法性皆得平等。是菩萨摩诃萨于一切法性得平等已，普能安立一切有情，于一切法平等性中作大饶益。舍利子，是菩萨摩诃萨由此因缘，于现法中得十方界一切如来、应、正等觉共所护念，亦得十方一切菩萨摩诃萨众共所称赞，亦得一切声闻、独觉修梵行者共所敬爱，亦为一切世间天、人、阿素洛等供养恭敬、尊重赞叹。舍利子，是菩萨摩诃萨由此因缘，随所生处，眼常不见不可爱色，耳常不闻不可爱声，鼻常不嗅不可爱香，舌常不尝不可爱味，身常不觉不可爱触，意常不取不可爱法。舍利子，是菩萨摩诃萨由此因缘，所获功德转增转胜，乃至无上正等菩提常无退转。”

当佛说是甚深般若波罗蜜多胜功德时，会中无量大苾刍众从座而起，各持种种新净上服奉献世尊，奉已皆发阿耨多罗三藐三菩提心。

尔时，世尊即便微笑，从面门出种种色光。

时，阿难陀即从座起，偏覆左肩，右膝著地，合掌恭敬，白佛言：“世尊，何因何缘现此微笑？诸佛微笑，非无因缘。唯愿世尊，哀愍为说！”

尔时，佛告阿难陀言：“此从座起无量苾刍，从是已后六十一劫星喻劫中，当得作佛，皆同一号，谓大幢相如来、应、正等觉、明行圆满、善逝、世间解、无上丈夫、调御士、天人师、佛、薄伽梵。是诸苾刍从此殁已，当生东方不动佛国，于彼佛所勤修梵行。”

尔时，复有六十百千诸天子众，闻佛所说甚深般若波罗蜜多功德胜利，皆发无上正等觉心。世尊记彼，当于慈氏如来法中，净信出家，勤修梵行。慈氏如来皆为授记，当得无上正等菩提，转正法轮度无量众，皆令证得常乐涅槃。

尔时，此间一切众会，以佛神力，皆见十方各千佛土诸佛世尊，及彼众会。彼诸佛土功德庄严微妙殊胜，当于尔时，此堪忍界功德庄严所不能及。

时，此众会无量百千诸有情类各发愿言：“以我所修诸纯净业，愿当往生彼彼佛土。”

尔时，世尊知其心愿即复微笑，面门又出种种色光。

时，阿难陀复从座起，恭敬问佛微笑因缘。

尔时，佛告阿难陀言：“汝今见此从座而起无量百千诸有情不？”

阿难白言：“唯然！已见！”

佛告阿难：“是诸有情从此寿尽，随彼愿力各得往生彼彼佛土。于诸佛所，修菩萨行乃至无上正等菩提。在所生处，常不离佛，供养恭敬、尊重赞叹，精勤修习布施、净戒、安忍、精进、静虑、般若波罗蜜多，安住内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，安住真如、法界、法性、不虚妄性、不变异性、平等性、离生性、法定、法住、实际、虚空界、不思议界，修行四念住、四正断、四神足、五根、五力、七等觉支、八圣道支，安住苦、集、灭、道圣谛，修行四静虑、四无量、四无色定，修行八解脱、八胜处、九次第定、十遍处，修行空、无相、无愿解脱门，修行一切陀罗尼门、三摩地门，修行菩萨摩诃萨地，修行五眼、六神通，修行佛十力、四无所畏、四无碍解、大慈、大悲、大喜、大舍、十八佛不共法，修行无忘失法、恒住舍性，修行一切智、道相智、一切相智及余菩萨摩诃萨行，得圆满已，俱时成佛皆同一号，谓庄严王如来、应、正等觉、明行圆满、善逝、世间解、无上丈夫、调御士、天人师、佛、薄伽梵。”

## 大般若波罗蜜多经卷第十

### 初分赞胜德品第五

尔时，具寿舍利子、具寿大目连、具寿大饮光、具寿善现等，众望所识诸大苾刍及苾刍尼，并诸菩萨摩诃萨众、邬波索迦、邬波斯迦，皆从座起，恭敬合掌，俱白佛言：“世尊，菩萨摩诃萨所有般若波罗蜜多，是大波罗蜜多。

“世尊，菩萨摩诃萨所有般若波罗蜜多，是广波罗蜜多。

“世尊，菩萨摩诃萨所有般若波罗蜜多，是第一波罗蜜多。

“世尊，菩萨摩诃萨所有般若波罗蜜多，是胜波罗蜜多。

“世尊，菩萨摩诃萨所有般若波罗蜜多，是妙波罗蜜多。

“世尊，菩萨摩诃萨所有般若波罗蜜多，是微妙波罗蜜多。

“世尊，菩萨摩诃萨所有般若波罗蜜多，是尊波罗蜜多。

“世尊，菩萨摩诃萨所有般若波罗蜜多，是高波罗蜜多。

“世尊，菩萨摩诃萨所有般若波罗蜜多，是最波罗蜜多。

“世尊，菩萨摩诃萨所有般若波罗蜜多，是极波罗蜜多。

“世尊，菩萨摩诃萨所有般若波罗蜜多，是上波罗蜜多。

“世尊，菩萨摩诃萨所有般若波罗蜜多，是无上波罗蜜多。

“世尊，菩萨摩诃萨所有般若波罗蜜多，是无上上波罗蜜多。

“世尊，菩萨摩诃萨所有般若波罗蜜多，是等波罗蜜多。

“世尊，菩萨摩诃萨所有般若波罗蜜多，是无等波罗蜜多。

“世尊，菩萨摩诃萨所有般若波罗蜜多，是无等等波罗蜜多。

“世尊，菩萨摩诃萨所有般若波罗蜜多，是无待对波罗蜜多。

“世尊，菩萨摩诃萨所有般若波罗蜜多，是如虚空波罗蜜多。

“世尊，菩萨摩诃萨所有般若波罗蜜多，是自相空波罗蜜多。

“世尊，菩萨摩诃萨所有般若波罗蜜多，是共相空波罗蜜多。

“世尊，菩萨摩诃萨所有般若波罗蜜多，是一切法空波罗蜜多。

“世尊，菩萨摩诃萨所有般若波罗蜜多，是不可得空波罗蜜多。

“世尊，菩萨摩诃萨所有般若波罗蜜多，是无性空波罗蜜多。

“世尊，菩萨摩诃萨所有般若波罗蜜多，是自性空波罗蜜多。

“世尊，菩萨摩诃萨所有般若波罗蜜多，是无性自性空波罗蜜多。

“世尊，菩萨摩诃萨所有般若波罗蜜多，是无变异空波罗蜜多。

“世尊，菩萨摩诃萨所有般若波罗蜜多，是无生波罗蜜多。

“世尊，菩萨摩诃萨所有般若波罗蜜多，是无灭波罗蜜多。

“世尊，菩萨摩诃萨所有般若波罗蜜多，是无染波罗蜜多。

“世尊，菩萨摩诃萨所有般若波罗蜜多，是无净波罗蜜多。

“世尊，菩萨摩诃萨所有般若波罗蜜多，是寂静波罗蜜多。

“世尊，菩萨摩诃萨所有般若波罗蜜多，是远离波罗蜜多。

“世尊，菩萨摩诃萨所有般若波罗蜜多，是寂止波罗蜜多。

“世尊，菩萨摩诃萨所有般若波罗蜜多，是调伏波罗蜜多。

“世尊，菩萨摩诃萨所有般若波罗蜜多，是明咒波罗蜜多。

“世尊，菩萨摩诃萨所有般若波罗蜜多，是诚谛波罗蜜多。

“世尊，菩萨摩诃萨所有般若波罗蜜多，是开发一切功德波罗蜜多。

“世尊，菩萨摩诃萨所有般若波罗蜜多，是成就一切功德波罗蜜多。

“世尊，菩萨摩诃萨所有般若波罗蜜多，是能破一切波罗蜜多。

“世尊，菩萨摩诃萨所有般若波罗蜜多，是不可屈伏波罗蜜多。

“世尊，修行般若波罗蜜多诸菩萨摩诃萨，最尊最胜、最上最妙、具大势力，能修行无等等布施，能圆满无等等布施，能具足无等等布施波罗蜜多；能得无等等自体，所谓无边殊胜相好妙庄严身；能证无等等妙法，所谓无上正等菩提。

“世尊，修行般若波罗蜜多诸菩萨摩诃萨，最尊最胜、最上最妙、具大势力，能修行无等等净戒，能圆满无等等净戒，能具足无等等净戒波罗蜜多；能得无等等自体，所谓无边殊胜相好妙庄严身；能证无等等妙法，所谓无上正等菩提。

“世尊，修行般若波罗蜜多诸菩萨摩诃萨，最尊最胜、最上最妙、具大势力，能修行无等等安忍，能圆满无等等安忍，能具足无等等安忍波罗蜜多；能得无等等自体，所谓无边殊胜相好妙庄严身；能证无等等妙法，所谓无上正等菩提。

“世尊，修行般若波罗蜜多诸菩萨摩诃萨，最尊最胜、最上最妙、具大势力，能修行无等等精进，能圆满无等等精进，能具足无等等精进波罗蜜多；能得无等等自体，所谓无边殊胜相好妙庄严身；能证无等等妙法，所谓无上正等菩提。

“世尊，修行般若波罗蜜多诸菩萨摩诃萨，最尊最胜、最上最妙、具大势力，能修行无等等静虑，能圆满无等等静虑，能具足无等等静虑波罗蜜多；能得无等等自体，所谓无边殊胜相好妙庄严身；能证无等等妙法，所谓无上正等菩提。

“世尊，修行般若波罗蜜多诸菩萨摩诃萨，最尊最胜、最上最妙、具大势力，能修行无等等般若，能圆满无等等般若，能具足无等等般若波罗蜜多；能得无等等自体，所谓无边殊胜相好妙庄严身；能证无等等妙法，所谓无上正等菩提。

“世尊，修行般若波罗蜜多诸菩萨摩诃萨，最尊最胜、最上最妙、具大势力，能安住无等等内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，能圆满无等等内空乃至无性自性空，能具足无等等内空乃至无性自性空；能得无等等自体，所谓无边殊胜相好妙庄严身；能证无等等妙法，所谓无上正等菩提。

“世尊，修行般若波罗蜜多诸菩萨摩诃萨，最尊最胜、最上最妙、具大势力，能安住无等等真如、法界、法性、不虚妄性、不变异性、平等性、离生性、法定、法住、实际、虚空界、不思议界，能圆满无等等真如乃至不思议界，能具足无等等真如乃至不思议界；能得无等等自体，所谓无边殊胜相好妙庄严身；能证无等等妙法，所谓无上正等菩提。

“世尊，修行般若波罗蜜多诸菩萨摩诃萨，最尊最胜、最上最妙、具大势力，能修行无等等四念住、四正断、四神足、五根、五力、七等觉支、八圣道支，能圆满无等等四念住乃至八圣道支，能具足无等等四念住乃至八圣道支；能得无等等自体，所谓无边殊胜相好妙庄严身；能证无等等妙法，所谓无上正等菩提。

“世尊，修行般若波罗蜜多诸菩萨摩诃萨，最尊最胜、最上最妙、具大势力，能安住无等等苦、集、灭、道圣谛，能圆满无等等苦、集、灭、道圣谛，能具足无等等苦、集、灭、道圣谛；能得无等等自体，所谓无边殊胜相好妙庄严身；能证无等等妙法，所谓无上正等菩提。

“世尊，修行般若波罗蜜多诸菩萨摩诃萨，最尊最胜、最上最妙、具大势力，能修行无等等四静虑、四无量、四无色定，能圆满无等等四静虑、四无量、四无色定，能具足无等等四静虑、四无量、四无色定；能得无等等自体，所谓无边殊胜相好妙庄严身；能证无等等妙法，所谓无上正等菩提。

“世尊，修行般若波罗蜜多诸菩萨摩诃萨，最尊最胜、最上最妙、具大势力，能修行无等等八解脱、八胜处、九次第定、十遍处，能圆满无等等八解脱、八胜处、九次第定、十遍处，能具足无等等八解脱、八胜处、九次第定、十遍处；能得无等等自体，所谓无边殊胜相好妙庄严身；能证无等等妙法，所谓无上正等菩提。

“世尊，修行般若波罗蜜多诸菩萨摩诃萨，最尊最胜、最上最妙、具大势力，能修行无等等空、无相、无愿解脱门，能圆满无等等空、无相、无愿解脱门，能具足无等等空、无相、无愿解脱门；能得无等等自体，所谓无边殊胜相好妙庄严身；能证无等等妙法，所谓无上正等菩提。

“世尊，修行般若波罗蜜多诸菩萨摩诃萨，最尊最胜、最上最妙、具大势力，能修行无等等陀罗尼门、三摩地门，能圆满无等等陀罗尼门、三摩地门，能具足无等等陀罗尼门、三摩地门；能得无等等自体，所谓无边殊胜相好妙庄严身；能证无等等妙法，所谓无上正等菩提。

“世尊，修行般若波罗蜜多诸菩萨摩诃萨，最尊最胜、最上最妙、具大势力，能修行无等等菩萨摩诃萨地，能圆满无等等菩萨摩诃萨地，能具足无等等菩萨摩诃萨地；能得无等等自体，所谓无边殊胜相好妙庄严身；能证无等等妙法，所谓无上正等菩提。

“世尊，修行般若波罗蜜多诸菩萨摩诃萨，最尊最胜、最上最妙、具大势力，能修行无等等五眼、六神通，能圆满无等等五眼、六神通，能具足无等等五眼、六神通；能得无等等自体，所谓无边殊胜相好妙庄严身；能证无等等妙法，所谓无上正等菩提。

“世尊，修行般若波罗蜜多诸菩萨摩诃萨，最尊最胜、最上最妙、具大势力，能修行无等等佛十力、四无所畏、四无碍解、大慈、大悲、大喜、大舍、十八佛不共法，能圆满无等等佛十力乃至十八佛不共法，能具足无等等佛十力乃至十八佛不共法；能得无等等自体，所谓无边殊胜相好妙庄严身；能证无等等妙法，所谓无上正等菩提。

“世尊，修行般若波罗蜜多诸菩萨摩诃萨，最尊最胜、最上最妙、具大势力，能修行无等等无忘失法、恒住舍性，能圆满无等等无忘失法、恒住舍性，能具足无等等无忘失法、恒住舍性；能得无等等自体，所谓无边殊胜相好妙庄严身；能证无等等妙法，所谓无上正等菩提。

“世尊，修行般若波罗蜜多诸菩萨摩诃萨，最尊最胜、最上最妙、具大势力，能修行无等等一切智、道相智、一切相智，能圆满无等等一切智、道相智、一切相智，能具足无等等一切智、道相智、一切相智；能得无等等自体，所谓无边殊胜相好妙庄严身；能证无等等妙法，所谓无上正等菩提。

“世尊，如来亦由修行般若波罗蜜多，能修行安住圆满具足种种功德故，得无等等色，得无等等受、想、行、识，证无等等菩提，转无等等法轮，度脱无量诸有情类，令获殊胜利益安乐。过去、未来、现在诸佛亦于般若波罗蜜多精勤修学，种种功德皆悉圆满，已证无上正等菩提，当证无上正等菩提，现证无上正等菩提，转妙法轮度无量众，令获殊胜利益安乐。是故，世尊，若菩萨摩诃萨欲于一切法度至彼岸者，当学般若波罗蜜多。世尊，修行般若波罗蜜多诸菩萨摩诃萨，一切世间若天、若人、阿素洛等，皆应供养恭敬、尊重赞叹、守护，令于般若波罗蜜多精进修行，无障无碍。”

尔时，世尊告诸声闻及诸菩萨摩诃萨等言：“如是，如是，如汝所说，修行般若波罗蜜多诸菩萨摩诃萨，一切世间若天、若人、阿素洛等，皆应供养恭敬、尊重赞叹、守护，令于般若波罗蜜多精进修行，无障无碍。何以故？由此菩萨摩诃萨故，世间得有人天出现，所谓刹帝利大族、婆罗门大族、长者大族、居士大族，若转轮王，若四大王众天、三十三天、夜摩天、睹史多天、乐变化天、他化自在天，若梵众天——梵辅天、梵会天、大梵天，若光天——少光天、无量光天、极光净天，若净天——少净天、无量净天、遍净天，若广天——少广天、无量广天、广果天，若无想有情天，若无烦天、无热天、善现天、善见天、色究竟天，若空无边处天、识无边处天、无所有处天、非想非非想处天，出现于世；由此菩萨摩诃萨故，得有预流、一来、不还、阿罗汉、独觉、菩萨摩诃萨及诸如来、应、正等觉出现于世；由此菩萨摩诃萨故，世间得有三宝出现，与诸有情作大饶益；由此菩萨摩诃萨故，世间得有种种资生乐具出现，所谓饮食、衣服、卧具、房舍、灯明、末尼、真珠、琉璃、螺贝、璧玉、珊瑚、金银等宝出现于世。

“以要言之，一切世间人天等乐及涅槃乐，无不皆由如是菩萨摩诃萨有。所以者何？是菩萨摩诃萨自正修行布施、净戒、安忍、精进、静虑、般若波罗蜜多，亦教他修行；自正安住内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空，亦教他安住；自安住真如、法界、法性、不虚妄性、不变异性、平等性、离生性、法定、法住、实际、虚空界、不思议界，亦教他安住；自正修行四念住、四正断、四神足、五根、五力、七等觉支、八圣道支，亦教他修行；自正安住苦、集、灭、道圣谛，亦教他安住；自正修行四静虑、四无量、四无色定，亦教他修行；自正修行八解脱、八胜处、九次第定、十遍处，亦教他修行；自正修行空、无相、无愿解脱门，亦教他修行；自正修行陀罗尼门、三摩地门，亦教他修行；自正修行诸菩萨地，亦教他修行；自正修行五眼、六神通，亦教他修行；自正修行佛十力、四无所畏、四无碍解、大慈、大悲、大喜、大舍、十八佛不共法，亦教他修行；自正修行无忘失法、恒住舍性，亦教他修行；自正修行一切智、道相智、一切相智，亦教他修行。是故由此修行般若波罗蜜多诸菩萨摩诃萨，一切有情皆得殊胜利益安乐。”

### 初分现舌相品第六

尔时，世尊现广长舌相，遍覆三千大千世界。复从舌相出无量无数种种色光，普照十方殑伽沙等诸佛世界。

是时，东方殑伽沙等诸佛土中，各有无量无数菩萨摩诃萨，睹斯光已，各诣其佛，顶礼恭敬，白言：“世尊，是谁神力？复以何缘而有此瑞？”

时，彼诸佛各告菩萨摩诃萨言：“善男子，于此西方有佛世界，名曰堪忍，佛号释迦牟尼如来、应、正等觉、明行圆满、善逝、世间解、无上丈夫、调御士、天人师、佛、薄伽梵，今为菩萨摩诃萨众说大般若波罗蜜多，现广长舌相，遍覆三千大千世界。复从舌相出无量无数种种色光，普照十方殑伽沙等诸佛世界。今所见光，即是彼佛舌相所现。”

时，诸菩萨摩诃萨闻是事已，欢喜踊跃，各白佛言：“我等欲往堪忍世界，观礼供养释迦牟尼佛及诸菩萨摩诃萨众，并听般若波罗蜜多。唯愿世尊，哀愍听许！”

时，彼诸佛各各告言：“今正是时，随汝意往。”

一一佛土无量无数菩萨摩诃萨众，各礼佛足，右绕七匝，严持无量宝幢、幡盖、香鬘、璎珞、金银等华，奏击种种上妙伎乐，经须臾间至此佛所，供养恭敬、尊重赞叹，顶礼佛足，却住一面。

尔时，南方殑伽沙等诸佛土中，各有无量无数菩萨摩诃萨，睹斯光已，各诣其佛，顶礼恭敬，白言：“世尊，是谁神力？复以何缘而有此瑞？”

时，彼诸佛各告菩萨摩诃萨言：“善男子，于此北方有佛世界，名曰堪忍，佛号释迦牟尼如来、应、正等觉、明行圆满、善逝、世间解、无上丈夫、调御士、天人师、佛、薄伽梵，今为菩萨摩诃萨众说大般若波罗蜜多，现广长舌相，遍覆三千大千世界。复从舌相出无量无数种种色光，普照十方殑伽沙等诸佛世界。今所见光，即是彼佛舌相所现。”

时，诸菩萨摩诃萨闻是事已，欢喜踊跃各白佛言：“我等欲往堪忍世界，观礼供养释迦牟尼佛及诸菩萨摩诃萨众，并听般若波罗蜜多。唯愿世尊，哀愍听许！”

时，彼诸佛各各告言：“今正是时，随汝意往。”

一一佛土无量无数菩萨摩诃萨众，各礼佛足，右绕七匝，严持无量宝幢、幡盖、香鬘、璎珞、金银等华，奏击种种上妙伎乐，经须臾间至此佛所，供养恭敬、尊重赞叹，顶礼佛足，却住一面。

尔时，西方殑伽沙等诸佛土中，各有无量无数菩萨摩诃萨，睹斯光已，各诣其佛，顶礼恭敬，白言：“世尊，是谁神力？复以何缘而有此瑞？”

时，彼诸佛各告菩萨摩诃萨言：“善男子，于此东方有佛世界，名曰堪忍，佛号释迦牟尼如来、应、正等觉、明行圆满、善逝、世间解、无上丈夫、调御士、天人师、佛、薄伽梵，今为菩萨摩诃萨众说大般若波罗蜜多，现广长舌相，遍覆三千大千世界。复从舌相出无量无数种种色光，普照十方殑伽沙等诸佛世界。今所见光，即是彼佛舌相所现。”

时，诸菩萨摩诃萨闻是事已，欢喜踊跃各白佛言：“我等欲往堪忍世界，观礼供养释迦牟尼佛及诸菩萨摩诃萨众，并听般若波罗蜜多。唯愿世尊，哀愍听许！”

时，彼诸佛各各告言：“今正是时，随汝意往。”

一一佛土无量无数菩萨摩诃萨众，各礼佛足，右绕七匝，严持无量宝幢、幡盖、香鬘、璎珞、金银等华，奏击种种上妙伎乐，经须臾间至此佛所，供养恭敬、尊重赞叹，顶礼佛足，却住一面。

尔时，北方殑伽沙等诸佛土中，各有无量无数菩萨摩诃萨，睹斯光已，各诣其佛，顶礼恭敬，白言：“世尊，是谁神力？复以何缘而有此瑞？”

时，彼诸佛各告菩萨摩诃萨言：“善男子，于此南方有佛世界，名曰堪忍，佛号释迦牟尼如来、应、正等觉、明行圆满、善逝、世间解、无上丈夫、调御士、天人师、佛、薄伽梵，今为菩萨摩诃萨众说大般若波罗蜜多，现广长舌相，遍覆三千大千世界。复从舌相出无量无数种种色光，普照十方殑伽沙等诸佛世界。今所见光，即是彼佛舌相所现。”

时，诸菩萨摩诃萨闻是事已，欢喜踊跃各白佛言：“我等欲往堪忍世界，观礼供养释迦牟尼佛及诸菩萨摩诃萨众，并听般若波罗蜜多。唯愿世尊，哀愍听许！”

时，彼诸佛各各告言：“今正是时，随汝意往。”

一一佛土无量无数菩萨摩诃萨众，各礼佛足，右绕七匝，严持无量宝幢、幡盖、香鬘、璎珞、金银等华，奏击种种上妙伎乐，经须臾间至此佛所，供养恭敬、尊重赞叹，顶礼佛足，却住一面。

尔时，东北方殑伽沙等诸佛土中，各有无量无数菩萨摩诃萨，睹斯光已，各诣其佛，顶礼恭敬，白言：“世尊，是谁神力？复以何缘而有此瑞？”

时，彼诸佛各告菩萨摩诃萨言：“善男子，于此西南方有佛世界，名曰堪忍，佛号释迦牟尼如来、应、正等觉、明行圆满、善逝、世间解、无上丈夫、调御士、天人师、佛、薄伽梵，今为菩萨摩诃萨众说大般若波罗蜜多，现广长舌相，遍覆三千大千世界。复从舌相出无量无数种种色光，普照十方殑伽沙等诸佛世界。今所见光，即是彼佛舌相所现。”

时，诸菩萨摩诃萨闻是事已，欢喜踊跃各白佛言：“我等欲往堪忍世界，观礼供养释迦牟尼佛及诸菩萨摩诃萨众，并听般若波罗蜜多。唯愿世尊，哀愍听许！”

时，彼诸佛各各告言：“今正是时，随汝意往。”

一一佛土无量无数菩萨摩诃萨众，各礼佛足，右绕七匝，严持无量宝幢、幡盖、香鬘、璎珞、金银等华，奏击种种上妙伎乐，经须臾间至此佛所，供养恭敬、尊重赞叹，顶礼佛足，却住一面。

尔时，东南方殑伽沙等诸佛土中，各有无量无数菩萨摩诃萨，睹斯光已，各诣其佛，顶礼恭敬，白言：“世尊，是谁神力？复以何缘而有此瑞？”

时，彼诸佛各告菩萨摩诃萨言：“善男子，于此西北方有佛世界，名曰堪忍，佛号释迦牟尼如来、应、正等觉、明行圆满、善逝、世间解、无上丈夫、调御士、天人师、佛、薄伽梵，今为菩萨摩诃萨众说大般若波罗蜜多，现广长舌相，遍覆三千大千世界。复从舌相出无量无数种种色光，普照十方殑伽沙等诸佛世界。今所见光，即是彼佛舌相所现。”

时，诸菩萨摩诃萨闻是事已，欢喜踊跃各白佛言：“我等欲往堪忍世界，观礼供养释迦牟尼佛及诸菩萨摩诃萨众，并听般若波罗蜜多。唯愿世尊，哀愍听许！”

时，彼诸佛各各告言：“今正是时，随汝意往。”

一一佛土无量无数菩萨摩诃萨众，各礼佛足，右绕七匝，严持无量宝幢、幡盖、香鬘、璎珞、金银等华，奏击种种上妙伎乐，经须臾间至此佛所，供养恭敬、尊重赞叹，顶礼佛足，却住一面。

尔时，西南方殑伽沙等诸佛土中，各有无量无数菩萨摩诃萨，睹斯光已，各诣其佛，顶礼恭敬，白言：“世尊，是谁神力？复以何缘而有此瑞？”

时，彼诸佛各告菩萨摩诃萨言：“善男子，于此东北方有佛世界，名曰堪忍，佛号释迦牟尼如来、应、正等觉、明行圆满、善逝、世间解、无上丈夫、调御士、天人师、佛、薄伽梵，今为菩萨摩诃萨众说大般若波罗蜜多，现广长舌相，遍覆三千大千世界。复从舌相出无量无数种种色光，普照十方殑伽沙等诸佛世界。今所见光，即是彼佛舌相所现。”

时，诸菩萨摩诃萨闻是事已，欢喜踊跃各白佛言：“我等欲往堪忍世界，观礼供养释迦牟尼佛及诸菩萨摩诃萨众，并听般若波罗蜜多。唯愿世尊，哀愍听许！”

时，彼诸佛各各告言：“今正是时，随汝意往。”

一一佛土无量无数菩萨摩诃萨众，各礼佛足，右绕七匝，严持无量宝幢、幡盖、香鬘、璎珞、金银等华，奏击种种上妙伎乐，经须臾间至此佛所，供养恭敬、尊重赞叹，顶礼佛足，却住一面。

尔时，西北方殑伽沙等诸佛土中，各有无量无数菩萨摩诃萨，睹斯光已，各诣其佛，顶礼恭敬，白言：“世尊，是谁神力？复以何缘而有此瑞？”

时，彼诸佛各告菩萨摩诃萨言：“善男子，于此东南方有佛世界，名曰堪忍，佛号释迦牟尼如来、应、正等觉、明行圆满、善逝、世间解、无上丈夫、调御士、天人师、佛、薄伽梵，今为菩萨摩诃萨众说大般若波罗蜜多，现广长舌相，遍覆三千大千世界。复从舌相出无量无数种种色光，普照十方殑伽沙等诸佛世界。今所见光，即是彼佛舌相所现。”

时，诸菩萨摩诃萨闻是事已，欢喜踊跃各白佛言：“我等欲往堪忍世界，观礼供养释迦牟尼佛及诸菩萨摩诃萨众，并听般若波罗蜜多。唯愿世尊，哀愍听许！”

时，彼诸佛各各告言：“今正是时，随汝意往。”

一一佛土无量无数菩萨摩诃萨众，各礼佛足，右绕七匝，严持无量宝幢、幡盖、香鬘、璎珞、金银等华，奏击种种上妙伎乐，经须臾间至此佛所，供养恭敬、尊重赞叹，顶礼佛足，却住一面。

尔时，下方殑伽沙等诸佛土中，各有无量无数菩萨摩诃萨，睹斯光已，各诣其佛，顶礼恭敬，白言：“世尊，是谁神力？复以何缘而有此瑞？”

时，彼诸佛各告菩萨摩诃萨言：“善男子，于此上方有佛世界，名曰堪忍，佛号释迦牟尼如来、应、正等觉、明行圆满、善逝、世间解、无上丈夫、调御士、天人师、佛、薄伽梵，今为菩萨摩诃萨众说大般若波罗蜜多，现广长舌相，遍覆三千大千世界。复从舌相出无量无数种种色光，普照十方殑伽沙等诸佛世界。今所见光，即是彼佛舌相所现。”

时，诸菩萨摩诃萨闻是事已，欢喜踊跃各白佛言：“我等欲往堪忍世界，观礼供养释迦牟尼佛及诸菩萨摩诃萨众，并听般若波罗蜜多。唯愿世尊，哀愍听许！”

时，彼诸佛各各告言：“今正是时，随汝意往。”

一一佛土无量无数菩萨摩诃萨众，各礼佛足，右绕七匝，严持无量宝幢、幡盖、香鬘、璎珞、金银等华，奏击种种上妙伎乐，经须臾间至此佛所，供养恭敬、尊重赞叹，顶礼佛足，却住一面。

尔时，上方殑伽沙等诸佛土中，各有无量无数菩萨摩诃萨，睹斯光已，各诣其佛，顶礼恭敬，白言：“世尊，是谁神力？复以何缘而有此瑞？”

时，彼诸佛各告菩萨摩诃萨言：“善男子，于此下方有佛世界，名曰堪忍，佛号释迦牟尼如来、应、正等觉、明行圆满、善逝、世间解、无上丈夫、调御士、天人师、佛、薄伽梵，今为菩萨摩诃萨众说大般若波罗蜜多，现广长舌相，遍覆三千大千世界。复从舌相出无量无数种种色光，普照十方殑伽沙等诸佛世界。今所见光，即是彼佛舌相所现。”

时，诸菩萨摩诃萨闻是事已，欢喜踊跃各白佛言：“我等欲往堪忍世界，观礼供养释迦牟尼佛及诸菩萨摩诃萨众，并听般若波罗蜜多。唯愿世尊，哀愍听许！”

时，彼诸佛各各告言：“今正是时，随汝意往。”

一一佛土无量无数菩萨摩诃萨众，各礼佛足，右绕七匝，严持无量宝幢、幡盖、香鬘、璎珞、金银等华，奏击种种上妙伎乐，经须臾间至此佛所，供养恭敬、尊重赞叹，顶礼佛足，却住一面。

尔时，四大王众天乃至他化自在天，梵众天乃至色究竟天，各持无量种种香鬘，所谓涂香、末香、烧香、树香、叶香、诸杂和香，悦意华鬘、生类华鬘、龙钱华鬘并无量种众杂华鬘，及持无量种种天华、嗢钵罗华、钵特摩华、俱某陀华、奔荼利华、微妙音华、大微妙音华及余无量种种天华，来至佛所供养恭敬，尊重赞叹，顶礼佛足，却住一面。

尔时，十方诸来菩萨摩诃萨众及余无量欲、色界天，所献种种宝幢、幡盖、珍妙、璎珞、种种香华，以佛神力，上涌空中合成台盖，遍覆三千大千佛土。台顶四角各有宝幢，台盖、宝幡皆垂璎珞，胜幡、妙彩、珍异华鬘，种种庄严甚可爱乐。

时，此会中有百千俱胝那庾多有情皆从座起，合掌恭敬而白佛言：“世尊，我等未来愿得作佛，相好威德如今世尊。国土庄严，声闻、菩萨、天人众会，所转法轮，并如今佛。”

尔时，世尊知其心愿，已于诸法悟无生忍，了达一切不生不灭、无作无为，即便微笑，面门复出种种色光。

尊者阿难即从座起，合掌恭敬，白言：“世尊，何因何缘现此微笑？”

佛告阿难：“是从座起百千俱胝那庾多众，已于诸法悟无生忍，于当来世经六十八俱胝大劫修菩萨行，华积劫中当得作佛，皆同一号，谓觉分华如来、应、正等觉、明行圆满、善逝、世间解、无上丈夫、调御士、天人师、佛、薄伽梵。”