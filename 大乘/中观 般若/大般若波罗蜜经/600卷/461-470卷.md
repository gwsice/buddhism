## 大般若波罗蜜多经卷第四百六十一

### 第二分巧便品第六十八之二

尔时，具寿善现复白佛言：“世尊，佛说菩萨摩诃萨应于般若波罗蜜多常勤修学耶？”

佛告善现：“如是，如是，我说菩萨摩诃萨应于般若波罗蜜多常勤修学。善现，若菩萨摩诃萨欲于诸法得大自在，当学般若波罗蜜多。所以者何？甚深般若波罗蜜多具大势力，令诸菩萨摩诃萨众于一切法得自在故。善现当知，甚深般若波罗蜜多是诸善法所趣向门，譬如大海是一切水所趣向门。是故，善现，若声闻乘补特伽罗、若独觉乘补特伽罗、若菩萨乘补特伽罗，皆应于此甚深般若波罗蜜多常勤修学。

“善现，诸菩萨摩诃萨于此般若波罗蜜多勤修学时，应于布施波罗蜜多乃至静虑波罗蜜多亦常修学，应于内空乃至无性自性空亦常安住，应于真如乃至不思议界亦常安住，应于苦、集、灭、道圣谛亦常安住，应于四念住乃至八圣道支亦常修学，应于四静虑、四无量、四无色定亦常修学，应于八解脱乃至十遍处亦常修学，应于空、无相、无愿解脱门亦常修学，应于菩萨摩诃萨地亦常修学，应于一切陀罗尼门、三摩地门亦常修学，应于五眼、六神通亦常修学，应于如来十力乃至十八佛不共法亦常修学，应于无忘失法、恒住舍性亦常修学，应于一切智、道相智、一切相智亦常修学，应于一切菩萨摩诃萨行亦常修学，应于诸佛无上正等菩提亦常修学，应于一切智智亦常修学。

“善现，如善射人，甲胄坚固，弓箭如意，不惧怨敌；诸菩萨摩诃萨亦复如是，摄受般若波罗蜜多方便善巧，备诸功德，一切魔军外道异论所不能屈。是故，善现，若菩萨摩诃萨欲疾证得一切智智，应勤修学甚深般若波罗蜜多。善现，若菩萨摩诃萨能于般若波罗蜜多常勤修学，便为十方无量、无数、无边世界诸佛世尊常共护念。”

具寿善现白言：“世尊，云何菩萨摩诃萨常勤修学甚深般若波罗蜜多，便为十方无量、无数、无边世界诸佛世尊常共护念？”

佛告善现：“若菩萨摩诃萨能于般若波罗蜜多常勤修学，则能修行布施波罗蜜多，乃至修行一切智智，由此十方无量、无数、无边世界诸佛世尊常共护念。”

具寿善现复白佛言：“是菩萨摩诃萨云何修行布施波罗蜜多，乃至修行一切智智，便为十方无量、无数、无边世界诸佛世尊常共护念？”

佛告善现：“是菩萨摩诃萨修行布施波罗蜜多时，观布施波罗蜜多不可得，乃至修行一切智智时，观一切智智不可得故，为十方无量、无数、无边世界诸佛世尊常共护念。

“复次，善现，如是十方无量、无数、无边世界诸佛世尊，如色不可得故，常共护念是菩萨摩诃萨；如受、想、行、识不可得故，常共护念是菩萨摩诃萨；乃至如一切智智不可得故，常共护念是菩萨摩诃萨。

“复次，善现，如是十方无量、无数、无边世界诸佛世尊，不以色故，常共护念是菩萨摩诃萨；不以受、想、行、识故，常共护念是菩萨摩诃萨；乃至不以一切智智故，常共护念是菩萨摩诃萨。”

具寿善现复白佛言：“诸菩萨摩诃萨虽多处学而无所学。”

佛告善现：“如是，如是，诸菩萨摩诃萨虽多处学而无所学。所以者何？实无有法可令菩萨摩诃萨众于中修学。”

具寿善现复白佛言：“世尊，为诸菩萨摩诃萨或略或广宣说六种波罗蜜多相应之法。若菩萨摩诃萨欲疾证得一切智智，于此六种波罗蜜多相应法教，若略若广皆应听闻、受持读诵、究竟通利，既通利已如理思惟，既思惟已审正观察，正观察已，令心、心所于所缘相皆不复转。”

佛告善现：“如是，如是，如汝所说。复次，善现，诸菩萨摩诃萨于佛世尊所说六种波罗蜜多相应法教，若略若广勤修学时，应于诸法如实了知略广之相。”

具寿善现白言：“世尊，云何菩萨摩诃萨于一切法如实了知略广之相？”

佛告善现：“若菩萨摩诃萨如实了知色真如相，受、想、行、识真如相，如实了知眼处真如相乃至意处真如相，如实了知色处真如相乃至法处真如相，如实了知眼界真如相乃至意界真如相，如实了知色界真如相乃至法界真如相，如实了知眼识界真如相乃至意识界真如相，如实了知眼触真如相乃至意触真如相，如实了知眼触为缘所生诸受真如相乃至意触为缘所生诸受真如相，如实了知地界真如相乃至识界真如相，如实了知因缘真如相乃至增上缘真如相，如实了知无明真如相乃至老死真如相，如实了知布施波罗蜜多真如相乃至般若波罗蜜多真如相，如实了知内空真如相乃至无性自性空真如相，如实了知苦圣谛真如相，集、灭、道圣谛真如相，如实了知四念住真如相乃至八圣道支真如相，如实了知四静虑真如相、四无量、四无色定真如相，如实了知八解脱真如相乃至十遍处真如相，如实了知空解脱门真如相、无相、无愿解脱门真如相，如实了知净观地真如相乃至如来地真如相，如实了知极喜地真如相乃至法云地真如相，如实了知一切陀罗尼门真如相、一切三摩地门真如相，如实了知五眼真如相、六神通真如相，如实了知如来十力真如相乃至十八佛不共法真如相，如实了知三十二大士相真如相、八十随好真如相，如实了知无忘失法真如相、恒住舍性真如相，如实了知一切智真如相、道相智、一切相智真如相，如实了知预流果真如相乃至独觉菩提真如相，如实了知一切菩萨摩诃萨行真如相、诸佛无上正等菩提真如相，如实了知一切智智真如相，是菩萨摩诃萨于一切法如实了知略广之相。”

具寿善现白言：“世尊，云何色真如相，受、想、行、识真如相，乃至云何一切智智真如相，诸菩萨摩诃萨如实了知当于中学，于一切法如实了知略广之相？”

佛告善现：“色真如无生无灭，亦无住异而可施设，是名色真如相；受、想、行、识真如无生无灭，亦无住异而可施设，是名受、想、行、识真如相；乃至一切智智真如无生无灭，亦无住异而可施设，是名一切智智真如相。诸菩萨摩诃萨如实了知当于中学，于一切法如实了知略广之相。

“复次，善现，若菩萨摩诃萨如实了知色实际相，受、想、行、识实际相，乃至如实了知一切智智实际相，是菩萨摩诃萨于一切法如实了知略广之相。”

具寿善现白言：“世尊，云何色实际相，受、想、行、识实际相，乃至云何一切智智实际相，诸菩萨摩诃萨如实了知当于中学，于一切法如实了知略广之相？”

佛告善现：“无色际，是名色实际相；无受、想、行、识际，是名受、想、行、识实际相；乃至无一切智智际，是名一切智智实际相。诸菩萨摩诃萨如实了知当于中学，于一切法如实了知略广之相。

“复次，善现，若菩萨摩诃萨如实了知色法界相，受、想、行、识法界相，乃至如实了知一切智智法界相，是菩萨摩诃萨于一切法如实了知略广之相。”

具寿善现白言：“世尊，云何色法界相，受、想、行、识法界相，乃至云何一切智智法界相，诸菩萨摩诃萨如实了知当于中学，于一切法如实了知略广之相？”

佛告善现：“色如虚空，无障无碍、无生无灭、无断无续而可施设，是名色法界相；受、想、行、识如虚空，无障无碍、无生无灭、无断无续而可施设，是名受、想、行、识法界相；乃至一切智智如虚空，无障无碍、无生无灭、无断无续而可施设，是名一切智智法界相。诸菩萨摩诃萨如实了知当于中学，于一切法如实了知略广之相。”

具寿善现白言：“世尊，诸菩萨摩诃萨复云何应知一切法略广之相？”

佛告善现：“若菩萨摩诃萨如实了知一切法不合不散，是菩萨摩诃萨应如是知一切法略广之相。”

具寿善现白言：“世尊，何等一切法不合不散？”

佛告善现：“色不合不散，受、想、行、识不合不散，眼处乃至意处不合不散，色处乃至法处不合不散，眼界乃至意界不合不散，色界乃至法界不合不散，眼识界乃至意识界不合不散，眼触乃至意触不合不散，眼触为缘所生诸受乃至意触为缘所生诸受不合不散，地界乃至识界不合不散，因缘乃至增上缘不合不散，无明乃至老死不合不散，贪欲、瞋恚、愚痴不合不散，欲界、色界、无色界不合不散，布施波罗蜜多乃至般若波罗蜜多不合不散，内空乃至无性自性空不合不散，真如乃至不思议界不合不散，苦、集、灭、道圣谛不合不散，四念住乃至八圣道支不合不散，四静虑、四无量、四无色定不合不散，八解脱乃至十遍处不合不散，空、无相、无愿解脱门不合不散，净观地乃至如来地不合不散，极喜地乃至法云地不合不散，一切陀罗尼门、三摩地门不合不散，五眼、六神通不合不散，如来十力乃至十八佛不共法不合不散，三十二大士相、八十随好不合不散，无忘失法、恒住舍性不合不散，一切智、道相智、一切相智不合不散，预流果乃至独觉菩提不合不散，一切菩萨摩诃萨行不合不散，诸佛无上正等菩提不合不散，一切智智不合不散，有为界不合不散，无为界不合不散。所以者何？如是诸法皆无自性，若无自性则无所有，若无所有则不可说有合有散，诸菩萨摩诃萨于一切法如是了知，则能了知略广之相。”

具寿善现白言：“世尊，如是名为略摄一切波罗蜜多，诸菩萨摩诃萨若于中学能多所作。世尊，如是略摄波罗蜜多，初修业菩萨摩诃萨于中应常修学，乃至住第十地菩萨摩诃萨亦于中应常修学。世尊，若菩萨摩诃萨学此略摄波罗蜜多，于一切法能如实知略广之相。”

佛告善现：“如是，如是，如汝所说。善现当知，如是略摄波罗蜜多法门，诸菩萨摩诃萨利根者能入，钝根者不能入；等利根者能入，非等利根者不能入；勤精进者能入，不勤精进者不能入；具正念者能入，不具正念者不能入；具妙慧者能入，具恶慧者不能入。善现，若菩萨摩诃萨欲住不退转地，当勤方便入此法门；若菩萨摩诃萨乃至欲住第十地，当勤方便入此法门；若菩萨摩诃萨乃至欲得一切智智，当勤方便入此法门。

“善现，若菩萨摩诃萨如此般若波罗蜜多所说而学，是菩萨摩诃萨则能随学布施波罗蜜多乃至般若波罗蜜多，亦能随学内空乃至无性自性空，亦能随学真如乃至不思议界，亦能随学苦、集、灭、道圣谛，亦能随学四念住乃至八圣道支，亦能随学四静虑、四无量、四无色定，亦能随学八解脱乃至十遍处，亦能随学空、无相、无愿解脱门，亦能随学诸菩萨地，亦能随学一切陀罗尼门、三摩地门，亦能随学五眼、六神通，亦能随学如来十力乃至十八佛不共法，亦能随学无忘失法、恒住舍性，亦能随学一切智、道相智、一切相智，亦能随学一切菩萨摩诃萨行，亦能随学诸佛无上正等菩提，亦能随学一切智智。

“善现，若菩萨摩诃萨如如依止甚深般若波罗蜜多所说而学，是菩萨摩诃萨如是如是转近所求一切智智。善现，若菩萨摩诃萨如此般若波罗蜜多所说而学，是菩萨摩诃萨所有业障及诸魔事随起即灭。是故，善现，若菩萨摩诃萨欲疾灭除一切业障及诸魔事，欲正摄受巧方便力，当学般若波罗蜜多。

“复次，善现，若时菩萨摩诃萨行此般若波罗蜜多，修此般若波罗蜜多，习此般若波罗蜜多；是时菩萨摩诃萨，便为十方无量、无数、无边世界诸佛世尊现说法者常共护念。所以者何？善现，过去、未来、现在诸佛无不皆从甚深般若波罗蜜多而出现故。是故，善现，若菩萨摩诃萨能行般若波罗蜜多，当作是念：‘过去、未来、现在诸佛所证得法，我亦当得如是。’善现，诸菩萨摩诃萨应勤修学甚深般若波罗蜜多，若勤修学甚深般若波罗蜜多，疾能证得一切智智。是故，善现，诸菩萨摩诃萨常应不舍甚深般若波罗蜜多相应作意修行般若波罗蜜多。

“复次，善现，若菩萨摩诃萨于此般若波罗蜜多如实修行，经弹指顷，所获福聚其量甚多。假使有人教化三千大千世界一切有情，皆令安住布施、净戒、安忍、精进、静虑、般若，或令安住解脱及解脱知见，或令安住预流果乃至独觉菩提；是人虽得无量福聚，而犹不及如实修行甚深般若波罗蜜多经弹指顷所获福聚。何以故？善现，如是般若波罗蜜多，能生一切布施、净戒、安忍、精进、静虑、般若波罗蜜多，能生一切解脱及解脱知见，能生一切预流果乃至独觉菩提。现在十方无量、无数、无边世界诸佛世尊，无不皆由甚深般若波罗蜜多而得出现，过去、未来诸佛亦尔。

“复次，善现，若菩萨摩诃萨能不远离甚深般若波罗蜜多相应作意修行般若波罗蜜多，经须臾顷，或经半日，或经一日，或经半月，或经一月，或经一时，或经一岁，或经百岁，若复过此；是菩萨摩诃萨所获福聚其量甚多，胜教十方各如殑伽沙等世界一切有情，皆令安住布施、净戒、安忍、精进、静虑、般若，或令安住解脱及解脱知见，或令安住预流果乃至独觉菩提所获功德。所以者何？由此般若波罗蜜多，出生过去、未来、现在诸佛世尊，为诸有情如实施设布施、净戒、安忍、精进、静虑、般若波罗蜜多，如实施设解脱及解脱知见，如实施设预流果乃至独觉菩提，如实施设诸佛无上正等菩提故，此福聚胜过于彼。

“复次，善现，若菩萨摩诃萨如深般若波罗蜜多所设而住，当知是菩萨摩诃萨不复退转，常为诸佛之所护念，成就最胜方便善巧，已曾亲近供养无量百千俱胝那庾多佛，于诸佛所已种无量微妙善根，已为无量真善知识之所摄受，已久修习布施波罗蜜多乃至般若波罗蜜多，已久安住内空乃至无性自性空，已久安住真如乃至不思议界，已久安住苦、集、灭、道圣谛，已久修习四念住乃至八圣道支，已久修习四静虑、四无量、四无色定，已久修习八解脱乃至十遍处，已久修习空、无相、无愿解脱门，已久修习诸菩萨地，已久修习一切陀罗尼门、三摩地门，已久修习五眼、六神通，已久修习如来十力乃至十八佛不共法，已久修习一切智、道相智、一切相智，已久修习一切菩萨摩诃萨行，已久修习诸佛无上正等菩提，已久修习一切智智。当知是菩萨摩诃萨住童真地，一切所愿无不满足，常见诸佛无时暂舍，于诸善根恒不远离，常能成熟所化有情，常能严净所居佛土，从一佛国趣一佛国，供养恭敬、尊重赞叹诸佛世尊，听受修行无上乘法。当知是菩萨摩诃萨已得无断无尽辩才，已得微妙陀罗尼法成就最上微妙色身，已得诸佛授圆满记，于随所乐为度有情，受诸有身已得自在。

“当知是菩萨摩诃萨善入所缘、善入行相，善入字法、善入非字法，善入言说、善入不言说，善入一语、善入二语、善入多语，善入女语、善入男语、善入非女男语，善入过去时语、善入未来时语、善入现在时语，善入诸义、善入诸文，善入色、善入受、善入想、善入行、善入识，善入蕴、善入处、善入界，善入缘起、善入缘起支，善入世间、善入涅槃，善入法相，善入有为相、善入无为相、善入有为无为相，善入行相、善入非行相，善入相相、善入非相相，善入有性、善入非有性，善入自性、善入他性，善入合、善入离、善入合离，善入相应、善入不相应、善入相应不相应，善入真如、善入不虚妄性、善入不变异性、善入法性、善入法界、善入法定、善入法住，善入缘性、善入非缘性，善入诸圣谛，善入静虑、善入四无量、善入四无色定，善入六波罗蜜多，善入四念住乃至八圣道支，善入八解脱乃至十遍处，善入陀罗尼门、善入三摩地门，善入三解脱门，善入一切空性，善入五眼、善入六神通，善入如来十力乃至十八佛不共法，善入无忘失法、善入恒住舍性，善入一切智、善入道相智、善入一切相智，善入有为界、善入无为界，善入界、善入非界。

“善入色作意乃至识作意，善入眼处作意乃至意处作意，善入色处作意乃至法处作意，善入眼界作意乃至意界作意，善入色界作意乃至法界作意，善入眼识界作意乃至意识界作意，善入眼触作意乃至意触作意，善入眼触为缘所生诸受作意乃至意触为缘所生诸受作意，善入地界作意乃至识界作意，善入因缘作意乃至增上缘作意，善入无明作意乃至老死作意，善入布施波罗蜜多作意乃至般若波罗蜜多作意，善入内空作意乃至无性自性空作意，善入真如作意乃至不思议界作意，善入苦、集、灭、道圣谛作意，善入四念住作意乃至八圣道支作意，善入四静虑、四无量、四无色定作意，善入八解脱作意乃至十遍处作意，善入空、无相、无愿解脱门作意，善入净观地作意乃至如来地作意，善入极喜地作意乃至法云地作意，善入一切陀罗尼门、三摩地门作意，善入五眼、六神通作意，善入如来十力作意乃至十八佛不共法作意，善入三十二大士相、八十随好作意，善入无忘失法、恒住舍性作意，善入一切智、道相智、一切相智作意，善入预流果作意乃至独觉菩提作意，善入一切菩萨摩诃萨行作意，善入诸佛无上正等菩提作意，善入一切智智作意。

“善入色色相空，善入受、想、行、识受、想、行、识相空，如是乃至善入一切智智一切智智相空，善入轻安道、善入不轻安道，善入生、善入灭、善入住异，善入正见、善入邪见，善入见、善入非见，善入贪瞋痴、善入无贪无瞋无痴，善入一切见缠随眠结缚、善入一切见缠随眠结缚断，善入名、善入色、善入名色，善入所缘缘、善入增上缘、善入因缘、善入等无间缘，善入行、善入相，善入因、善入果，善入苦、集、灭、道，善入地狱及地狱道、善入傍生及傍生道、善入鬼界及鬼界道、善入人及人道、善入天及天道，善入预流、预流果、预流果道，善入一来、一来果、一来果道，善入不还、不还果、不还果道，善入阿罗汉、阿罗汉果、阿罗汉果道，善入独觉、独觉菩提、独觉菩提道，善入一切菩萨摩诃萨及一切菩萨摩诃萨行，善入一切如来应正等觉及诸佛无上正等菩提，善入一切智及一切智道，善入道相智及道相智道，善入一切相智及一切相智道，善入根、善入根圆满、善入根胜劣，善入慧、善入疾慧、善入利慧、善入速慧、善入力慧、善入达慧、善入广慧、善入深慧、善入大慧、善入无等慧、善入真实慧、善入珍宝慧，善入过去世、善入未来世、善入现在世，善入方便、善入愿有情、善入意乐、善入增上意乐，善入文义相、善入诸圣法、善入安立三乘方便。善现，若菩萨摩诃萨行深般若波罗蜜多，引深般若波罗蜜多，修深般若波罗蜜多，得如是等种种胜利。”

尔时，具寿善现白佛言：“世尊，诸菩萨摩诃萨云何行深般若波罗蜜多？云何引深般若波罗蜜多？云何修深般若波罗蜜多？”

佛告善现：“诸菩萨摩诃萨应观色乃至识凋落故、破坏故、离散故、不自在故、不坚实故、性虚伪故，行深般若波罗蜜多。善现，汝问‘诸菩萨摩诃萨云何引深般若波罗蜜多？’者，诸菩萨摩诃萨应如引虚空空引深般若波罗蜜多。善现，汝问‘诸菩萨摩诃萨云何修深般若波罗蜜多？’者，诸菩萨摩诃萨应破坏诸法修深般若波罗蜜多。”

具寿善现复白佛言：“世尊，诸菩萨摩诃萨应经几时行深般若波罗蜜多，引深般若波罗蜜多，修深般若波罗蜜多？”

佛告善现：“诸菩萨摩诃萨应从初发心乃至安坐妙菩提座，行深般若波罗蜜多，引深般若波罗蜜多，修深般若波罗蜜多。”

具寿善现复白佛言：“世尊，诸菩萨摩诃萨应住何等心，无间行深般若波罗蜜多，引深般若波罗蜜多，修深般若波罗蜜多？”

佛告善现：“诸菩萨摩诃萨应从初发心乃至安坐妙菩提座，无容横起诸余作意，唯常安住一切智智相应作意，行深般若波罗蜜多，引深般若波罗蜜多，修深般若波罗蜜多。善现，是菩萨摩诃萨乃至能令心、心所法于境不转，乃得名为行深般若波罗蜜多，引深般若波罗蜜多，修深般若波罗蜜多。”

“世尊，诸菩萨摩诃萨行深般若波罗蜜多，引深般若波罗蜜多，修深般若波罗蜜多，当得一切智智不？”

“不尔，善现。”

“世尊，诸菩萨摩诃萨不行深般若波罗蜜多，不引深般若波罗蜜多，不修深般若波罗蜜多，当得一切智智不？”

“不尔，善现。”

“世尊，诸菩萨摩诃萨于深般若波罗蜜多亦行亦不行、亦引亦不引、亦修亦不修，当得一切智智不？”

“不尔，善现。”

“世尊，诸菩萨摩诃萨于深般若波罗蜜多非行非不行、非引非不引、非修非不修，当得一切智智不？”

“不尔，善现。”

“世尊，若尔诸菩萨摩诃萨云何当得一切智智？”

“善现，诸菩萨摩诃萨当得一切智智如真如。”

“世尊，云何真如？”

“善现，如实际。”

“世尊，云何实际？”

“善现，如法界。”

“世尊，云何法界？”

“善现，如我界、有情界、命者界、生者界、养者界、士夫界、补特伽罗界。”

“世尊，云何我界乃至补特伽罗界？”

“善现，于意云何？若我、若有情、若命者、若生者、若养者、若士夫、若补特伽罗为可得不？”

“不也，世尊。”

“善现，若我乃至补特伽罗既不可得，我当云何可施设我界乃至补特伽罗界？如是，善现，若菩萨摩诃萨不施设般若波罗蜜多，亦不施设一切智智，亦不施设一切法，是菩萨摩诃萨定当证得一切智智。”

具寿善现复白佛言：“为但般若波罗蜜多不可施设，为静虑波罗蜜多乃至布施波罗蜜多亦不可施设耶？”

佛告善现：“非但般若波罗蜜多不可施设，静虑波罗蜜多乃至布施波罗蜜多亦不可施设，若声闻法、若独觉法、若菩萨法、若如来法亦不可施设。善现，以要言之，一切法若有为、若无为皆不可施设！”

具寿善现复白佛言：“若一切法皆不可施设，云何可施设是地狱、是傍生、是鬼界、是人、是天、是预流、是一来、是不还、是阿罗汉、是独觉、是菩萨、是如来、是一切法耶？”

佛告善现：“于意云何？有情施设及法施设实可得不？”

善现对曰：“不也，世尊。”

佛告善现：“若有情施设及法施设实不可得，我云何可施设是地狱、是傍生、是鬼界、是人、是天、是预流、是一来、是不还、是阿罗汉、是独觉、是菩萨、是如来、是一切法？如是，善现，诸菩萨摩诃萨行深般若波罗蜜多时，应学一切法皆不可施设而趣无上正等菩提。”

具寿善现白言：“世尊，诸菩萨摩诃萨行深般若波罗蜜多时，岂不应于色学？岂不应于受、想、行、识学？如是乃至岂不应于一切智智学？”

佛告善现：“诸菩萨摩诃萨行深般若波罗蜜多时，应于色学不增不减，应于受、想、行、识学不增不减，如是乃至应于一切智智学不增不减。”

具寿善现白言：“世尊，诸菩萨摩诃萨行深般若波罗蜜多时，应云何于色学不增不减？应云何于受、想、行、识学不增不减？如是乃至应云何于一切智智学不增不减？”

佛告善现：“诸菩萨摩诃萨行深般若波罗蜜多时，以不生不灭故于色应学，以不生不灭故于受、想、行、识应学，如是乃至以不生不灭故于一切智智应学。”

具寿善现白言：“世尊，诸菩萨摩诃萨行深般若波罗蜜多时，应云何以不生不灭故于色学？应云何以不生不灭故于受、想、行、识学？如是乃至应云何以不生不灭故于一切智智学？”

佛告善现：“诸菩萨摩诃萨行深般若波罗蜜多时，应于色不起不作诸行若修若遣故学，应于受、想、行、识不起不作诸行若修若遣故学，如是乃至应于一切智智不起不作诸行若修若遣故学。”

具寿善现白言：“世尊，诸菩萨摩诃萨行深般若波罗蜜多时，应云何于色不起不作诸行若修若遣故学？应云何于受、想、行、识不起不作诸行若修若遣故学？如是乃至应云何于一切智智不起不作诸行若修若遣故学？”

佛告善现：“诸菩萨摩诃萨行深般若波罗蜜多时，应以观一切法自相皆空，于色不起不作诸行若修若遣故学；应以观一切法自相皆空，于受、想、行、识不起不作诸行若修若遣故学；如是乃至应以观一切法自相皆空，于一切智智不起不作诸行若修若遣故学。”

## 大般若波罗蜜多经卷第四百六十二

### 第二分巧便品第六十八之三

尔时，具寿善现白佛言：“世尊，云何菩萨摩诃萨行深般若波罗蜜多时，应观一切法自相皆空？”

佛言：“善现，诸菩萨摩诃萨行深般若波罗蜜多时，应观色由色空，应观受、想、行、识由受、想、行、识空；应观眼处由眼处空，应观耳、鼻、舌、身、意处由耳、鼻、舌、身、意处空；应观色处由色处空，应观声、香、味、触、法处由声、香、味、触、法处空；应观眼界由眼界空，应观耳、鼻、舌、身、意界由耳、鼻、舌、身、意界空；应观色界由色界空，应观声、香、味、触、法界由声、香、味、触、法界空；应观眼识界由眼识界空，应观耳、鼻、舌、身、意识界由耳、鼻、舌、身、意识界空；应观眼触由眼触空，应观耳、鼻、舌、身、意、触由耳、鼻、舌、身、意触空；应观眼触为缘所生诸受由眼触为缘所生诸受空，应观耳、鼻、舌、身、意触为缘所生诸受由耳、鼻、舌、身、意、触为缘所生诸受空；应观地界由地界空，应观水、火、风、空、识界由水、火、风、空、识界空；应观因缘由因缘空，应观等无间缘、所缘缘、增上缘由等无间缘、所缘缘、增上缘空；应观无明由无明空，应观行、识、名色、六处、触、受、爱、取、有、生、老死由行乃至老死空；应观布施波罗蜜多由布施波罗蜜多空，应观净戒、安忍、精进、静虑、般若波罗蜜多由净戒、安忍、精进、静虑、般若波罗蜜多空；应观内空由内空空，应观外空、内外空、空空、大空、胜义空、有为空、无为空、毕竟空、无际空、散无散空、本性空、自共相空、一切法空、不可得空、无性空、自性空、无性自性空由外空乃至无性自性空空；应观真如由真如空，应观法界、法性、不虚妄性、不变异性、平等性、离生性、法定、法住、实际、虚空界、不思议界由法界乃至不思议界空；应观苦圣谛由苦圣谛空，应观集、灭、道圣谛由集、灭、道圣谛空；应观四念住由四念住空，应观四正断、四神足、五根、五力、七等觉支、八圣道支由四正断乃至八圣道支空；应观四静虑由四静虑空，应观四无量、四无色定由四无量、四无色定空；应观八解脱由八解脱空，应观八胜处、九次第定、十遍处由八胜处、九次第定、十遍处空；应观空解脱门由空解脱门空，应观无相、无愿解脱门由无相、无愿解脱门空；应观净观地由净观地空，应观种性地、第八地、具见地、薄地、离欲地、已办地、独觉地、菩萨地、如来地由种性地乃至如来地空；应观极喜地由极喜地空，应观离垢地、发光地、焰慧地、极难胜地、现前地、远行地、不动地、善慧地、法云地由离垢地乃至法云地空；应观一切陀罗尼门由一切陀罗尼门空，应观一切三摩地门由一切三摩地门空；应观五眼由五眼空，应观六神通由六神通空；应观如来十力由如来十力空，应观四无所畏、四无碍解、大慈、大悲、大喜、大舍、十八佛不共法由四无所畏乃至十八佛不共法空；应观三十二大士相由三十二大士相空，应观八十随好由八十随好空；应观无忘失法由无忘失法空，应观恒住舍性由恒住舍性空；应观一切智由一切智空，应观道相智、一切相智由道相智、一切相智空；应观预流果由预流果空，应观一来、不还、阿罗汉果、独觉菩提由一来、不还、阿罗汉果、独觉菩提空；应观一切菩萨摩诃萨行由一切菩萨摩诃萨行空，应观诸佛无上正等菩提由诸佛无上正等菩提空，应观一切智智由一切智智空。如是，善现，诸菩萨摩诃萨行深般若波罗蜜多时，应观一切法自相皆空。”

具寿善现复白佛言：“若色由色空，受、想、行、识由受、想、行、识空，如是乃至一切智智由一切智智空，云何菩萨摩诃萨行深般若波罗蜜多？”

佛告善现：“若菩萨摩诃萨都无所行，是行深般若波罗蜜多。”

具寿善现复白佛言：“世尊，何缘菩萨摩诃萨都无所行，是行深般若波罗蜜多？”

佛告善现：“由深般若波罗蜜多不可得，菩萨摩诃萨亦不可得，行亦不可得，若能行者、若由此行、行时、行处皆不可得。是故，善现，诸菩萨摩诃萨都无所行是行深般若波罗蜜多，以于其中一切戏论不可得故。”

具寿善现复白佛言：“世尊，若菩萨摩诃萨都无所行是行深般若波罗蜜多，初修业菩萨摩诃萨云何行深般若波罗蜜多？”

佛告善现：“诸菩萨摩诃萨从初发心，应于一切法常学无所得；如是学已，用无所得而为方便，应修布施波罗蜜多乃至般若波罗蜜多，应住内空乃至无性自性空，应住真如乃至不思议界，应住苦、集、灭、道圣谛，应修四念住乃至八圣道支，应修四静虑、四无量、四无色定，应修八解脱乃至十遍处，应修空、无相、无愿解脱门，应修菩萨摩诃萨地，应修一切陀罗尼门、三摩地门，应修五眼、六神通，应修如来十力乃至十八佛不共法，应修无忘失法、恒住舍性，应修一切智、道相智、一切相智，应修一切菩萨摩诃萨行，应修诸佛无上正等菩提，应修一切智智。”

具寿善现白言：“世尊，云何名有所得？云何名无所得？”

佛言：“善现，诸有二者名有所得，诸无二者名无所得。”

具寿善现复白佛言：“云何有二名有所得？云何无二名无所得？”

佛告善现：“眼、色为二，乃至意、法为二，有色、无色为二，有见、无见为二，有对、无对为二，有漏、无漏为二，有为、无为为二，世间、出世间为二，生死、涅槃为二，异生法、异生为二，预流法、预流为二，乃至独觉菩提、独觉为二，菩萨摩诃萨行、菩萨摩诃萨为二，佛无上正等菩提、佛为二。如是一切有戏论者皆名为二，诸有二者皆有所得。善现，非眼、非色为无二，乃至非意、非法为无二，如是乃至非佛无上正等菩提、非佛为无二。如是一切离戏论者皆名无二，诸无二者皆无所得。”

具寿善现白言：“世尊，为有所得故无所得？为无所得故无所得？”

佛言：“善现，非有所得故无所得，非无所得故无所得，然有所得、无所得平等性名无所得。如是，善现，诸菩萨摩诃萨于有所得、无所得平等性应勤修学。善现，诸菩萨摩诃萨如是学时，名学般若波罗蜜多无所得者。”

尔时，具寿善现白佛言：“世尊，若菩萨摩诃萨行深般若波罗蜜多时，不著有所得、不著无所得，是菩萨摩诃萨云何修行甚深般若波罗蜜多，能从一地至一地渐次圆满？若无从一地至一地渐次圆满，云何能得一切智智？”

佛言：“善现，诸菩萨摩诃萨行深般若波罗蜜多时，非住有所得行深般若波罗蜜多，能从一地至一地渐次圆满得一切智智；非住无所得行深般若波罗蜜多，能从一地至一地渐次圆满得一切智智。所以者何？善现，甚深般若波罗蜜多无所得，一切智智亦无所得，行深般若波罗蜜多者亦无所得，此无所得亦无所得。善现，诸菩萨摩诃萨应如是行甚深般若波罗蜜多。”

具寿善现复白佛言：“若甚深般若波罗蜜多不可得，一切智智亦不可得，能行深般若波罗蜜多者亦不可得，云何菩萨摩诃萨行深般若波罗蜜多时，于一切法常乐决择，谓此是色，此是受、想、行、识，此是眼处乃至意处，此是色处乃至法处，此是眼界乃至意界，此是色界乃至法界，此是眼识界乃至意识界，此是眼触乃至意触，此是眼触为缘所生诸受，乃至意触为缘所生诸受，此是地界乃至识界，此是因缘乃至增上缘，此是无明乃至老死，此是布施波罗蜜多乃至般若波罗蜜多，此是内空乃至无性自性空，此是真如乃至不思议界，此是苦、集、灭、道圣谛，此是四念住乃至八圣道支，此是四静虑、四无量、四无色定，此是八解脱乃至十遍处，此是空、无相、无愿解脱门，此是净观地乃至如来地，此是极喜地乃至法云地，此是一切陀罗尼门、三摩地门，此是五眼、六神通，此是如来十力乃至十八佛不共法，此是三十二大士相、八十随好，此是无忘失法、恒住舍性，此是一切智、道相智、一切相智，此是预流果乃至独觉菩提，此是一切菩萨摩诃萨行，此是诸佛无上正等菩提，此是一切智智？”

佛告善现：“诸菩萨摩诃萨行深般若波罗蜜多时，虽于诸法常乐决择而不得色，亦不得受、想、行、识，乃至亦不得一切智智。”

具寿善现复白佛言：“诸菩萨摩诃萨行深般若波罗蜜多时，若不得色，亦不得受、想、行、识乃至亦不得一切智智者，云何能圆满布施波罗蜜多乃至般若波罗蜜多？若不能圆满布施波罗蜜多乃至般若波罗蜜多，云何能入菩萨正性离生？若不能入菩萨正性离生，云何能成熟有情？若不能成熟有情，云何能严净佛土？若不能成熟有情、严净佛土，云何能得一切智智？若不能得一切智智，云何能转正法轮作诸佛事？若不能转正法轮作诸佛事，云何能解脱无量、无数百千俱胝那庾多诸有情众生老病死，令得究竟安乐涅槃？”

佛告善现：“诸菩萨摩诃萨行深般若波罗蜜多时，不为色故行深般若波罗蜜多，亦不为受、想、行、识故行深般若波罗蜜多，乃至亦不为一切智智故行深般若波罗蜜多。”

具寿善现复白佛言：“诸菩萨摩诃萨行深般若波罗蜜多时，为何事故行深般若波罗蜜多？”

佛告善现：“诸菩萨摩诃萨行深般若波罗蜜多时，无所为故行深般若波罗蜜多。何以故？善现，一切法无为无作，甚深般若波罗蜜多亦无为无作，一切智智亦无为无作，诸菩萨摩诃萨亦无为无作。如是，善现，诸菩萨摩诃萨应以无为无作而为方便，行深般若波罗蜜多。”

具寿善现复白佛言：“若一切法无为无作，不应施设三乘有异，谓声闻乘、若独觉乘、若无上乘。”

佛告善现：“非无为无作法施设可得，要有为有作法施设可得。所以者何？善现，有诸愚夫无闻异生，执著色，执著受、想、行、识，乃至执著一切智智；由执著故，念色得色，念受、想、行、识得受、想、行、识，乃至念一切智智得一切智智；由念得故，作是思惟：‘我定当得一切智智，脱诸有情生老病死，令得究竟安乐涅槃。’善现，是诸愚夫无闻异生，由颠倒故作是思惟，则为谤佛。所以者何？善现，佛以五眼求色不可得，求受、想、行、识不可得，乃至求一切智智不可得，求诸有情亦不可得。彼诸愚夫无闻异生，盲无慧目，执著诸法；若当证得一切智智，脱诸有情生老病死，令得究竟安乐涅槃，必无是处！”

具寿善现复白佛言：“若诸如来、应、正等觉，以净五眼求色不可得，求受、想、行、识不可得，乃至求一切智智不可得，求诸有情亦不可得，应无证得一切智智，脱诸有情生老病死，令得究竟安乐涅槃。云何世尊自能证得一切智智，安立有情三聚差别，谓正性定聚、邪性定聚及不定聚？”

佛告善现：“我证无上正等菩提，以净五眼如实观察，决无有情实能证得一切智智，安立有情三聚差别。然诸有情愚痴颠倒，于非实法起实法想，于非实有情起实有情想；我为除遣彼虚妄执，依世俗说，不依胜义。”

具寿善现复白佛言：“如来为住胜义证得一切智智耶？”

佛言：“不尔。”

善现复问：“如来为住颠倒证得一切智智耶？”

佛言：“不尔。”

善现复问：“如来若不住胜义证得一切智智，亦不住颠倒证得一切智智者，将无如来不能证得一切智智？”

佛言：“不尔。善现当知，我虽证得一切智智然无所住，谓不住有为界，亦不住无为界。善现，譬如如来所变化者，虽不住有为界，亦不住无为界，然有去来行住坐卧。善现，是所变化者，若行布施波罗蜜多乃至般若波罗蜜多，若住内空乃至无性自性空，若住真如乃至不思议界，若住苦、集、灭、道圣谛，若修四念住乃至八圣道支，若修四静虑、四无量、四无色定，若修八解脱乃至十遍处，若修空、无相、无愿解脱门，若修极喜地乃至法云地，若修一切陀罗尼门、三摩地门，若修五眼、六神通，若修如来十力乃至十八佛不共法，若修无忘失法、恒住舍性，若修一切智、道相智、一切相智，若修一切菩萨摩诃萨行，若修诸佛无上正等菩提，若证一切智智，若转法轮作诸佛事。是所变化者，复转化作无量有情，于中安立三聚差别。善现，于意云何？是诸如来所变化者，为实有去来行住坐卧，乃至实有安立有情三聚别不？”

善现对曰：“不也，世尊。”

佛言：“善现，如来亦尔，知一切法皆如变化，说一切法亦如变化，虽有所作而无真实，虽度有情而无所度，如所变化者度变化有情。如是，善现，诸菩萨摩诃萨行深般若波罗蜜多，应如如来所变化者，虽有所作而无执著。”

具寿善现复白佛言：“若一切法皆如变化，如来亦尔，是则如来与变化者有何差别？”

佛告善现：“如来与彼所变化者及一切法实无差别。所以者何？善现，如来所作一切事业，所变化者亦皆能作；彼所作事，如来亦能，是故如来与所变化及一切法皆无差别。”

具寿善现复白佛言：“若无由佛所变化者，如来独能作所作事？若无如来，彼所变化为独能作所作事不？”

佛言：“能作。”

善现问曰：“其事云何？”

佛告善现：“如有如来、应、正等觉名善寂慧，自应度者皆已度讫，时无菩萨堪受佛记，便化作一佛令住世间，自入无余依大涅槃界。时，彼化佛于半劫中作诸佛事，过半劫已，授一菩萨大菩提记，现入涅槃。时，诸天、人、阿素洛等，皆谓彼佛今入涅槃，然化佛身实无起灭。如是，善现，诸菩萨摩诃萨行深般若波罗蜜多，应信知一切法皆如变化。”

具寿善现复白佛言：“若如来身与所变化等无差别，云何能作世间施主真净福田？若诸有情为涅槃故，于如来所供养恭敬，其福无尽，乃至最后入无余依般涅槃界；如是若有为涅槃故，供养恭敬佛变化者，所获福聚亦应无尽，乃至最后入无余依般涅槃界。”

佛告善现：“如如来身由法性故，能与天、人、阿素洛等作净福田；佛所变化亦复如是，由法性故能与天、人、阿素洛等作净福田。如如来身受诸施主供养恭敬，令彼施主穷生死际，其福无尽；佛所变化亦复如是，受诸施主供养恭敬，亦令施主穷生死际，其福无尽。善现当知，且置供养恭敬如来及变化者所获功德，若善男子、善女人等，于如来所起慈敬心思惟忆念；是善男子、善女人等善根无尽，乃至最后作苦边际。善现当知，复置于佛起慈敬心思惟忆念所获功德，若善男子、善女人等为供养佛，下至一华散虚空中；是善男子、善女人等善根无尽，乃至最后作苦边际。善现当知，复置为欲供养佛故下至一华散虚空中所获功德，若善男子、善女人等，下至一称南谟佛陀、大调御士；是善男子、善女人等善根无尽，乃至最后作苦边际。如是，善现，于诸如来、应、正等觉大福田所供养恭敬，获如是等大功德利，其量难测。是故，善现当知，如来与变化佛俱为施主，真净福田等无差别，与诸法法性为定量故。

“复次，善现，诸菩萨摩诃萨应以如是诸法法性而为定量，行深般若波罗蜜多，方便善巧入诸法法性已，而于诸法不坏法性，谓不分别：此是般若波罗蜜多乃至布施波罗蜜多，此是般若波罗蜜多乃至布施波罗蜜多法性；此是内空乃至无性自性空，此是内空乃至无性自性空法性；此是真如乃至不思议界，此是真如乃至不思议界法性；此是苦、集、灭、道圣谛，此是苦、集、灭、道圣谛法性；此是四念住乃至八圣道支，此是四念住乃至八圣道支法性；此是四静虑、四无量、四无色定，此是四静虑、四无量、四无色定法性；此是八解脱乃至十遍处，此是八解脱乃至十遍处法性；此是空、无相、无愿解脱门，此是空、无相、无愿解脱门法性；此是极喜地乃至法云地，此是极喜地乃至法云地法性；此是一切陀罗尼门、三摩地门，此是一切陀罗尼门、三摩地门法性；此是五眼、六神通，此是五眼、六神通法性；此是如来十力乃至十八佛不共法，此是如来十力乃至十八佛不共法法性；此是三十二大士相、八十随好，此是三十二大士相、八十随好法性；此是无忘失法、恒住舍性，此是无忘失法、恒住舍性法性；此是一切智、道相智、一切相智，此是一切智、道相智、一切相智法性；此是预流果乃至独觉菩提，此是预流果乃至独觉菩提法性；此是一切菩萨摩诃萨行，此是一切菩萨摩诃萨行法性；此是诸佛无上正等菩提，此是诸佛无上正等菩提法性，此是一切智智，此是一切智智法性。善现，诸菩萨摩诃萨行深般若波罗蜜多，不应如是分别诸法法性差别而坏法性。”

具寿善现白言：“世尊，若菩萨摩诃萨行深般若波罗蜜多，不应分别诸法法性坏法性者，云何世尊自说诸法法性差别而坏法性？谓世尊说此是色，此是受、想、行、识，此是眼处乃至意处，此是色处乃至法处，此是眼界乃至意界，此是色界乃至法界，此是眼识界乃至意识界，此是眼触乃至意触，此是眼触为缘所生诸受，乃至意触为缘所生诸受，此是地界乃至识界，此是因缘乃至增上缘，此是无明乃至老死，此是内法，此是外法；此是善法，此是非善法；此是有记法，此是无记法；此是有漏法，此是无漏法；此是世间法，此是出世间法；此是共法，此是不共法；此是有诤法，此是无诤法；此是有为法，此是无为法。世尊，既说如是等法种种差别，将无世尊自坏法性？”

佛言：“善现，我不自坏诸法法性，但以名相方便假说，令诸有情悟入诸法法性平等，出离生死证得涅槃。是故，善现，一切如来、应、正等觉虽说诸法种种名相，而能不坏诸法实性。”

具寿善现复白佛言：“若佛但以名相假说诸法法性，令诸有情方便悟入法性平等，出离生死证得涅槃，云何佛于无名相法以名相说而言不坏？”

佛告善现：“我随世俗于一切法假立名相，为诸有情方便宣说而无执著，故无所坏。善现，如诸愚夫闻说苦等，执著名相不了假说，非诸如来及佛弟子闻说苦等执著名相，然如实知随世俗说，无有真实诸法名相。善现，若诸圣者于名著名，于相著相，彼则亦应于空著空，于无相著无相，于无愿著无愿，于真如著真如，于法界著法界，于实际著实际，于无为著无为。善现，是一切法唯有假名、唯有假相而无真实，圣者于中亦不执著唯假名相。如是，善现，诸菩萨摩诃萨住一切法，但假名相行深般若波罗蜜多，而于其中无所执著。”

具寿善现复白佛言：“若一切法但有名相，诸菩萨摩诃萨为何事故发菩提心，受诸勤苦行菩萨行，谓自勤苦修行布施波罗蜜多乃至般若波罗蜜多，安住内空乃至无性自性空，安住真如乃至不思议界，安住苦、集、灭、道圣谛，修行四念住乃至八圣道支，修行四静虑、四无量、四无色定，修行八解脱乃至十遍处，修行空、无相、无愿解脱门，修行极喜地乃至法云地，修行一切陀罗尼门、三摩地门，修行五眼、六神通，修行如来十力乃至十八佛不共法，修行无忘失法、恒住舍性，修行一切智、道相智、一切相智，修行一切菩萨摩诃萨行，修行诸佛无上正等菩提，修行一切智智皆令圆满？”

佛告善现：“以一切法但有名相，如是名相唯假施设，名相性空；诸有情类颠倒执著，沉沦生死不证涅槃。是故菩萨摩诃萨众悲愍彼故发菩提心，受诸勤苦行菩萨行，渐次证得一切智智，既自证得一切智智转正法轮，以三乘法方便拔济令出生死，入无余依般涅槃界；然诸名相无生、无灭，亦无住、异施设可得。”

尔时，具寿善现白佛言：“世尊，佛说一切智智为一切智智耶？”

佛言：“善现，我说一切智智为一切智智。”

具寿善现复白佛言：“如来曾说一切智智略有三种，谓一切智、道相智、一切相智。如是三智，其相云何？有何差别？”

佛告善现：“一切智者，谓共声闻及独觉智。道相智者，谓共菩萨摩诃萨智。一切相智者，谓诸如来、应、正等觉不共妙智。”

具寿善现复白佛言：“何以故一切智是共声闻及独觉智？”

佛告善现：“一切智者，谓五蕴、十二处、十八界等差别法门，声闻、独觉亦能了知法门差别，而不能知一切道相及一切法、一切种相故，一切智是共声闻及独觉智。”

具寿善现复白佛言：“何故道相智是共菩萨摩诃萨智？”

佛告善现：“诸菩萨摩诃萨应学遍知一切道相，谓声闻道相、独觉道相、菩萨道相、如来道相。诸菩萨摩诃萨于此诸道，应当修学令速圆满。虽令此道作所应作，而不令其证住实际故，道相智是共菩萨摩诃萨智。”

具寿善现复白佛言：“诸菩萨摩诃萨修如来道得圆满已，岂于实际亦不证住？”

佛告善现：“诸菩萨摩诃萨成熟有情、严净佛土及修大愿若未圆满，犹于实际未应证住；若已圆满，乃于实际应可证住。”

具寿善现复问世尊：“诸菩萨摩诃萨为住于道，证住实际耶？”

佛言：“不尔。”

善现复问：“诸菩萨摩诃萨为住非道，证住实际耶？”

佛言：“不尔。”

善现复问：“诸菩萨摩诃萨为住道非道，证住实际耶？”

佛言：“不尔。”

善现复问：“诸菩萨摩诃萨为住非道非非道，证住实际耶？”

佛言：“不尔。”

具寿善现复白佛言：“世尊，若尔，诸菩萨摩诃萨为何所住证住实际耶？”

佛言：“善现，于意云何？汝为住道，得尽诸漏，心解脱不？”

“不也，世尊。”

“善现，汝为住非道，得尽诸漏，心解脱不？”

“不也，世尊。”

“善现，汝为住道非道，得尽诸漏，心解脱不？”

“不也，世尊。”

“善现，汝为住非道非非道，得尽诸漏，心解脱不？”

“不也，世尊。”

佛言：“善现，汝何所住，得尽诸漏，心永解脱？”

善现对曰：“非我有住，得尽诸漏，心永解脱；然我尽漏，心得解脱，都无所住。”

佛告善现：“诸菩萨摩诃萨亦复如是，行深般若波罗蜜多，都无所住，证住实际。”

具寿善现复白佛言：“何故一切相智名一切相智耶？”

佛告善现：“知一切法皆同一相，谓寂灭相，是故名为一切相智。复次，善现，诸行、状、相能表诸法，如来如实能遍觉知，由是故名一切相智。”

具寿善现复白佛言：“若一切智、若道相智、若一切相智，如是三智诸烦恼断有差别不？有有余断、无余断不？”

佛告善现：“非诸烦恼断有差别，然诸如来一切烦恼习气相续皆已永断，声闻、独觉习气相续犹未永断。”

善现复问：“诸烦恼断得无为不？”

佛言：“如是。”

善现复问：“声闻、独觉不得无为，烦恼断不？”

佛言：“不尔。”

善现复问：“无为法中有差别不？”

佛言：“不尔。”

具寿善现复白佛言：“若无为法无差别者，佛何故说一切如来、应、正等觉习气相续皆已永断，声闻、独觉习气相续犹未永断？”

佛言：“善现，习气相续实非烦恼，然诸声闻及诸独觉烦恼已断，犹有少分似贪瞋痴动发身、语，即说此为习气相续。此在愚夫异生相续能引无义，非在声闻、独觉相续能引无义。如是一切习气相续，诸佛世尊究竟无有。”

具寿善现白言：“世尊，道与涅槃俱无自性，佛何故说此是预流、此是一来、此是不还、此是阿罗汉、此是独觉、此是菩萨、此是如来？”

佛告善现：“若预流、若一来、若不还、若阿罗汉、若独觉、若菩萨、若如来，一切皆是无为所显。”

具寿善现复白佛言：“无为法中，实有预流乃至如来义差别不？”

佛言：“不尔。”

善现复问：“若尔，何故佛说预流乃至如来一切皆是无为所显？”

佛言：“善现，我依世俗言说显示有预流等所显差别，不依胜义，非胜义中可有显示。何以故？非无为中有语言道、或分别慧，若复二种，然由彼彼世俗言说诸法断故，施设彼彼世俗言说诸法后际。”

具寿善现复白佛言：“若一切法自相皆空，前际尚无，况有后际？云何施设有后际耶？”

佛告善现：“如是，如是，如汝所说，诸所有法自相皆空，前际尚无，况有后际？后际实有，必无是处。然诸有情不能了达诸所有法自相皆空，为益彼故方便假说：‘此是前际，此是后际。’然一切法自相空中，前际、后际俱不可得。如是，善现，诸菩萨摩诃萨达一切法自相空已，应行般若波罗蜜多。善现当知，诸菩萨摩诃萨达一切法一切法自相皆空，修行般若波罗蜜多，于诸法中无所执著，谓不执著若内若外、若善若非善、若有记若无记、若世间若出世间、若有漏若无漏、若有为若无为诸法差别，亦不执著若声闻法、若独觉法、若菩萨法、若如来法，唯依世俗言说假立，不依胜义。”

## 大般若波罗蜜多经卷第四百六十三

### 第二分巧便品第六十八之四

尔时，具寿善现白佛言：“世尊，如来常说甚深般若波罗蜜多，甚深般若波罗蜜多何因缘故名为般若波罗蜜多？”

佛言：“善现，甚深般若波罗蜜多，到一切法究竟彼岸，故名般若波罗蜜多。复次，善现，由深般若波罗蜜多，声闻、独觉、菩萨、如来能到彼岸，故名般若波罗蜜多。复次，善现，甚深般若波罗蜜多分析诸法过极微量，竟不见有少实可得故，名般若波罗蜜多。

“复次，善现，此深般若波罗蜜多包含真如、法界、法性，广说乃至不思议界，故名般若波罗蜜多。复次，善现，于深般若波罗蜜多，无有少法若合若散、若有色若无色、若有见若无见、若有对若无对，故名般若波罗蜜多。所以者何？甚深般若波罗蜜多非合、非散、无色、无见、无对、一相，所谓无相。

“复次，善现，甚深般若波罗蜜多能生一切微妙善法，能发一切智慧辩才，能引一切世、出世乐，能达一切甚深法义，故名般若波罗蜜多。复次，善现，甚深般若波罗蜜多理趣坚实不可动坏。若菩萨摩诃萨行深般若波罗蜜多，一切恶魔及魔眷属、声闻、独觉、外道、梵志、恶友、怨雠皆不能坏。所以者何？甚深般若波罗蜜多说一切法自相皆空，诸恶魔等皆不可得，故名般若波罗蜜多。善现，诸菩萨摩诃萨应如实行如是般若波罗蜜多甚深义趣，谓一切法自相皆空，一切恶缘无能动坏。

“复次，善现，诸菩萨摩诃萨欲行般若波罗蜜多甚深义趣，应行无常义、苦义、空义、无我义、寂静义、远离义，应行苦、集、灭、道慧义，应行苦、集、灭、道智义，应行法、类、他心智义，应行世俗、胜义智义，应行尽、无生智义，应行尽所有、如所有智义。善现，诸菩萨摩诃萨为行般若波罗蜜多甚深义趣，应行般若波罗蜜多。”

具寿善现白言：“世尊，于此般若波罗蜜多深妙理中义与非义俱不可得，云何菩萨摩诃萨为行般若波罗蜜多甚深义趣，应行般若波罗蜜多？”

佛告善现：“诸菩萨摩诃萨为行般若波罗蜜多甚深义趣，应作是念：‘我不应行贪义非义，我不应行瞋义非义，我不应行痴义非义，我不应行邪见义非义，我不应行邪定义非义，我不应行乃至一切见趣义非义。’所以者何？贪欲、瞋恚、愚痴、邪见、邪定，乃至一切见趣、真如、实际，不与诸法为义非义。

“复次，善现，诸菩萨摩诃萨为行般若波罗蜜多甚深义趣，应作是念：‘我不应行色义非义，我不应行受、想、行、识义非义，我不应行眼处乃至意处义非义，我不应行色处乃至法处义非义，我不应行眼界乃至意界义非义，我不应行色界乃至法界义非义，我不应行眼识界乃至意识界义非义，我不应行眼触乃至意触义非义，我不应行眼触为缘所生诸受乃至意触为缘所生诸受义非义，我不应行地界乃至识界义非义，我不应行因缘乃至增上缘义非义，我不应行无明乃至老死义非义，我不应行布施波罗蜜多乃至般若波罗蜜多义非义，我不应行内空乃至无性自性空义非义，我不应行真如乃至不思议界义非义，我不应行苦、集、灭、道圣谛义非义，我不应行四念住乃至八圣道支义非义，我不应行四静虑、四无量、四无色定义非义，我不应行八解脱乃至十遍处义非义，我不应行空、无相、无愿解脱门义非义，我不应行净观地乃至如来地义非义，我不应行极喜地乃至法云地义非义，我不应行一切陀罗尼门、三摩地门义非义，我不应行五眼、六神通义非义，我不应行如来十力乃至十八佛不共法义非义，我不应行三十二大士相、八十随好义非义，我不应行无忘失法、恒住舍性义非义，我不应行一切智、道相智、一切相智义非义，我不应行预流果乃至独觉菩提义非义，我不应行一切菩萨摩诃萨行义非义，我不应行诸佛无上正等菩提义非义；我不应行一切智智义非义。’何以故？

“善现，如来得无上正等菩提时，求一切法义与非义都不可得。善现当知，如来出世若不出世，诸法法性、法住、法定、法尔常住，无法于法为义非义。善现，诸菩萨摩诃萨应离一切义非义执，常行般若波罗蜜多甚深义趣。”

具寿善现复白佛言：“何故般若波罗蜜多不与诸法为义非义？”

佛告善现：“甚深般若波罗蜜多为欲证入无为法故，不与诸法为义非义。”

具寿善现复白佛言：“岂不一切贤圣皆以无为为胜义耶？”

佛告善现：“如是，如是，如汝所说，一切贤圣无不皆以无为而为胜义，然无为法不与诸法为益为损。善现，譬如虚空、真如、法界不与诸法为益为损，诸菩萨摩诃萨甚深般若波罗蜜多亦复如是，不与诸法为益为损，是故般若波罗蜜多不与诸法为义非义。”

具寿善现复白佛言：“诸菩萨摩诃萨岂不要学无为般若波罗蜜多，乃能证得一切智智？”

佛告善现：“如是，如是，如汝所说，诸菩萨摩诃萨要学甚深无为般若波罗蜜多，方能证得一切智智，以不二法而为方便。”

善现复问：“为以不二法得不二法耶？”

佛言：“不尔。”

善现复问：“为以二法得不二法耶？”

佛言：“不尔。”

善现白言：“若无二法不以二法、不二法得，诸菩萨摩诃萨云何当得一切智智？”

佛告善现：“二、不二法俱不可得，是故所得一切智智，不以二法、不二法得，然无所得法能得无所得。何以故？甚深般若波罗蜜多及一切智智俱不可得故。”

### 第二分树喻品第六十九

尔时，具寿善现白佛言：“世尊，如是般若波罗蜜多最为甚深！诸菩萨摩诃萨能为难事，谓不得诸有情，亦不得彼施设而为有情，速求证得一切智智。世尊，譬如有人欲于无色、无见、无对、无所依止空中种树，彼甚为难；诸菩萨摩诃萨亦复如是，不得有情及彼施设，而为有情速求证得一切智智，极为难事。”

佛言：“善现，如是，如是，如汝所说，如是般若波罗蜜多最为甚深！诸菩萨摩诃萨能为难事，不得有情及彼施设，而为有情速求证得一切智智。善现当知，诸菩萨摩诃萨虽不见实有情，亦不见彼施设，而诸有情愚痴颠倒执为实有，沉溺生死受苦无穷，为拔彼故速求证得一切智智，以巧方便而救度之。

“譬如有人良田种树，是人虽复不识此树根茎、枝叶、华果受者，而种树已随时溉灌勤加守护；此树后时渐得生长，根茎、枝叶、华果茂盛，众人受用愈疾获安。诸菩萨摩诃萨亦复如是，虽不见有果报有情，而为有情速求证得一切智智，渐次修行布施、净戒、安忍、精进、静虑、般若波罗蜜多及余无量菩提分法，既圆满已便能证得一切智智，令诸有情受用果报，枝叶华果各得饶益。

“善现当知，枝叶饶益，谓诸有情依此菩萨解脱恶趣。其华饶益，谓诸有情依此菩萨或生刹帝利大族，或生婆罗门大族，或生长者大族，或生居士大族，或生四大王众天乃至或生非想非非想处天。其果饶益，谓此菩萨自证无上正等菩提，令诸有情或住预流果，或住一来果，或住不还果，或住阿罗汉果，或住独觉菩提，或住无上正等菩提；是诸有情勤修善法，依三乘道渐次证得三乘涅槃，如是名为果报饶益。

“善现，诸菩萨摩诃萨虽作如是大饶益事，而竟不见有实有情得涅槃者，但见妄想众苦寂灭。如是，善现，诸菩萨摩诃萨行深般若波罗蜜多，不得有情及彼施设，为除灭彼我执颠倒，速求证得一切智智，由是因缘极为难事。”

具寿善现白言：“世尊，诸菩萨摩诃萨当知如佛。所以者何？依诸菩萨摩诃萨故便能永断一切地狱、傍生、鬼界，亦能永断一切无暇贫穷下贱三界众苦。”

佛言善现：“如是，如是，如汝所说，诸菩萨摩诃萨应知如佛。世间若无诸菩萨众，便无三世一切如来，亦无独觉及声闻众，亦无永断一切地狱、傍生、鬼界及余无暇贫穷下贱三界苦时。是故，善现，汝言菩萨摩诃萨众犹如佛者，实如所说。

“复次，善现当知，菩萨摩诃萨众即是如来。所以者何？善现，若由此真如施设如来，即由此真如施设独觉，亦由此真如施设声闻，亦由此真如施设一切贤圣，亦由此真如施设色、受、想、行、识，亦由此真如施设眼处乃至意处，亦由此真如施设色处乃至法处，亦由此真如施设眼界乃至意界，亦由此真如施设色界乃至法界，亦由此真如施设眼识界乃至意识界，亦由此真如施设眼触乃至意触，亦由此真如施设眼触为缘所生诸受乃至意触为缘所生诸受，亦由此真如施设地界乃至识界，亦由此真如施设因缘乃至增上缘，亦由此真如施设无明乃至老死，亦由此真如施设布施波罗蜜多乃至般若波罗蜜多，亦由此真如施设内空乃至无性自性空，亦由此真如施设苦、集、灭、道圣谛，亦由此真如施设四念住乃至八圣道支，亦由此真如施设四静虑、四无量、四无色定，亦由此真如施设八解脱乃至十遍处，亦由此真如施设空、无相、无愿解脱门，亦由此真如施设净观地乃至如来地，亦由此真如施设极喜地乃至法云地，亦由此真如施设一切陀罗尼门、三摩地门，亦由此真如施设五眼、六神通，亦由此真如施设如来十力乃至十八佛不共法，亦由此真如施设三十二大士相、八十随好，亦由此真如施设无忘失法、恒住舍性，亦由此真如施设一切智、道相智、一切相智，亦由此真如施设一切菩萨摩诃萨行，亦由此真如施设诸佛无上正等菩提，亦由此真如施设一切智智，亦由此真如施设有为界，亦由此真如施设无为界，亦由此真如施设一切法，亦由此真如施设一切有情，亦由此真如施设一切菩萨摩诃萨。

“如是，善现，若如来真如、若独觉真如、若声闻真如、若一切贤圣真如、若色等一切法真如、若一切有情真如、若一切菩萨摩诃萨真如，如是真如实皆无异，由无异故说名真如。诸菩萨摩诃萨于此真如修学圆满，便能证得一切智智，既已证得一切智智故名如来。以是因缘当知，菩萨摩诃萨众即是如来，以一切法一切有情皆以真如为定量故。

“如是，善现，诸菩萨摩诃萨应学甚深般若波罗蜜多。若学甚深般若波罗蜜多，则能学一切法真如；若学一切法真如，则于一切法真如得自在；若于一切法真如得自在，则得一切有情根胜劣智；若得一切有情根胜劣智，则能具知一切有情胜解差别；若能具知一切有情胜解差别，则知一切有情自业受果；若知一切有情自业受果，则愿智圆满；若愿智圆满，则能净修三世妙智；若能净修三世妙智，则能圆满一切智智；若能圆满一切智智，则能无倒行菩萨行；若能无倒行菩萨行，则能常以财施、法施饶益有情；若能常以财施、法施饶益有情，则能如实成熟有情；若能如实成熟有情，则能如实严净佛土；若能如实严净佛土，则能证得一切智智；若能证得一切智智，则能如实转妙法轮；若能如实转妙法轮，则能安立有情于三乘道；若能安立有情于三乘道，则能令有情入无余依般涅槃界。如是，善现，诸菩萨摩诃萨见如是等自利利他无量功德，欲令所发大菩提心坚固不退，应勤精进修行般若波罗蜜多方便善巧。”

时，具寿善现白佛言：“世尊，若菩萨摩诃萨能发无上正等觉心，如说修行甚深般若波罗蜜多，世间天、人、阿素洛等皆应敬礼。”

佛言：“善现，如是，如是，如汝所说，若菩萨摩诃萨能发无上正等觉心，如说修行甚深般若波罗蜜多，世间天、人、阿素洛等皆应敬礼。”

具寿善现复白佛言：“若菩萨摩诃萨普为饶益一切有情初发无上正等觉心，得几所福？”

佛告善现：“假使充满小千世界一切有情皆趣声闻或独觉地。于意云何？是诸有情，其福多不？”

善现对曰：“甚多，世尊！彼所获福无量无边。”

佛告善现：“彼诸有情所获福聚，于汝所问普为饶益一切有情初发无上正等觉心一菩萨摩诃萨所获福聚，百分不及一，千分不及一，如是乃至百千俱胝那庾多分亦不及一。所以者何？声闻、独觉皆依菩萨摩诃萨有，非菩萨摩诃萨依诸声闻、独觉故有。

“复次，善现，置满小千世界若中千世界一切有情皆趣声闻或独觉地所获福聚，假使充满三千大千世界一切有情皆趣声闻或独觉地。于意云何？是诸有情，其福多不？”

善现对曰：“甚多，世尊！彼所获福无量无边。”

佛告善现：“彼诸有情所获福聚，于汝所问普为饶益一切有情初发无上正等觉心一菩萨摩诃萨所获福聚，百分不及一，千分不及一，如是乃至百千俱胝那庾多分亦不及一。所以者何？声闻、独觉皆依菩萨摩诃萨有，非菩萨摩诃萨依诸声闻、独觉故有。

“复次，善现，置满三千大千世界一切有情皆趣声闻或独觉地所获福聚，假使充满三千大千世界一切有情皆住净观地。于意云何？是诸有情，其福多不？”

善现对曰：“甚多，世尊！彼所获福无量无边。”

佛告善现：“彼诸有情所获福聚，于汝所问普为饶益一切有情初发无上正等觉心一菩萨摩诃萨所获福聚，百分不及一，千分不及一，如是乃至百千俱胝那庾多分亦不及一。所以者何？声闻、独觉皆依菩萨摩诃萨有，非菩萨摩诃萨依诸声闻、独觉故有。

“复次，善现，置满三千大千世界一切有情皆住净观地所获福聚，假使充满三千大千世界一切有情皆住种性地、若第八地、若具见地、若薄地、若离欲地、若已办地所获福聚，假使充满三千大千世界一切有情皆住独觉地。于意云何？是诸有情，其福多不？”

善现对曰：“甚多，世尊！彼所获福无量无边。”

佛告善现：“彼诸有情所获福聚，于汝所问普为饶益一切有情初发无上正等觉心一菩萨摩诃萨所获福聚，百分不及一，千分不及一，如是乃至百千俱胝那庾多分亦不及一。所以者何？声闻、独觉皆依菩萨摩诃萨有，非菩萨摩诃萨依诸声闻、独觉故有。

“复次，善现，假使充满三千大千世界一切有情皆普为饶益一切有情初发无上正等觉心，是诸菩萨摩诃萨众所获福聚，于入菩萨正性离生一菩萨摩诃萨所获福聚，百分不及一，千分不及一，如是乃至百千俱胝那庾多分亦不及一。

“复次，善现，假使充满三千大千世界一切有情皆入菩萨正性离生，是诸菩萨摩诃萨众所获福聚，于行菩提向一菩萨摩诃萨所获福聚，百分不及一，千分不及一，如是乃至百千俱胝那庾多分亦不及一。

“复次，善现，假使充满三千大千世界一切有情皆行菩提向，是诸菩萨摩诃萨众所获福聚，于一如来、应、正等觉所成福聚，百分不及一，千分不及一，如是乃至百千俱胝那庾多分亦不及一。”

时，具寿善现白佛言：“世尊，初发无上正等觉心诸菩萨摩诃萨何所思惟？”

佛言：“善现，是菩萨摩诃萨恒正思惟一切智智。”

具寿善现复白佛言：“一切智智以何为性？何所缘？何增上？何行相？何为相？”

佛告善现：“一切智智无性为性，无相、无因、无所警觉、无生现故。又汝所问‘一切智智何所缘？何增上？何行相？何为相？’者，善现，一切智智无性为所缘，正念为增上，寂静为行相，以法界为相。”

具寿善现复白佛言：“为但一切智智无性为性？为色、受、想、行、识亦无性为性？为眼处乃至意处亦无性为性？为色处乃至法处亦无性为性？为眼界乃至意界亦无性为性？为色界乃至法界亦无性为性？为眼识界乃至意识界亦无性为性？为眼触乃至意触亦无性为性？为眼触为缘所生诸受乃至意触为缘所生诸受亦无性为性？为地界乃至识界亦无性为性？为因缘乃至增上缘亦无性为性？为无明乃至老死亦无性为性？为布施波罗蜜多乃至般若波罗蜜多亦无性为性？为内空乃至无性自性空亦无性为性？为真如乃至不思议界亦无性为性？为苦、集、灭、道圣谛亦无性为性？为四念住乃至八圣道支亦无性为性？为四静虑、四无量、四无色定亦无性为性？为八解脱乃至十遍处亦无性为性？为空、无相、无愿解脱门亦无性为性？为净观地乃至如来地亦无性为性？为极喜地乃至法云地亦无性为性？为一切陀罗尼门、三摩地门亦无性为性？为五眼、六神通亦无性为性？为如来十力乃至十八佛不共法亦无性为性？为三十二大士相、八十随好亦无性为性？为无忘失法、恒住舍性亦无性为性？为一切智、道相智、一切相智亦无性为性？为预流果乃至独觉菩提亦无性为性？为一切菩萨摩诃萨行亦无性为性？为诸佛无上正等菩提亦无性为性？为有为界亦无性为性？为无为界亦无性为性？”

佛告善现：“非但一切智智无性为性，色、受、想、行、识亦无性为性，如是乃至有为界、无为界亦无性为性。”

具寿善现复白佛言：“何缘一切智智无性为性？色、受、想、行、识亦无性为性？如是乃至有为界、无为界亦无性为性？”

佛告善现：“一切智智自性无故，若法自性无，此法无性为性；色、受、想、行、识亦自性无故，若法自性无，此法无性为性；如是乃至有为界、无为界亦自性无故，若法自性无，此法无性为性。”

具寿善现复白佛言：“何缘一切智智自性无？色、受、想、行、识亦自性无？如是乃至有为界、无为界亦自性无？”

佛告善现：“一切智智无和合自性故，若法无和合自性，此法则以无性为性；色、受、想、行、识亦无和合自性故，若法无和合自性，此法则以无性为性；如是乃至有为界、无为界亦无和合自性故，若法无和合自性，此法则以无性为性。善现，由是因缘诸菩萨摩诃萨应知一切法皆无性为性。复次，善现，一切法皆以空为自性，无相为自性，无愿为自性。善现，由是因缘，诸菩萨摩诃萨应知一切法皆无性为性。复次，善现，一切法皆以真如为自性，实际为自性，法界为自性。善现，由是因缘，诸菩萨摩诃萨应知一切法皆无性为性。”

具寿善现复白佛言：“若一切法皆无性者，初发无上正等觉心诸菩萨摩诃萨成就何等方便善巧，能行布施波罗蜜多乃至般若波罗蜜多，成熟有情、严净佛土？成就何等方便善巧，能住内空乃至无性自性空，成熟有情、严净佛土？成就何等方便善巧，能住真如乃至不思议界，成熟有情、严净佛土？成就何等方便善巧，能住苦、集、灭、道圣谛，成熟有情、严净佛土？成就何等方便善巧，能行四念住乃至八圣道支，成熟有情、严净佛土？成就何等方便善巧，能行四静虑、四无量、四无色定，成熟有情、严净佛土？成就何等方便善巧，能行八解脱乃至十遍处，成熟有情、严净佛土？成就何等方便善巧，能行空、无相、无愿解脱门，成熟有情、严净佛土？成就何等方便善巧，能行菩萨摩诃萨地，成熟有情、严净佛土？成就何等方便善巧，能行一切陀罗尼门、三摩地门，成熟有情、严净佛土？成就何等方便善巧，能行五眼、六神通，成熟有情、严净佛土？成就何等方便善巧，能行如来十力乃至十八佛不共法，成熟有情、严净佛土？成就何等方便善巧，能行无忘失法、恒住舍性，成熟有情、严净佛土？成就何等方便善巧，能行一切智、道相智、一切相智，成熟有情、严净佛土？成就何等方便善巧，能行一切菩萨摩诃萨行，成熟有情、严净佛土？成就何等方便善巧，能行诸佛无上正等菩提，成熟有情、严净佛土？成就何等方便善巧，能行一切智智，成熟有情、严净佛土？”

佛告善现：“是菩萨摩诃萨成就最胜方便善巧，虽知一切法皆无性为性，而常精勤成熟有情、严净佛土；虽常精勤成熟有情、严净佛土，而恒通达一切有情及诸佛土，无不皆以无性为性。善现，是菩萨摩诃萨虽行布施波罗蜜多乃至般若波罗蜜多学菩提道，而知布施波罗蜜多乃至般若波罗蜜多及菩提道无不皆以无性为性，如是乃至虽行一切智智学菩提道，而知一切智智及菩提道无不皆以无性为性。善现，是菩萨摩诃萨如是修行布施波罗蜜多乃至般若波罗蜜多学菩提道，广说乃至如是修行一切智智学菩提道，若未成就如来十力、四无所畏、四无碍解、大慈、大悲、大喜、大舍、十八佛不共法、无忘失法、恒住舍性、一切智、道相智、一切相智及余无量无边佛法，皆名学菩提道未得圆满。若学此道已得圆满，由一刹那相应般若，便能证得一切智智。尔时，一切微细烦恼习气相续皆永不生名无余断，得名为佛；复以无障清净佛眼，遍观十方三世等法尚不得无，况当得有？

“如是，善现，诸菩萨摩诃萨应行般若波罗蜜多，信解一切法皆无性为性。善现，是名菩萨摩诃萨成就最胜方便善巧，谓行般若波罗蜜多观一切法，尚不得无，况当得有？善现，是菩萨摩诃萨修行布施波罗蜜多时，于此布施施者、受者、施物、施果及菩提心，尚不见无，况当见有？如是乃至证得一切智智时，于一切智智若能证者、若所证得、若由此证得、若证得时处，尚不见无，况当见有？所以者何？善现，是菩萨摩诃萨常作是念：‘诸法皆以无性为性。如是无性，非佛所作、非菩萨作、非独觉作、非声闻作、亦非余作，以一切法皆无作者，作者离故。’”

具寿善现复白佛言：“岂不诸法诸法性离？”

佛告善现：“实尔，诸法诸法性离。”

善现复问：“若一切法离法性者，云何离法能知离法若有若无？世尊，有法不应能知无法，无法不应能知有法，有法不应能知有法，无法不应能知无法。世尊，如是一切法皆无知为性，云何菩萨摩诃萨行深般若波罗蜜多，于诸法中种种显示，谓色、受、想、行、识若有若无，眼处乃至意处若有若无，色处乃至法处若有若无，眼界乃至意界若有若无，色界乃至法界若有若无，眼识界乃至意识界若有若无，眼触乃至意触若有若无，眼触为缘所生诸受乃至意触为缘所生诸受若有若无，地界乃至识界若有若无，因缘乃至增上缘若有若无，无明乃至老死若有若无，布施波罗蜜多乃至般若波罗蜜多若有若无，内空乃至无性自性空若有若无，真如乃至不思议界若有若无，苦、集、灭、道圣谛若有若无，四念住乃至八圣道支若有若无，四静虑、四无量、四无色定若有若无，八解脱乃至十遍处若有若无，空、无相、无愿解脱门若有若无，净观地乃至如来地若有若无，极喜地乃至法云地若有若无，一切陀罗尼门、三摩地门若有若无，五眼、六神通若有若无，如来十力乃至十八佛不共法若有若无，三十二大士相、八十随好若有若无，无忘失法、恒住舍性若有若无，一切智、道相智、一切相智若有若无，预流果乃至独觉菩提若有若无，一切菩萨摩诃萨行若有若无，诸佛无上正等菩提若有若无，一切智智若有若无，有为界、无为界若有若无？”

佛告善现：“诸菩萨摩诃萨行深般若波罗蜜多，随世俗故，显示诸法若有若无，不随胜义。”

善现复问：“世俗、胜义为有异不？”

佛告善现：“非异世俗别有胜义。所以者何？世俗真如即是胜义，诸有情类颠倒妄执，于此真如不知不见；诸菩萨摩诃萨为益彼故，随世俗相显示诸法若有若无，非随胜义。复次，善现，无量有情于蕴等法起实有想或实无想，不达诸法非有非无；诸菩萨摩诃萨为益彼故，显示蕴等若有若无，令诸有情因斯了达蕴等诸法非有非无，非欲令执实有无相。如是，善现，诸菩萨摩诃萨应勤精进，离有无执，行深般若波罗蜜多。”

## 大般若波罗蜜多经卷第四百六十四

### 第二分菩萨行品第七十

尔时，具寿善现白佛言：“世尊，所说菩萨行菩萨行者，何法名为菩萨行耶？”

佛告善现：“菩萨行菩萨行者，谓为无上正等菩提行生死故名菩萨行。”

具寿善现白言：“世尊，诸菩萨摩诃萨当于何处行菩萨行？”

佛言：“善现，诸菩萨摩诃萨当于色、受、想、行、识空行菩萨行，当于眼处乃至意处空行菩萨行，当于色处乃至法处空行菩萨行，当于眼界乃至意界空行菩萨行，当于色界乃至法界空行菩萨行，当于眼识界乃至意识界空行菩萨行，当于眼触乃至意触空行菩萨行，当于眼触为缘所生诸受乃至意触为缘所生诸受空行菩萨行，当于地界乃至识界空行菩萨行，当于因缘乃至增上缘空行菩萨行，当于无明乃至老死空行菩萨行，当依布施波罗蜜多乃至般若波罗蜜多行菩萨行，当依内空乃至无性自性空行菩萨行，当依真如乃至不思议界行菩萨行，当依苦、集、灭、道圣谛行菩萨行，当依四念住乃至八圣道支行菩萨行，当依四静虑行菩萨行，当依四无量行菩萨行，当依四无色定行菩萨行，当依八解脱行菩萨行，当依八胜处行菩萨行，当依九次第定行菩萨行，当依十遍处行菩萨行，当依三解脱门行菩萨行，当依十地行菩萨行，当依一切陀罗尼门行菩萨行，当依一切三摩地门行菩萨行，当依五眼行菩萨行，当依六神通行菩萨行，当依如来十力行菩萨行，当依四无所畏行菩萨行，当依大慈、大悲、大喜、大舍行菩萨行，当依十八佛不共法行菩萨行，当依无忘失法、恒住舍性行菩萨行，当依一切智、道相智、一切相智行菩萨行，当依严净佛土行菩萨行，当依成熟有情行菩萨行，当依引发文字陀罗尼行菩萨行，当依悟入文字陀罗尼行菩萨行，当依悟入无文字陀罗尼行菩萨行，当依引发无碍辩才行菩萨行，当依有为界行菩萨行，当依无为界行菩萨行。

“善现，诸菩萨摩诃萨如是修行菩萨行时，如佛无上正等菩提，于诸法中不作二相。善现，若菩萨摩诃萨如是行般若波罗蜜多时，名为无上正等菩提修菩萨行。善现，诸菩萨摩诃萨若能如是修菩萨行，疾证无上正等菩提。”

尔时，具寿善现白佛言：“世尊所说佛陀，佛陀者依何义故名为佛陀？”

佛告善现：“觉义、实义、薄伽梵义，故名佛陀。

“复次，善现，于诸实法现等正觉，故名佛陀。

“复次，善现，通达实法，故名佛陀。

“复次，善现，于一切法如所有性、尽所有性无颠倒觉，故名佛陀。

“复次，善现，遍于三世及无为法无障智转，故名佛陀。

“复次，善现，如实开觉一切有情令离颠倒，故名佛陀。”

尔时，具寿善现白佛言：“世尊所说菩提，菩提者依何义故名为菩提？”

佛告善现：“菩提者是空义，是真如义，是实际义，是法性义，是法界义。

“复次，善现，假立名相，施设言说，能真实觉，最上胜妙，故名菩提。

“复次，善现，不可坏义是菩提义，无分别义是菩提义。

“复次，善现，是真、是实、非虚妄、非变异，故名菩提。

“复次，善现，唯假名相无实可得，故名菩提。

“复次，善现，诸佛所有真净遍觉，故名菩提。

“复次，善现，诸佛由此于一切法、一切种相现等正觉，故名菩提。”

尔时，具寿善现白佛言：“世尊，诸菩萨摩诃萨为菩提故，修行六波罗蜜多乃至一切智智时，于何等法为益为损、为增为减、为生为灭、为染为净？”

佛告善现：“诸菩萨摩诃萨为菩提故，修行六波罗蜜多乃至一切智智时，于一切法无益无损、无增无减、无生无灭、无染无净。何以故？是菩萨摩诃萨为菩提故，行深般若波罗蜜多，于一切法都无所缘而为方便，不为益损、不为增减、不为生灭、不为染净现在前故。”

具寿善现白言：“世尊，若菩萨摩诃萨为菩提故，修行六波罗蜜多乃至一切智智时，于一切法都无所缘而为方便，不为益损、不为增减、不为生灭、不为染净现在前者，是菩萨摩诃萨行深般若波罗蜜多，云何摄受布施波罗蜜多乃至般若波罗蜜多？云何摄受内空乃至无性自性空？云何摄受真如乃至不思议界？云何摄受苦、集、灭、道圣谛？云何摄受四念住乃至八圣道支？云何摄受四静虑、四无量、四无色定？云何摄受八解脱乃至十遍处？云何摄受空、无相、无愿解脱门？云何摄受诸菩萨地？云何摄受陀罗尼门、三摩地门？云何摄受五眼、六神通？云何摄受如来十力乃至十八佛不共法？云何摄受无忘失法、恒住舍性？云何摄受一切智、道相智、一切相智？云何超诸声闻、独觉等地，趣入菩萨正性离生，渐次证得一切智智？”

佛言：“善现，诸菩萨摩诃萨行深般若波罗蜜多时，不以二故摄受修行六波罗蜜多，乃至不以二故渐次证得一切智智。”

具寿善现复白佛言：“若菩萨摩诃萨行深般若波罗蜜多时，不以二故摄受修行六波罗蜜多，乃至不以二故渐次证得一切智智者，云何菩萨摩诃萨从初发心乃至后心，恒时增长一切善法？”

佛告善现：“若菩萨摩诃萨以二故行，则诸善法不得增长。何以故？愚夫异生皆依二故，所起善法不得增长。若菩萨摩诃萨不二故行，从初发心乃至后心，恒时增长一切善法。是故，善现，诸菩萨摩诃萨善根坚固，世间天、人、阿素洛等不能毁坏令堕声闻、独觉等地；世间种种恶不善法不能制伏，令于行六波罗蜜多乃至一切智智时，所有善法不得增长。如是，善现，诸菩萨摩诃萨应行无二甚深般若波罗蜜多。”

具寿善现白言：“世尊，诸菩萨摩诃萨为善根故行深般若波罗蜜多耶？”

佛言：“不尔。时诸菩萨摩诃萨不为善根故行深般若波罗蜜多，亦不为不善根故行深般若波罗蜜多。何以故？诸菩萨摩诃萨法应如是，若未亲近诸佛世尊，若诸善根未极圆满，若真善友未多摄受，终不能得一切智智。”

具寿善现复白佛言：“云何菩萨摩诃萨亲近诸佛、圆满善根、得真善友多所摄受，速能证得一切智智？”

佛言：“善现，诸菩萨摩诃萨从初发心，亲近如来、应、正等觉闻说正法，所谓契经乃至论议，闻已受持数数温习令善通利，既善通利思惟观察，既观察已深见意趣，见意趣已复善通达，既善通达得陀罗尼，起无碍辩乃至证得一切智智，随所生处，于所闻持正法教义常不忘失。于诸佛所广种善根，由善根力所摄受故，不堕恶趣无暇中生。复由善根所摄受故，意乐清净，净意乐力所摄持故，常能无倒成熟有情、严净佛土。复由善根所摄受故，常不远离真净善友，谓诸如来、应、正等觉及诸菩萨摩诃萨众、独觉、声闻，并余能赞佛、法、僧者。

“如是，善现，诸菩萨摩诃萨亲近诸佛、圆满善根、得真善友多所摄受，速能证得一切智智。是故，善现，诸菩萨摩诃萨行深般若波罗蜜多，欲疾证得一切智智，当勤精进亲近诸佛，摄受圆满所种善根，承事善友勿生厌倦。”

### 第二分亲近品第七十一

尔时，具寿善现白佛言：“世尊，若菩萨摩诃萨不亲近诸佛、不圆满善根、不承事善友，是菩萨摩诃萨岂不能得一切智智？”

佛告善现：“若不能亲近诸佛、圆满善根、承事善友，尚不名菩萨摩诃萨，岂能证得一切智智？所以者何？或有菩萨摩诃萨亲近诸佛、种诸善根、承事善友，犹不能得一切智智！况不能亲近诸佛、圆满善根、承事善友，而能证得一切智智？彼若能得一切智智，无有是处。是故，善现，若菩萨摩诃萨欲称菩萨摩诃萨名，欲疾证得一切智智，常应亲近诸佛世尊圆满善根，承事善友勿生厌倦。”

具寿善现复白佛言：“以何因缘，有菩萨摩诃萨虽亲近诸佛、种诸善根、承事善友，而不能得一切智智？”

佛告善现：“彼菩萨摩诃萨远离方便善巧力故，虽亲近诸佛、种诸善根、承事善友，而不能得一切智智。谓彼菩萨摩诃萨不从诸佛及诸善友闻说殊胜方便善巧，虽亲近诸佛、种诸善根、承事善友，而不能得一切智智。”

具寿善现复白佛言：“何等名为方便善巧，诸菩萨摩诃萨成就如是方便善巧，诸有所为定能证得一切智智？”

佛告善现：“若菩萨摩诃萨从初发心修行布施波罗蜜多时，以一切智智相应作意，或施诸佛，或施菩萨，或施独觉，或施声闻，或施诸余沙门梵志，或施外道修梵行者，或施贫穷涉路苦行及来乞者，或施一切人非人等。是菩萨摩诃萨成就如是一切智智相应作意，虽行布施而无施想、无受者想，亦无一切我、我所想。所以者何？是菩萨摩诃萨观一切法自相皆空，无实、无成、无转、无灭，入诸法相；知一切法无作、无能，入诸行相。是菩萨摩诃萨成就如是方便善巧，恒时增长觉分善根；由此善根常增长故，能行布施波罗蜜多，成熟有情、严净佛土。虽行布施而不希求施所得果，谓不回向可爱境界及胜生处，唯为救护无救护者，及欲解脱未解脱者，修行布施波罗蜜多。

“复次，善现，若菩萨摩诃萨从初发心修行净戒波罗蜜多时，以一切智智相应作意受持净戒，心常不起贪、瞋、痴等随眠缠缚，亦复不起能障菩提余不善法，所谓悭吝、恶戒、忿恚、懈怠、劣心、乱心、恶慧、诸慢、过慢、慢过慢、我慢、增上慢、卑慢、邪慢、声闻、独觉相应作意。所以者何？是菩萨摩诃萨观一切法自相皆空，无实、无成、无转、无灭，入诸法相；知一切法无作、无能，入诸行相。是菩萨摩诃萨成就如是方便善巧，恒时增长觉分善根；由此善根常增长故，能行净戒波罗蜜多，成熟有情、严净佛土。虽行净戒而不希求戒所得果，谓不回向可爱境界及胜生处，唯为救护无救护者，及欲解脱未解脱者，修行净戒波罗蜜多。

“复次，善现，若菩萨摩诃萨从初发心修行安忍波罗蜜多时，以一切智智相应作意修学安忍。是菩萨摩诃萨乃至为护自命因缘，亦常不起一念忿恚恶言加报怨恨之心。假使有来欲害其命，劫夺财宝，侵凌妻室，诬罔骂辱，阻隔轻调，或打、或刺、或割、或截，及加种种不饶益事，于彼有情竟无忿恨，唯求作彼利益安乐。所以者何？是菩萨摩诃萨观一切法自相皆空，无实、无成、无转、无灭，入诸法相；知一切法无作、无能，入诸行相。是菩萨摩诃萨成就如是方便善巧，恒时增长觉分善根；由此善根常增长故，能行安忍波罗蜜多成熟有情、严净佛土。虽行安忍而不希求忍所得果，谓不回向可爱境界及胜生处，唯为救护无救护者，及欲解脱未解脱者，修行安忍波罗蜜多。

“复次，善现，若菩萨摩诃萨从初发心修行精进波罗蜜多时，以一切智智相应作意，发起正勤勇猛无怯，远离懈怠下劣之心，为求菩提不惮众苦，修诸善法常无懈废。所以者何？是菩萨摩诃萨观一切法自相皆空，无实、无成、无转、无灭，入诸法相；知一切法无作、无能，入诸行相。是菩萨摩诃萨成就如是方便善巧，恒时增长觉分善根；由此善根常增长故，能行精进波罗蜜多成熟有情、严净佛土。虽行精进而不希求勤所得果，谓不回向可爱境界及胜生处，唯为救护无救护者，及欲解脱未解脱者，修行精进波罗蜜多。

“复次，善现，若菩萨摩诃萨从初发心修行静虑波罗蜜多时，以一切智智相应作意修学诸定。是菩萨摩诃萨眼见诸色、耳闻诸声、鼻嗅诸香、舌尝诸味、身觉诸触、意了诸法已，不取诸相，不取随好，即于是处防护诸根，不放逸住，勿令发起世间贪爱、恶不善法、诸烦恼漏，专修念定守护诸根。是菩萨摩诃萨若行、若住、若坐、若卧、若语、若默，常不远离胜奢摩他，远离种种杂秽诸法，身心寂静无异威仪，轨则所行无不调善，心常安定无所分别。所以者何？是菩萨摩诃萨观一切法自相皆空，无实、无成、无转、无灭，入诸法相；知一切法无作、无能，入诸行相。是菩萨摩诃萨成就如是方便善巧，恒时增长觉分善根；由此善根常增长故，能行静虑波罗蜜多成熟有情、严净佛土。虽行静虑而不希求定所得果，谓不回向可爱境界及胜生处，唯为救护无救护者，及欲解脱未解脱者，修行静虑波罗蜜多。

“复次，善现，若菩萨摩诃萨从初发心修行般若波罗蜜多时，以一切智智相应作意修学妙慧。是菩萨摩诃萨，离诸恶慧他不能引，心不发起我、我所执，远离一切我见、有情见乃至知者见、见者见、有无有见、诸恶见趣，远离憍慢无所分别，引发种种殊胜善根。所以者何？是菩萨摩诃萨观一切法自相皆空，无实、无成、无转、无灭，入诸法相；知一切法无作、无能，入诸行相。是菩萨摩诃萨成就如是方便善巧，恒时增长觉分善根；由此善根常增长故，能行般若波罗蜜多成熟有情、严净佛土。虽行般若而不希求慧所得果，谓不回向可爱境界及胜生处，唯为救护无救护者，及欲解脱未解脱者，修行般若波罗蜜多。

“复次，善现，若菩萨摩诃萨从初发心修行般若波罗蜜多时，以一切智智相应作意，入四静虑、四无量、四无色定。是菩萨摩诃萨虽于静虑、无量、无色入出自在，而不摄受彼果异熟。所以者何？是菩萨摩诃萨成就最胜方便善巧，观诸静虑、无量、无色自相皆空，无实、无成、无转、无灭，入诸法相；知一切法无作、无能，入诸行相。是菩萨摩诃萨成就如是方便善巧，恒时增长觉分善根；由此善根常增长故，能行静虑、无量、无色，由行静虑、无量、无色，便能自在成熟有情、严净佛土。

“复次，善现，若菩萨摩诃萨从初发心修行般若波罗蜜多时，以一切智智相应作意，修学一切菩提分法，成就如是方便善巧，虽行见修所断法道，而不取预流、一来、不还、阿罗汉果、独觉菩提。所以者何？是菩萨摩诃萨观一切法自相皆空，无实、无成、无转、无灭，入诸法相；知一切法无作、无能，入诸行相。是菩萨摩诃萨成就最胜方便善巧，恒时增长觉分善根；由此善根常增长故，能行一切菩提分法，超诸声闻、独觉等地，趣入菩萨正性离生，是名菩萨无生法忍。由此忍故，常能自在成熟有情、严净佛土。

“复次，善现，若菩萨摩诃萨修行般若波罗蜜多时，以一切智智相应作意，虽得自在顺逆入出八解脱、八胜处、九次第定、十遍处等，而能成就方便善巧，不取预流、一来、不还、阿罗汉果、独觉菩提。所以者何？是菩萨摩诃萨观一切法自相皆空，无实、无成、无转、无灭，入诸法相；知一切法无作、无能，入诸行相。是菩萨摩诃萨成就最胜方便善巧，恒时增长觉分善根；由此善根常增长故，便能自在成熟有情、严净佛土，证入菩萨不退转地得受记忍。

“复次，善现，若菩萨摩诃萨修行般若波罗蜜多时，以一切智智相应作意，精进修行如来十力、四无所畏、四无碍解、大慈、大悲、大喜、大舍及十八佛不共法等无量无边诸佛功德，乃至未具成熟有情、严净佛土，犹未证得一切智智。所以者何？是菩萨摩诃萨观一切法自相皆空，无实、无成、无转、无灭，入诸法相；知一切法无作、无能，入诸行相。是菩萨摩诃萨成就最胜方便善巧，恒时增长觉分善根；由此善根常增长故，便能圆满成熟有情、严净佛土，渐次证得一切智智。

“善现，如是名为方便善巧，若菩萨摩诃萨成就如是方便善巧，诸有所为定能证得一切智智。如是最胜方便善巧，皆由般若波罗蜜多而得成就。是故，善现，诸菩萨摩诃萨应勤修学甚深般若波罗蜜多，诸有所为勿希果报。若能如是精勤修学甚深般若波罗蜜多，速能证得一切智智。”

### 第二分遍学品第七十二之一

尔时，具寿善现白佛言：“世尊，诸菩萨摩诃萨成就如是最胜觉慧，虽能受行清净深法，而不摄受殊胜果报。”

佛告善现：“如是，如是，如汝所说，诸菩萨摩诃萨成就如是最胜觉慧，虽能受行清净深法，而不摄受殊胜果报。何以故？是菩萨摩诃萨于法自性能不动故。”

具寿善现白言：“世尊，是菩萨摩诃萨能于何法自性无动？”

佛告善现：“是菩萨摩诃萨能于无性自性无动。”

具寿善现复白佛言：“是菩萨摩诃萨于何无性自性无动？”

佛告善现：“是菩萨摩诃萨能于色自性无动，能于受、想、行、识自性无动，能于眼处乃至意处自性无动，能于色处乃至法处自性无动，能于眼界乃至意界自性无动，能于色界乃至法界自性无动，能于眼识界乃至意识界自性无动，能于眼触乃至意触自性无动，能于眼触为缘所生诸受乃至意触为缘所生诸受自性无动，能于布施波罗蜜多乃至般若波罗蜜多自性无动，能于四静虑、四无量、四无色定自性无动，能于四念住乃至八圣道支自性无动，能于三解脱门自性无动，能于八解脱、九次第定自性无动，能于如来十力乃至十八佛不共法自性无动，如是乃至能于一切智智自性无动，能于一切有为界、无为界自性无动。所以者何？如是诸法即是无性，诸菩萨摩诃萨于此无性自性无动，无性不能现证无性。”

具寿善现白言：“世尊，有性法为能现证有性不？”

佛言：“不尔。”

“世尊，无性法为能现证有性不？”

佛言：“不尔。”

“世尊，有性法为能现证无性不？”

佛言：“不尔。”

“世尊，无性法为能现证无性不？”

佛言：“不尔。”

“世尊，若尔，亦应有性不能现观有性，无性不能现观有性，有性不能现观无性，无性不能现观无性，将非世尊无得、无现观耶？”

佛言：“善现，虽有得、有现观，然离四句。”

“世尊，云何离四句而有得、有现观？”

“善现，若得、若现观，非有非无，绝诸戏论。是故我说有得、有现观，然离四句。”

具寿善现复白佛言：“诸菩萨摩诃萨以何为戏论？”

佛告善现：“诸菩萨摩诃萨观色乃至识，若常若无常、若乐若苦、若我若无我、若净若不净、若寂静若不寂静、若远离若不远离，是为戏论。

“观眼处乃至意处，若常若无常、若乐若苦、若我若无我、若净若不净、若寂静若不寂静、若远离若不远离，是为戏论。

“观色处乃至法处，若常若无常、若乐若苦、若我若无我、若净若不净、若寂静若不寂静、若远离若不远离，是为戏论。

“观眼界乃至意界，若常若无常、若乐若苦、若我若无我、若净若不净、若寂静若不寂静、若远离若不远离，是为戏论。

“观色界乃至法界，若常若无常、若乐若苦、若我若无我、若净若不净、若寂静若不寂静、若远离若不远离，是为戏论。

“观眼识界乃至意识界，若常若无常、若乐若苦、若我若无我、若净若不净、若寂静若不寂静、若远离若不远离，是为戏论。

“观眼触乃至意触，若常若无常、若乐若苦、若我若无我、若净若不净、若寂静若不寂静、若远离若不远离，是为戏论。

“观眼触为缘所生诸受乃至意触为缘所生诸受，若常若无常、若乐若苦、若我若无我、若净若不净、若寂静若不寂静、若远离若不远离，是为戏论。

“观地界乃至识界，若常若无常、若乐若苦、若我若无我、若净若不净、若寂静若不寂静、若远离若不远离，是为戏论。

“观因缘乃至增上缘，若常若无常、若乐若苦、若我若无我、若净若不净、若寂静若不寂静、若远离若不远离，是为戏论。

“观无明乃至老死，若常若无常、若乐若苦、若我若无我、若净若不净、若寂静若不寂静、若远离若不远离，是为戏论。

“观布施波罗蜜多乃至般若波罗蜜多，若常若无常、若乐若苦、若我若无我、若净若不净、若寂静若不寂静、若远离若不远离，是为戏论。

“观内空乃至无性自性空，若常若无常、若乐若苦、若我若无我、若净若不净、若寂静若不寂静、若远离若不远离，是为戏论。

“观真如乃至不思议界，若常若无常、若乐若苦、若我若无我、若净若不净、若寂静若不寂静、若远离若不远离，是为戏论。

“观苦、集、灭、道圣谛，若常若无常、若乐若苦、若我若无我、若净若不净、若寂静若不寂静、若远离若不远离，是为戏论。

“观四念住乃至八圣道支，若常若无常、若乐若苦、若我若无我、若净若不净、若寂静若不寂静、若远离若不远离，是为戏论。

“观四静虑、四无量、四无色定，若常若无常、若乐若苦、若我若无我、若净若不净、若寂静若不寂静、若远离若不远离，是为戏论。

“观八解脱乃至十遍处，若常若无常、若乐若苦、若我若无我、若净若不净、若寂静若不寂静、若远离若不远离，是为戏论。

“观空、无相、无愿解脱门，若常若无常、若乐若苦、若我若无我、若净若不净、若寂静若不寂静、若远离若不远离，是为戏论。

“观净观地乃至如来地，若常若无常、若乐若苦、若我若无我、若净若不净、若寂静若不寂静、若远离若不远离，是为戏论。

“观极喜地乃至法云地，若常若无常、若乐若苦、若我若无我、若净若不净、若寂静若不寂静、若远离若不远离，是为戏论。

“观一切陀罗尼门、三摩地门，若常若无常、若乐若苦、若我若无我、若净若不净、若寂静若不寂静、若远离若不远离，是为戏论。

“观五眼、六神通，若常若无常、若乐若苦、若我若无我、若净若不净、若寂静若不寂静、若远离若不远离，是为戏论。

“观如来十力乃至十八佛不共法，若常若无常、若乐若苦、若我若无我、若净若不净、若寂静若不寂静、若远离若不远离，是为戏论。

“观三十二大士相、八十随好，若常若无常、若乐若苦、若我若无我、若净若不净、若寂静若不寂静、若远离若不远离，是为戏论。

“观无忘失法、恒住舍性，若常若无常、若乐若苦、若我若无我、若净若不净、若寂静若不寂静、若远离若不远离，是为戏论。

“观一切智、道相智、一切相智，若常若无常、若乐若苦、若我若无我、若净若不净、若寂静若不寂静、若远离若不远离，是为戏论。

“观预流果乃至独觉菩提，若常若无常、若乐若苦、若我若无我、若净若不净、若寂静若不寂静、若远离若不远离，是为戏论。

“观一切菩萨摩诃萨行，若常若无常、若乐若苦、若我若无我、若净若不净、若寂静若不寂静、若远离若不远离，是为戏论。

“观诸佛无上正等菩提，若常若无常、若乐若苦、若我若无我、若净若不净、若寂静若不寂静、若远离若不远离，是为戏论。

“观一切智智，若常若无常、若乐若苦、若我若无我、若净若不净、若寂静若不寂静、若远离若不远离，是为戏论。

“复次，善现，诸菩萨摩诃萨若作是念：‘苦圣谛应遍知，集圣谛应永断，灭圣谛应作证，道圣谛应修习’，是为戏论。若作是念：‘应修四静虑、四无量、四无色定’，是为戏论。若作是念：‘应修四念住乃至八圣道支’，是为戏论。若作是念：‘应修空、无相、无愿解脱门’，是为戏论。若作是念：‘应修八解脱、八胜处、九次第定、十遍处’，是为戏论。若作是念：‘应超预流果乃至独觉菩提’，是为戏论。若作是念：‘应行布施波罗蜜多乃至般若波罗蜜多’，是为戏论。若作是念：‘应住内空乃至无性自性空’，是为戏论。若作是念：‘应住真如乃至不思议界’，是为戏论。若作是念：‘应入菩萨正性离生’，是为戏论。若作是念：‘应圆满菩萨十地’，是为戏论。若作是念：‘应起一切陀罗尼门、三摩地门’，是为戏论。若作是念：‘应引五眼、六神通’，是为戏论。若作是念：‘应引如来十力乃至十八佛不共法’，是为戏论。若作是念：‘应圆满三十二大士相、八十随好’，是为戏论。若作是念：‘应引无忘失法、恒住舍性’，是为戏论。若作是念：‘应引一切智、道相智、一切相智’，是为戏论。若作是念：‘应行一切菩萨摩诃萨行’，是为戏论。若作是念：‘应证诸佛无上正等菩提’，是为戏论。若作是念：‘我当严净佛土，成熟有情’，是为戏论。若作是念：‘我当证得一切智智’，是为戏论。若作是念：‘我当永断一切烦恼习气相续’，是为戏论。善现，诸菩萨摩诃萨以如是等种种分别而为戏论。

“复次，善现，诸菩萨摩诃萨行深般若波罗蜜多时，应观色乃至识若常若无常、若乐若苦、若我若无我、若净若不净、若寂静若不寂静、若远离若不远离，皆不可戏论故不应戏论；如是乃至应观一切智智，若应证得、若不应证得，俱不可戏论故不应戏论；应观一切烦恼习气相续，若应永断、若不应永断，俱不可戏论故不应戏论。

“善现，诸菩萨摩诃萨行深般若波罗蜜多时，应观如是等诸法及有情，皆不可戏论故不应戏论。所以者何？以一切法及诸有情，有性不能戏论有性，有性不能戏论无性，无性不能戏论无性，无性不能戏论有性；离有、无性，若能戏论、若所戏论、若戏论处、若戏论时，皆不可得。是故，善现，色无戏论，受、想、行、识亦无戏论，如是乃至一切智智无戏论，永断烦恼习气相续亦无戏论。如是，善现，诸菩萨摩诃萨应行无戏论甚深般若波罗蜜多。”

具寿善现白言：“世尊，诸菩萨摩诃萨行深般若波罗蜜多时，云何观色、受、想、行、识乃至一切智智、永断烦恼习气相续，皆不可戏论故不应戏论？”

佛告善现：“诸菩萨摩诃萨行深般若波罗蜜多时，应观色无自性，受、想、行、识亦无自性，如是乃至应观一切智智无自性，永断烦恼习气相续亦无自性，若法无自性则不可戏论。是故，善现，色、受、想、行、识不可戏论故，诸菩萨摩诃萨不应戏论，如是乃至一切智智、永断烦恼习气相续不可戏论故，诸菩萨摩诃萨不应戏论。善现，诸菩萨摩诃萨若能如是于一切法离诸戏论，行深般若波罗蜜多方便善巧，便入菩萨正性离生；若已得入，速能证得一切智智。”

## 大般若波罗蜜多经卷第四百六十五

### 第二分遍学品第七十二之二

尔时，具寿善现白佛言：“世尊，若一切法皆无自性、离诸戏论、不可得者，诸菩萨摩诃萨由何等道得入菩萨正性离生？为声闻道？为独觉道？为如来道？”

佛告善现：“诸菩萨摩诃萨不由声闻道、不由独觉道、不由如来道得入菩萨正性离生，然于诸道遍学满已，由菩萨道得入菩萨正性离生。譬如第八，先学诸道，后由自道得入自乘正性离生，乃至未起圆满果道，未能证得自乘极果。诸菩萨摩诃萨亦复如是，先于诸道遍学满已，后由自道得入菩萨正性离生，乃至未起金刚喻定，犹未能得一切智智；若起此定，以一刹那相应般若，乃能证得一切智智。”

具寿善现复白佛言：“若菩萨摩诃萨先于诸道遍学满已，后由自道得入菩萨正性离生。世尊，岂不第八、预流、一来、不还、阿罗汉、独觉、如来向果，其道各异？世尊，如是诸道设各异者，云何菩萨摩诃萨先于诸道遍学满已，后由自道得入菩萨正性离生？谓诸菩萨摩诃萨若起第八道应成第八，若起具见道应成预流，若起进修道应成一来、不还，若起无学道应成阿罗汉，若起独觉道应成独觉。

“世尊，若菩萨摩诃萨成第八已，能入菩萨正性离生，必无是处；不入菩萨正性离生，而能证得一切智智，亦无是处。世尊，若菩萨摩诃萨成预流、一来、不还、阿罗汉、独觉已，能入菩萨正性离生，必无是处；不入菩萨正性离生，而能证得一切智智，亦无是处。世尊，云何令我如实了知诸菩萨摩诃萨要于诸道遍学满已，乃入菩萨正性离生而不违理？”

佛告善现：“如是，如是，如汝所说，若菩萨摩诃萨成第八已，广说乃至成独觉已，能入菩萨正性离生，必无是处；不入菩萨正性离生，而能证得一切智智，亦无是处。”

具寿善现白言：“世尊，若尔，云何诸菩萨摩诃萨先于诸道遍学满已，后由自道得入菩萨正性离生？已入菩萨正性离生，渐次证得一切智智，永断一切习气相续？”

佛告善现：“诸菩萨摩诃萨从初发心，勇猛精进修行六种波罗蜜多，以胜智见超过八地，谓净观地乃至独觉地。虽于如是所说八地皆遍修学，而能以胜智见超过，由道相智得入菩萨正性离生；已入菩萨正性离生，渐次复由一切相智，证得圆满一切智智，永断一切习气相续。善现当知，第八者智，即是菩萨摩诃萨忍；预流、一来、不还、阿罗汉、独觉若智若断，亦是菩萨摩诃萨忍。如是，善现，诸菩萨摩诃萨先于诸道遍学满已，后由自道得入菩萨正性离生；已入菩萨正性离生，渐次证得一切智智；既已证得一切智智，以果饶益一切有情。”

尔时，具寿善现白佛言：“世尊，如说菩萨摩诃萨众应学遍知一切道相，若声闻道、若独觉道、若菩萨道、若如来道，知此等道一切种相名道相智，诸菩萨摩诃萨云何当起此道相智？”

佛告善现：“诸行、状、相能正显发道相智者，诸菩萨摩诃萨遍于如是诸行、状、相皆现等觉，现等觉已如实为他宣说开示、施设建立，令诸有情得无倒解，随应趣向所求利乐。是菩萨摩诃萨应于一切音声语言皆得善巧陀罗尼门，由此善巧陀罗尼门发起种种音声语言，遍为三千大千世界诸有情类宣说正法，令知所闻皆如谷响，虽有领解而无执著。

“善现，诸菩萨摩诃萨由此因缘，应学圆满诸道相智；既学圆满道相智已，应如实知一切有情意乐、随眠种种差别，如应为作利益安乐，谓：如实知地狱有情意乐、随眠及彼因果，知已方便遮障彼道；亦如实知傍生有情意乐、随眠及彼因果，知已方便遮障彼道；亦如实知鬼界有情意乐、随眠及彼因果，知已方便遮障彼道；亦如实知诸龙、药叉、阿素洛等意乐、随眠及彼因果，知已方便遮障彼道；亦如实知人及欲天意乐、随眠及彼因果，知已方便遮障彼道；亦如实知梵众天乃至色究竟天意乐、随眠及彼因果，知已方便遮障彼道；亦如实知空无边处天乃至非想非非想处天意乐、随眠及彼因果，知已方便遮障彼道；亦如实知四念住乃至八圣道支及彼因果，亦如实知三解脱门及彼因果，亦如实知四静虑、四无量、四无色定及彼因果，亦如实知八解脱、八胜处、九次第定、十遍处及彼因果，亦如实知苦、集、灭、道圣谛及彼因果，亦如实知布施波罗蜜多乃至般若波罗蜜多及彼因果，亦如实知内空乃至无性自性空及彼因果，亦如实知真如乃至不思议界及彼因果，亦如实知净观地乃至如来地及彼因果，亦如实知极喜地乃至法云地及彼因果，亦如实知一切陀罗尼门、一切三摩地门及彼因果，亦如实知五眼、六神通及彼因果，亦如实知如来十力乃至十八佛不共法及彼因果，亦如实知无忘失法、恒住舍性及彼因果，亦如实知一切智、道相智、一切相智及彼因果。善现，诸菩萨摩诃萨既如实知声闻等道及因果已，随其所应，安立有情于三乘道，令勤修学各得究竟。

“善现，诸菩萨摩诃萨应起如是诸道相智，若菩萨摩诃萨能学如是诸道相智，于诸有情种种界性、意乐、随眠皆能悟入；既悟入已，随其所宜为说正法，皆令获得所求胜果终不唐捐。所以者何？是菩萨摩诃萨善达有情诸根胜劣，如实解了一切有情往来死生心所差别，故所说法终不唐捐。善现，诸菩萨摩诃萨应行如是诸道般若波罗蜜多。所以者何？一切声闻、独觉、菩萨所应学道菩提分法，无不摄在甚深般若波罗蜜多，一切声闻、独觉、菩萨于此中学皆得究竟。”

尔时，具寿善现白佛言：“世尊，若一切种菩提分法乃至菩提，如是一切非合、非散、无色、无见、无对、一相，所谓无相，云何如是菩提分法能取菩提？世尊，一切非合、非散、无色、无见、无对、一相，所谓无相法，非于余法有取有舍。譬如虚空，于一切法无取无舍，自性空故；诸法亦尔，自性皆空，非于余法有取有舍，如何可言四念住等菩提分法能取菩提？”

佛告善现：“如是，如是，如汝所说，以一切法自性皆空，无取无舍。然诸有情于一切法自性空义不能解了，为益彼故，方便宣说菩提分法能取菩提。

“复次，善现，若所有色、受、想、行、识，若眼处乃至意处，若色处乃至法处，若眼界乃至意界，若色界乃至法界，若眼识界乃至意识界，若眼触乃至意触，若眼触为缘所生诸受乃至意触为缘所生诸受，若地界乃至识界，若因缘乃至增上缘，若无明乃至老死，若布施波罗蜜多乃至般若波罗蜜多，若内空乃至无性自性空，若真如乃至不思议界，若苦、集、灭、道圣谛，若四念住乃至八圣道支，若四静虑、四无量、四无色定，若三解脱门，若八解脱乃至十遍处，若净观地乃至如来地，若极喜地乃至法云地，若一切陀罗尼门、三摩地门，若五眼、六神通，若如来十力乃至十八佛不共法，若三十二大士相、八十随好，若无忘失法、恒住舍性，若一切智、道相智、一切相智，若预流果乃至独觉菩提，若一切菩萨摩诃萨行，若诸佛无上正等菩提，若断烦恼习气相续，若一切智智，如是等一切法，皆于圣法毗奈耶中非合、非散、无色、无见、无对、一相，所谓无相。如来为益诸有情类，令生正解入法实相，依世俗说，不依胜义。

“善现当知，诸菩萨摩诃萨于如是一切法应学智见，学智见已如实通达：如是诸法应可受用，如是诸法不应受用。”

具寿善现即白佛言：“诸菩萨摩诃萨于何等法学智见已，如实通达不应受用？于何等法学智见已，如实通达应可受用？”

佛告善现：“诸菩萨摩诃萨于诸声闻、独觉地法学智见已，如实通达不应受用；于一切智智相应诸法学智见已，如实通达一切种相应可受用。善现，诸菩萨摩诃萨于此圣法毗奈耶中，应如是学甚深般若波罗蜜多。”

具寿善现复白佛言：“世尊，所说圣法毗奈耶，圣法毗奈耶者，何谓圣法毗奈耶？”

佛告善现：“若诸声闻、若诸独觉、若诸菩萨、若诸如来，与贪、瞋、痴非合非散，与五顺下分结非合非散，与五顺上分结非合非散，与四静虑、四无量、四无色定非合非散，与四念住乃至八圣道支非合非散，与苦、集、灭、道圣谛非合非散，与三解脱门非合非散，与八解脱乃至十遍处非合非散，与净观地乃至如来地非合非散，与五眼、六神通非合非散，与布施波罗蜜多乃至般若波罗蜜多非合非散，与内空乃至无性自性空非合非散，与真如乃至不思议界非合非散，与极喜地乃至法云地非合非散，与一切陀罗尼门三摩地门非合非散，与如来十力乃至十八佛不共法非合非散，与三十二大士相、八十随好非合非散，与无忘失法、恒住舍性非合非散，与一切智、道相智、一切相智非合非散，与预流果乃至独觉菩提非合非散，与一切菩萨摩诃萨行非合非散，与诸佛无上正等菩提非合非散，与永断一切烦恼习气相续非合非散，与一切智智非合非散，与有为界非合非散，与无为界非合非散。

“善现，彼名为圣者，此是彼圣法毗奈耶，是故名圣法毗奈耶。所以者何？此一切法无色、无见、无对、一相，所谓无相，彼诸圣者如实现见。善现当知，无色法与无色法非合非散，无见法与无见法非合非散，无对法与无对法非合非散，一相法与一相法非合非散，无相法与无相法非合非散。善现，诸菩萨摩诃萨于此无色、无见、无对、一相、无相甚深般若波罗蜜多常应修学，学已不取一切法相。”

尔时，具寿善现白佛言：“世尊，诸菩萨摩诃萨岂不应于色相乃至识相学？岂不应于眼处相乃至意处相学？岂不应于色处相乃至法处相学？岂不应于眼界相乃至意界相学？岂不应于色界相乃至法界相学？岂不应于眼识界相乃至意识界相学？岂不应于眼触相乃至意触相学？岂不应于眼触为缘所生诸受相乃至意触为缘所生诸受相学？岂不应于地界相乃至识界相学？岂不应于因缘相乃至增上缘相学？岂不应于无明相乃至老死相学？岂不应于布施波罗蜜多相乃至般若波罗蜜多相学？岂不应于内空相乃至无性自性空相学？岂不应于真如相乃至不思议界相学？岂不应于苦、集、灭、道圣谛相学？岂不应于四静虑、四无量、四无色定相学？岂不应于四念住相乃至八圣道支相学？岂不应于八解脱相乃至十遍处相学？岂不应于空、无相、无愿解脱门相学？岂不应于净观地相乃至如来地相学？岂不应于极喜地相乃至法云地相学？岂不应于一切陀罗尼门三摩地门相学？岂不应于五眼、六神通相学？岂不应于如来十力相乃至十八佛不共法相学？岂不应于三十二大士相、八十随好相学？岂不应于无忘失法、恒住舍性相学？岂不应于一切智、道相智、一切相智相学？岂不应于预流果相乃至独觉菩提相学？岂不应于一切菩萨摩诃萨行诸佛无上正等菩提相学？岂不应于永断烦恼习气相续一切智智相学？岂不应于知苦、断集、证灭、修道相学？岂不应于顺逆缘起观相学？岂不应于一切圣者圣法相学？岂不应于有为界、无为界相学？

“世尊，若菩萨摩诃萨不于如是诸法相学，亦应不于诸行相学。世尊，若菩萨摩诃萨于诸法相及诸行相既不能学，云何能超一切声闻及独觉地？若不能超一切声闻及独觉地，云何能入菩萨正性离生？若不能入菩萨正性离生，云何能得一切智智？若不能得一切智智，云何能转妙法轮？若不能转妙法轮，云何能以三乘正法安立有情，令出无边生死苦海？”

佛告善现：“若一切法有实相者，诸菩萨摩诃萨应于中学；以一切法非有实相，是故菩萨摩诃萨众不于相学，亦复不于无相法学。所以者何？若佛出世、若不出世，法界常住，诸法一相，所谓无相。如是无相，既非有相亦非无相，故不可学。”

尔时，具寿善现白佛言：“世尊，若一切法皆非有相亦非无相，云何菩萨摩诃萨能修般若波罗蜜多？世尊，若菩萨摩诃萨不能修般若波罗蜜多，应不能超诸声闻地及独觉地；若不能超诸声闻地及独觉地，应不能入菩萨正性离生；若不能入菩萨正性离生，应不能起菩萨无生法忍；若不能起菩萨无生法忍，应不能发菩萨胜妙神通；若不能发菩萨胜妙神通，应不能严净佛土成熟有情；若不能严净佛土成熟有情，应不能证得一切智智；若不能证得一切智智，应不能转妙法轮；若不能转妙法轮，则应不能安立有情令住预流果、或一来果、或不还果、或阿罗汉果、或独觉菩提、或复无上正等菩提，亦应不能安立有情令住施性福业事、或戒性福业事、或修性福业事，当获人天富乐自在。”

佛告善现：“如是，如是，如汝所说，一切法非有相、非无相。若菩萨摩诃萨知一切法若有相、若无相咸同一相，所谓无相；修此无相，是修般若波罗蜜多。”

具寿善现复白佛言：“云何菩萨摩诃萨修此无相，是修般若波罗蜜多？”

佛告善现：“若菩萨摩诃萨修除遣一切法，是修般若波罗蜜多。”

具寿善现复白佛言：“云何菩萨摩诃萨修除遣一切法，是修般若波罗蜜多？”

佛告善现：“若菩萨摩诃萨修除遣色、受、想、行、识，是修般若波罗蜜多；修除遣眼处乃至意处，是修般若波罗蜜多；修除遣色处乃至法处，是修般若波罗蜜多；修除遣眼界乃至意界，是修般若波罗蜜多；修除遣色界乃至法界，是修般若波罗蜜多；修除遣眼识界乃至意识界，是修般若波罗蜜多；修除遣眼触乃至意触，是修般若波罗蜜多；修除遣眼触为缘所生诸受乃至意触为缘所生诸受，是修般若波罗蜜多；修除遣地界乃至识界，是修般若波罗蜜多；修除遣因缘乃至增上缘，是修般若波罗蜜多；修除遣无明乃至老死，是修般若波罗蜜多；修除遣不净观，是修般若波罗蜜多；修除遣四静虑、四无量、四无色定，是修般若波罗蜜多；修除遣佛随念、法随念、僧随念、戒随念、舍随念、天随念、寂静随念、持入出息随念，是修般若波罗蜜多；修除遣无常想、苦想、无我想、空想、集想、因想、生想、缘想、灭想、静想、妙想、离想、道想、如想、行想、出想，是修般若波罗蜜多；修除遣我想、有情想乃至知者想、见者想，是修般若波罗蜜多；修除遣常想、乐想、我想、净想，是修般若波罗蜜多；修除遣缘起想，是修般若波罗蜜多；修除遣圣谛想，是修般若波罗蜜多；修除遣四念住乃至八圣道支，是修般若波罗蜜多；修除遣三解脱门，是修般若波罗蜜多；修除遣八解脱乃至十遍处，是修般若波罗蜜多；修除遣有寻有伺三摩地、无寻唯伺三摩地、无寻无伺三摩地，是修般若波罗蜜多；修除遣苦、集、灭、道圣谛，是修般若波罗蜜多；修除遣苦智、集智、灭智、道智、法智、类智、世俗智、他心智、尽智、无生智、如说智，是修般若波罗蜜多；修除遣布施波罗蜜多乃至般若波罗蜜多，是修般若波罗蜜多；修除遣内空乃至无性自性空，是修般若波罗蜜多；修除遣真如乃至不思议界，是修般若波罗蜜多；修除遣净观地乃至如来地，是修般若波罗蜜多；修除遣极喜地乃至法云地，是修般若波罗蜜多；修除遣一切陀罗尼门三摩地门，是修般若波罗蜜多；修除遣五眼、六神通，是修般若波罗蜜多；修除遣如来十力乃至十八佛不共法，是修般若波罗蜜多；修除遣三十二大士相、八十随好，是修般若波罗蜜多；修除遣无忘失法、恒住舍性，是修般若波罗蜜多；修除遣一切智、道相智、一切相智，是修般若波罗蜜多；修除遣预流果乃至独觉菩提，是修般若波罗蜜多；修除遣一切菩萨摩诃萨行，是修般若波罗蜜多；修除遣诸佛无上正等菩提，是修般若波罗蜜多；修除遣一切智智，是修般若波罗蜜多；修除遣永断一切烦恼习气相续，是修般若波罗蜜多。”

具寿善现复白佛言：“云何菩萨摩诃萨修除遣色、受、想、行、识，是修般若波罗蜜多？如是乃至修除遣永断一切烦恼习气相续，是修般若波罗蜜多？”

佛告善现：“诸菩萨摩诃萨行深般若波罗蜜多时，若念有色、受、想、行、识，非除遣色、受、想、行、识，非修般若波罗蜜多；如是乃至若念有永断一切烦恼习气相续，非除遣永断一切烦恼习气相续，非修般若波罗蜜多。然诸菩萨摩诃萨行深般若波罗蜜多时，不念有色、受、想、行、识，是除遣色、受、想、行、识，是修般若波罗蜜多；如是乃至不念有永断一切烦恼习气相续，是除遣永断一切烦恼习气相续，是修般若波罗蜜多。所以者何？非有想者能修般若波罗蜜多。是故，善现，若菩萨摩诃萨修除遣色、受、想、行、识，是修般若波罗蜜多，如是乃至修除遣永断一切烦恼习气相续，是修般若波罗蜜多。

“复次，善现，住有想者，不能修布施波罗蜜多乃至般若波罗蜜多，亦不能修四念住乃至八圣道支，亦不能住内空乃至无性自性空，亦不能住真如乃至不思议界，亦不能住苦集灭道圣谛，亦不能修空、无相、无愿解脱门，亦不能修殊胜四静虑、四无量、四无色定，亦不能修八解脱乃至十遍处，亦不能修极喜地乃至法云地，亦不能修一切陀罗尼门三摩地门，亦不能修五眼、六神通，亦不能修如来十力乃至十八佛不共法，亦不能修无忘失法、恒住舍性，亦不能修一切智、道相智、一切相智，亦不能修一切菩萨摩诃萨行，亦不能修诸佛无上正等菩提，亦不能修一切智智，亦不能修永断一切烦恼习气相续。所以者何？住有想者，必当执有我及我所，由此执故便著二边，著二边故决定不能解脱生死，无道无涅槃，云何能如实修六波罗蜜多乃至永断一切烦恼习气相续？”

具寿善现复白佛言：“何等是有？何等是非有？”

佛告善现：“二是有，不二是非有。”

善现复问：“云何为二？云何为不二？”

世尊告曰：“色想乃至识想为二，色想空乃至识想空为不二；眼处想乃至意处想为二，眼处想空乃至意处想空为不二；色处想乃至法处想为二，色处想空乃至法处想空为不二；眼界想乃至意界想为二，眼界想空乃至意界想空为不二；色界想乃至法界想为二，色界想空乃至法界想空为不二；眼识界想乃至意识界想为二，眼识界想空乃至意识界想空为不二；眼触想乃至意触想为二，眼触想空乃至意触想空为不二；眼触为缘所生诸受想乃至意触为缘所生诸受想为二，眼触为缘所生诸受想空乃至意触为缘所生诸受想空为不二；地界想乃至识界想为二，地界想空乃至识界想空为不二；因缘想乃至增上缘想为二，因缘想空乃至增上缘想空为不二；无明想乃至老死想为二，无明想空乃至老死想空为不二；布施波罗蜜多想乃至般若波罗蜜多想为二，布施波罗蜜多想空乃至般若波罗蜜多想空为不二；内空想乃至无性自性空想为二，内空想空乃至无性自性空想空为不二；真如想乃至不思议界想为二，真如想空乃至不思议界想空为不二；苦、集、灭、道圣谛想为二，苦、集、灭、道圣谛想空为不二；四念住想乃至八圣道支想为二，四念住想空乃至八圣道支想空为不二；四静虑、四无量、四无色定想为二，四静虑、四无量、四无色定想空为不二；八解脱想乃至十遍处想为二，八解脱想空乃至十遍处想空为不二；空、无相、无愿解脱门想为二，空、无相、无愿解脱门想空为不二；净观地想乃至如来地想为二，净观地想空乃至如来地想空为不二；极喜地想乃至法云地想为二，极喜地想空乃至法云地想空为不二；陀罗尼门三摩地门想为二，陀罗尼门三摩地门想空为不二；五眼、六神通想为二，五眼、六神通想空为不二；如来十力想乃至十八佛不共法想为二；如来十力想空乃至十八佛不共法想空为不二；三十二大士相、八十随好想为二，三十二大士相、八十随好想空为不二；无忘失法、恒住舍性想为二，无忘失法、恒住舍性想空为不二；一切智、道相智、一切相智想为二，一切智、道相智、一切相智想空为不二；预流果想乃至独觉菩提想为二，预流果想空乃至独觉菩提想空为不二；一切菩萨摩诃萨行诸佛无上正等菩提想为二；一切菩萨摩诃萨行诸佛无上正等菩提想空为不二；有为界、无为界想为二，有为界、无为界想空为不二。

“善现，乃至一切想皆为二，乃至一切二皆是有，乃至一切有皆有生死，有生死者不能解脱生老病死愁叹苦忧恼。善现，诸想空者皆为不二，诸不二者皆是非有，诸非有者皆无生死，无生死者便能解脱生老病死愁叹苦忧恼。善现，由是因缘，当知一切有二想者，定无布施、净戒、安忍、精进、静虑、般若波罗蜜多，无得、无现观，下至顺忍彼尚非有，况能遍知色、受、想、行、识？如是乃至况能遍知一切智智？彼尚不能修四念住乃至八圣道支，况能得预流果乃至独觉菩提？况复能得一切智智，及能永断一切烦恼习气相续？”

### 第二分渐次品第七十三之一

尔时，具寿善现白佛言：“世尊，住有想者，若无顺忍，亦无修道、得果、现观；住无想者，岂有顺忍，若净观地如是乃至若如来地，若修圣道因修圣道断诸烦恼？由此烦恼所覆障故，尚不能证声闻、独觉相应之地，况入菩萨正性离生？若不能入菩萨正性离生，岂能证得一切智智？若不能证得一切智智，何能永断一切烦恼习气相续？世尊，若一切法都无所有、无生无灭、无染无净，如是诸法既都不生，岂能证得一切智智？”

佛告善现：“如是，如是，如汝所说，住无想者，亦无顺忍，乃至亦无永断烦恼习气相续。若一切法都无所有、无生无灭、无染无净，如是诸法既都不生，岂能证得一切智智？”

具寿善现复白佛言：“诸菩萨摩诃萨行深般若波罗蜜多时，为有有想、有无想不？为有色想、受、想、行、识想不？如是乃至为有一切智智想不？为有永断一切烦恼习气相续想不？为有色想、有色断想不？为有受想行识想、有受想行识断想不？为有眼处乃至意处想、有眼处乃至意处断想不？为有色处乃至法处想、有色处乃至法处断想不？为有眼界乃至意界想、有眼界乃至意界断想不？为有色界乃至法界想、有色界乃至法界断想不？为有眼识界乃至意识界想、有眼识界乃至意识界断想不？为有眼触乃至意触想、有眼触乃至意触断想不？为有眼触为缘所生诸受乃至意触为缘所生诸受想、有眼触为缘所生诸受乃至意触为缘所生诸受断想不？为有地界乃至识界想、有地界乃至识界断想不？为有因缘乃至增上缘想、有因缘乃至增上缘断想不？为有贪瞋痴想、有贪瞋痴断想不？为有无明乃至老死愁叹苦忧恼想，有无明乃至老死愁叹苦忧恼断想不？为有苦圣谛想、有苦圣谛断想不？为有苦集圣谛想、有苦集圣谛断想不？为有苦灭圣谛想、有苦灭圣谛断想不？为有证苦灭道圣谛想、有证苦灭道圣谛断想不？如是乃至为有一切智智想、有证一切智智想不？为有所断一切烦恼习气相续想、有永断一切烦恼习气相续想不？”

佛告善现：“诸菩萨摩诃萨行深般若波罗蜜多时，于一切法皆无有想亦无无想。若无有想亦无无想，当知即是菩萨顺忍，亦是修道，亦是得果，亦是现观。

“复次，善现，诸菩萨摩诃萨以无性为圣道，以无性为现观，达一切法皆以无性而为自性。由是因缘，当知一切法皆以无性为其自性。”

具寿善现即白佛言：“若一切法皆以无性为自性者，云何如来、应、正等觉于一切法无性为性，现等觉已说名为佛，于一切法及诸境界得自在转？”

佛告善现：“如是，如是，一切法皆以无性为自性。我本修学菩萨道时，无倒修行布施、净戒、安忍、精进、静虑、般若波罗蜜多，由此离欲恶不善法，有寻有伺，离生喜乐，入初静虑具足住；如是乃至断乐断苦，先喜忧没，不苦不乐，舍念清净，入第四静虑具足住。我于尔时于诸静虑及静虑支，虽善取相而无所执，于诸静虑及静虑支不生味著，于诸静虑及静虑支都无所得。我于尔时于四静虑行相清净无所分别。我于尔时于诸静虑及静虑支虽善纯熟，而不受彼所得果报，但依静虑令心引发神境天耳、他心、宿住、天眼、智通，于此五通虽善取相，而无所执亦不爱味，于诸通境都无所得，亦不分别如空而住。我于尔时观一切法平等，平等无性为性，以一刹那相应般若，证得无上正等菩提，谓如实知是苦圣谛、是集圣谛、是灭圣谛、是道圣谛，皆同一相所谓无相，如是无相亦无所有；由此成就如来十力、四无所畏、四无碍解、大慈大悲大喜大舍、并十八佛不共法等无量无数不可思议微妙功德，以佛妙智安立有情三聚差别，谓正性定聚、邪性定聚及不定聚；安立如是三聚别已，随其所应方便化导，令获殊胜利益安乐。”

具寿善现复白佛言：“云何如来应正等觉于一切法无性性中，起四静虑，发五神通，证大菩提具诸功德，安立利乐三聚有情？”

佛告善现：“若诸欲恶不善法等有少自性或复他性为自性者，我本修行菩萨道时，不应通达一切欲恶不善法等皆以无性为自性已，离欲恶等入初静虑，乃至能入第四静虑具足安住；以诸欲恶不善法等都无自性亦无他性，但以无性为自性故，我本修行菩萨道时，通达欲恶不善法等皆以无性为自性已，离欲恶等入初静虑，乃至能入第四静虑。

“复次，善现，若五神通有少自性或复他性为自性者，我本修行菩萨道时，不应通达一切神通皆以无性为自性已，发起种种自在神通，于诸境界妙用无碍；以诸神通都无自性亦无他性，但以无性为自性故，我本修行菩萨道时，通达神通皆以无性为自性已，发起种种自在神通，于诸境界妙用无碍。

“复次，善现，若佛无上正等菩提有少自性或复他性为自性者，我本修行菩萨道时，不应通达诸佛无上正等菩提及诸功德皆以无性为自性已，证得无上正等菩提具诸功德；以佛无上正等菩提及诸功德都无自性亦无他性，但以无性为自性故，我本修行菩萨道时，通达无上正等菩提皆以无性为自性已，证得无上正等菩提具诸功德。

“复次，善现，若诸有情有少自性或复他性为自性者，我成佛已不应通达一切有情皆以无性为自性已，安立有情三聚差别，随其所应方便化导，令获殊胜利益安乐；以诸有情都无自性亦无他性，但以无性为自性故，我成佛已通达有情皆以无性为自性已，安立有情三聚差别，随其所应方便化导，令获殊胜利益安乐。”

## 大般若波罗蜜多经卷第四百六十六

### 第二分渐次品第七十三之二

尔时，具寿善现白佛言：“世尊，若菩萨摩诃萨于一切法无性性中，起四静虑，发五神通，证得无上正等菩提具诸功德，安立有情三聚差别，令其获得利乐事者，云何初发心菩萨摩诃萨于一切法无性性中，作渐次业、修渐次学、行渐次行，证得无上正等菩提，作诸有情胜利乐事？”

佛告善现：“诸菩萨摩诃萨初发心位，或从佛闻，或复从于多供养佛、菩萨、独觉及阿罗汉、不还、一来、预流果等贤圣所闻，谓证诸法无性为性究竟圆满方名为佛，渐证诸法无性为性名为菩萨，乃至预流深信诸法无性为性名贤善士，故一切法及诸有情无不皆以无性为性，法及有情乃至无有如毛端量自性可得。

“是菩萨摩诃萨闻此事已，作是念言：‘若一切法及诸有情皆以无性而为自性，证得此故说名为佛，乃至预流深信此故名贤善士。我于无上正等菩提若当证得、若不证得，诸法有情常以无性而为自性故，我定应发趣无上正等菩提；得菩提已，若诸有情行有想者，方便安立令住无想。’是菩萨摩诃萨作此念已，求趣无上正等菩提，普为有情得涅槃故，作渐次业、修渐次学、行渐次行。如过去世诸菩萨摩诃萨求趣无上正等菩提，先学渐次业、学、行故，证得无上正等菩提；是菩萨摩诃萨亦复如是，先应修学布施波罗蜜多，次应修学净戒波罗蜜多，次应修学安忍波罗蜜多，次应修学精进波罗蜜多，次应修学静虑波罗蜜多，后应修学般若波罗蜜多。

“善现当知，是菩萨摩诃萨从初发心修学布施波罗蜜多时，应自行布施，亦劝他行布施，无倒称扬布施功德，欢喜赞叹行布施者。由此因缘，得大财位，常行布施离悭吝心，随诸有情所须饮食、衣服、卧具、璎珞、香华、财宝、灯明、车乘、舍宅及余资具悉皆施与。是菩萨摩诃萨由布施故，受持戒蕴，生天人中得大尊贵；由施、戒故复得定蕴；由施、戒、定故复得慧蕴；由施、戒、定、慧故复得解脱蕴；由施、戒、定、慧、解脱故复得解脱知见蕴；由施乃至解脱知见蕴圆满故，超诸声闻及独觉地，证入菩萨正性离生；既入菩萨正性离生，成熟有情、严净佛土；作此事已，证得无上正等菩提转妙法轮，以三乘法安立度脱诸有情类，令出生死证得涅槃。善现，是菩萨摩诃萨由布施故，虽能如是作渐次业、修渐次学、行渐次行，而于一切都无所得。所以者何？以一切法无自性故。

“复次，善现，是菩萨摩诃萨从初发心修学净戒波罗蜜多时，应自行净戒，亦劝他行净戒，无倒称扬净戒功德，欢喜赞叹行净戒者。由此因缘，戒蕴清净，生天人中得大尊贵，施贫穷者所须财物；既行施已，安住戒蕴、定蕴、慧蕴、解脱蕴、解脱知见蕴；由戒、定、慧、解脱、解脱知见蕴清净故，超诸声闻及独觉地，证入菩萨正性离生；既入菩萨正性离生，成熟有情、严净佛土；作此事已，证得无上正等菩提转妙法轮，以三乘法安立度脱诸有情类，令出生死证得涅槃。善现，是菩萨摩诃萨由净戒故，虽能如是作渐次业、修渐次学、行渐次行，而于一切都无所得。所以者何？以一切法无自性故。

“复次，善现，是菩萨摩诃萨从初发心修学安忍波罗蜜多时，应自行安忍，亦劝他行安忍，无倒称扬安忍功德，欢喜赞叹行安忍者。是菩萨摩诃萨行安忍时，能以资具施诸有情皆令充足；既行施已，安住戒蕴、定蕴、慧蕴、解脱蕴、解脱知见蕴；由戒、定、慧、解脱、解脱知见蕴清净故，超诸声闻及独觉地，证入菩萨正性离生；既入菩萨正性离生，成熟有情、严净佛土；作此事已，证得无上正等菩提转妙法轮，以三乘法安立度脱诸有情类，令出生死证得涅槃。善现，是菩萨摩诃萨由安忍故，虽能如是作渐次业、修渐次学、行渐次行，而于一切都无所得。所以者何？以一切法无自性故。

“复次，善现，是菩萨摩诃萨从初发心修学精进波罗蜜多时，应自于诸善法发勤精进，亦劝他于诸善法发勤精进，无倒称扬精进功德，欢喜赞叹行精进者。是菩萨摩诃萨行精进时，能以资具施诸有情皆令充足；既行施已，安住戒蕴、定蕴、慧蕴、解脱蕴、解脱知见蕴；由戒、定、慧、解脱、解脱知见蕴清净故，超诸声闻及独觉地，证入菩萨正性离生；既入菩萨正性离生，成熟有情、严净佛土；作此事已，证得无上正等菩提转妙法轮，以三乘法安立度脱诸有情类，令出生死证得涅槃。善现，是菩萨摩诃萨由精进故，虽能如是作渐次业、修渐次学、行渐次行，而于一切都无所得。所以者何？以一切法无自性故。

“复次，善现，是菩萨摩诃萨从初发心修学静虑波罗蜜多时，应自入四静虑、四无量、四无色定，亦劝他入四静虑、四无量、四无色定，无倒称扬四静虑、四无量、四无色定功德，欢喜赞叹入四静虑、四无量、四无色定者。是菩萨摩诃萨行静虑时，能以资具施诸有情皆令充足；既行施已，安住戒蕴、定蕴、慧蕴、解脱蕴、解脱知见蕴；由戒、定、慧、解脱、解脱知见蕴清净故，超诸声闻及独觉地，证入菩萨正性离生；既入菩萨正性离生，成熟有情、严净佛土；作此事已，证得无上正等菩提转妙法轮，以三乘法安立度脱诸有情类，令出生死证得涅槃。善现，是菩萨摩诃萨由静虑故，虽能如是作渐次业、修渐次学、行渐次行，而于一切都无所得。所以者何？以一切法无自性故。

“复次，善现，是菩萨摩诃萨从初发心修学般若波罗蜜多时，以无所得而为方便，应自行六波罗蜜多，亦劝他行六波罗蜜多，无倒称扬六波罗蜜多功德，欢喜赞叹行六波罗蜜多者。是菩萨摩诃萨由于六波罗蜜多方便善巧，超诸声闻及独觉地，证入菩萨正性离生。既入菩萨正性离生，成熟有情、严净佛土。作此事已，证得无上正等菩提转妙法轮，以三乘法安立度脱诸有情类，令出生死证得涅槃。善现，是菩萨摩诃萨由般若故，虽能如是作渐次业、修渐次学、行渐次行，而于一切都无所得。所以者何？以一切法无自性故。

“善现，是为初发心菩萨摩诃萨，依学六种波罗蜜多，作渐次业、修渐次学、行渐次行，与诸有情作利乐事。

“复次，善现，诸菩萨摩诃萨作渐次业、修渐次学、行渐次行时，从初发心以一切智智相应作意，信解一切法皆以无性而为自性，先应修学佛随念，次应修学法随念，次应修学僧随念，次应修学戒随念，次应修学舍随念，后应修学天随念。

“善现，云何菩萨摩诃萨修学佛随念？谓菩萨摩诃萨修学佛随念时，不应以色思惟如来、应、正等觉，不应以受、想、行、识思惟如来、应、正等觉。何以故？色乃至识皆无自性，若法无自性则不可念、不可思惟。所以者何？若无念、无思惟是为佛随念。

“复次，善现，诸菩萨摩诃萨修学佛随念时，不应以三十二大士相思惟如来、应、正等觉，不应以真金色身、常光一寻、八十随好思惟如来、应、正等觉。何以故？如是相好、金光色身都无自性，若法无自性则不可念、不可思惟。所以者何？若无念、无思惟是为佛随念。

“复次，善现，诸菩萨摩诃萨修学佛随念时，不应以戒蕴思惟如来、应、正等觉，不应以定蕴、慧蕴、解脱蕴、解脱知见蕴思惟如来、应、正等觉。何以故？如是诸蕴皆无自性，若法无自性则不可念、不可思惟。所以者何？若无念、无思惟是为佛随念。

“复次，善现，诸菩萨摩诃萨修学佛随念时，不应以五眼、六神通思惟如来、应、正等觉，不应以佛十力乃至十八佛不共法思惟如来、应、正等觉。何以故？如是诸法皆无自性，若法无自性则不可念、不可思惟。所以者何？若无念、无思惟是为佛随念。

“复次，善现，诸菩萨摩诃萨修学佛随念时，不应以无忘失法、恒住舍性思惟如来、应、正等觉，不应以一切智、道相智、一切相智及余无量无边佛法思惟如来、应、正等觉。何以故？如是诸法皆无自性，若法无自性则不可念、不可思惟。所以者何？若无念、无思惟是为佛随念。

“复次，善现，诸菩萨摩诃萨修学佛随念时，不应以缘性法思惟如来、应、正等觉，不应以缘起法思惟如来、应、正等觉。何以故？缘性、缘起俱无自性，若法无自性则不可念、不可思惟。所以者何？若无念、无思惟是为佛随念。

“善现，诸菩萨摩诃萨行深般若波罗蜜多时，应如是修学佛随念。若如是修学佛随念，是为作渐次业、修渐次学、行渐次行。若菩萨摩诃萨能如是作渐次业、修渐次学、行渐次行时，则能圆满四念住乃至八圣道支，亦能圆满四静虑、四无量、四无色定，亦能圆满八解脱乃至十遍处，亦能圆满布施波罗蜜多乃至般若波罗蜜多，亦能圆满内空乃至无性自性空，亦能圆满真如乃至不思议界，亦能圆满苦、集、灭、道圣谛，亦能圆满空、无相、无愿解脱门，亦能圆满诸菩萨地，亦能圆满一切陀罗尼门、三摩地门，亦能圆满五眼、六神通，亦能圆满如来十力乃至十八佛不共法，亦能圆满无忘失法、恒住舍性，亦能圆满一切智、道相智、一切相智，由此证得一切智智。善现，是菩萨摩诃萨以一切法无性为性方便力故，觉一切法皆无自性，其中无有想亦复无无想。善现，诸菩萨摩诃萨应如是修学佛随念，谓一切法无性性中，佛尚不可得，况有佛随念？

“善现，云何菩萨摩诃萨修学法随念？谓菩萨摩诃萨修学法随念时，不应思惟善法非善法，不应思惟有记法无记法，不应思惟世间法出世间法，不应思惟有爱味法无爱味法，不应思惟有诤法无诤法，不应思惟圣法非圣法，不应思惟有漏法无漏法，不应思惟堕三界法不堕三界法，不应思惟有为界法无为界法。何以故？如是诸法皆无自性，若法无自性则不可念、不可思惟。所以者何？若无念、无思惟是为法随念。善现，诸菩萨摩诃萨行深般若波罗蜜多时，应如是修学法随念。若如是修学法随念，是为作渐次业、修渐次学、行渐次行。若菩萨摩诃萨能如是作渐次业、修渐次学、行渐次行时，则能圆满四念住，广说乃至一切相智，由此证得一切智智。善现，是菩萨摩诃萨以一切法无性为性方便力故，觉一切法皆无自性，其中无有想亦复无无想。善现，诸菩萨摩诃萨应如是修学法随念，谓一切法无性性中，法尚不可得，况有法随念？

“善现，云何菩萨摩诃萨修学僧随念？谓菩萨摩诃萨修学僧随念时，应作是念：‘佛弟子众具净戒蕴、定蕴、慧蕴、解脱蕴、解脱知见蕴，四双八只补特伽罗，一切皆是无为所显，皆以无性而为自性，由此因缘不应思惟。何以故？如是善士皆无自性，若法无自性则不可念、不可思惟。所以者何？若无念、无思惟是为僧随念。’善现，诸菩萨摩诃萨行深般若波罗蜜多时，应如是修学僧随念。若如是修学僧随念，是为作渐次业、修渐次学、行渐次行。若菩萨摩诃萨能如是作渐次业、修渐次学、行渐次行时，则能圆满四念住，广说乃至一切相智，由此证得一切智智。善现，是菩萨摩诃萨以一切法无性为性方便力故，觉一切法皆无自性，其中无有想亦复无无想。善现，诸菩萨摩诃萨应如是修学僧随念，谓一切法无性性中，僧尚不可得，况有僧随念？

“善现，云何菩萨摩诃萨修学戒随念？谓菩萨摩诃萨修学戒随念时，从初发心应念圣戒无缺无隙，无瑕无秽，无所取著，应受供养，智者所赞，妙善受持，妙善究竟，随顺胜定，思惟此戒无性为性，由是因缘不应思惟。何以故？如是圣戒都无自性，若法无自性则不可念、不可思惟。所以者何？若无念、无思惟是为戒随念。善现，诸菩萨摩诃萨行深般若波罗蜜多时，应如是修学戒随念。若如是修学戒随念，是为作渐次业、修渐次学、行渐次行。若菩萨摩诃萨能如是作渐次业、修渐次学、行渐次行时，则能圆满四念住，广说乃至一切相智，由此证得一切智智。善现，是菩萨摩诃萨以一切法无性为性方便力故，觉一切法皆无自性，其中无有想亦复无无想。善现，诸菩萨摩诃萨应如是修学戒随念，谓一切法无性性中，戒尚不可得，况有戒随念？

“善现，云何菩萨摩诃萨修学舍随念？谓菩萨摩诃萨修学舍随念时，从初发心常应念舍，若念自舍、若念他舍、若念舍财、若念舍法，于舍施位终不起心：‘我能舍施或不舍施。’若舍所有身分支节，亦不起心：‘我能舍施或不舍施。’亦不思惟所舍所与施福、施果。何以故？如是诸法皆无自性，若法无自性则不可念、不可思惟。所以者何？若无念、无思惟是为舍随念。善现，诸菩萨摩诃萨行深般若波罗蜜多时，应如是修学舍随念。若如是修学舍随念，是为作渐次业、修渐次学、行渐次行。若菩萨摩诃萨能如是作渐次业、修渐次学、行渐次行时，则能圆满四念住，广说乃至一切相智，由此能证一切智智。善现，是菩萨摩诃萨以一切法无性为性方便力故，觉一切法皆无自性，其中无有想亦复无无想。善现，诸菩萨摩诃萨应如是修学舍随念，谓一切法无性性中，舍尚不可得，况有舍随念？

“善现，云何菩萨摩诃萨修学天随念？谓菩萨摩诃萨修学天随念时，从初发心应作是念：‘四大王众天乃至他化自在天，由有净信、戒、闻、舍、慧，从此命终，生彼天处。我今亦有如是净信、戒、闻、舍、慧，与彼诸天功德相似。’又作是念：‘诸预流等生六欲天，诸不还等生上二界，如是一切皆不可得、不应思惟。何以故？如是诸天皆无自性，若法无自性则不可念、不可思惟。所以者何？若无念、无思惟是为天随念。’善现，诸菩萨摩诃萨行深般若波罗蜜多时，应如是修学天随念。若如是修学天随念，是为作渐次业、修渐次学、行渐次行。若菩萨摩诃萨能如是作渐次业、修渐次学、行渐次行时，则能圆满四念住，广说乃至一切相智，由此证得一切智智。善现，是菩萨摩诃萨以一切法无性为性方便力故，觉一切法皆无自性，其中无有想亦复无无想。善现，诸菩萨摩诃萨应如是修学天随念，谓一切法无性性中，天尚不可得，况有天随念？

“复次，善现，诸菩萨摩诃萨行深般若波罗蜜多时，若欲圆满作渐次业、修渐次学、行渐次行，以一切法无性为性方便力故，应学内空乃至无性自性空，应学真如乃至不思议界，应学苦、集、灭、道圣谛，应学四念住乃至八圣道支，应学四静虑、四无量、四无色定，应学八解脱乃至十遍处，应学空、无相、无愿解脱门，应学布施波罗蜜多乃至般若波罗蜜多，应学菩萨摩诃萨地，应学一切陀罗尼门、三摩地门，应学五眼、六神通，应学如来十力乃至十八佛不共法，应学无忘失法、恒住舍性，应学一切智、道相智、一切相智。

“善现，是菩萨摩诃萨如是修学菩提道时，觉一切法皆以无性而为自性，于中尚无少念可得，况有念色、受、想、行、识？况有念眼处乃至意处？况有念色处乃至法处？况有念眼界乃至意界？况有念色界乃至法界？况有念眼识界乃至意识界？况有念眼触乃至意触？况有念眼触为缘所生诸受乃至意触为缘所生诸受？况有念地界乃至识界？况有念因缘乃至增上缘？况有念无明乃至老死？况有念布施波罗蜜多乃至般若波罗蜜多？况有念内空乃至无性自性空？况有念真如乃至不思议界？况有念苦、集、灭、道圣谛？况有念四念住乃至八圣道支？况有念四静虑、四无量、四无色定？况有念八解脱乃至十遍处？况有念空、无相、无愿解脱门？况有念净观地乃至如来地？况有念极喜地乃至法云地？况有念一切陀罗尼门、三摩地门？况有念五眼、六神通？况有念如来十力乃至十八佛不共法？况有念三十二大士相、八十随好？况有念无忘失法、恒住舍性？况有念一切智、道相智、一切相智？况有念预流果乃至独觉菩提？况有念一切菩萨摩诃萨行？况有念诸佛无上正等菩提？况有念一切智智？善现，如是诸念及所念法，若少实有，无有是处。

“如是，善现，诸菩萨摩诃萨行深般若波罗蜜多时，虽作渐次业、修渐次学、行渐次行，而于其中心皆不转，以一切法无自性故。”

具寿善现白言：“世尊，若一切法皆无自性，则应无色、受、想、行、识，乃至应无一切智智，是则应无佛、法、僧宝、道果染净，亦无得、无现观，则一切法皆应是无！”

佛告善现：“于意云何？于一切法无性性中，有性、无性为可得不？”

善现对曰：“不也，世尊。”

佛告善现：“若一切法无性性中，有性、无性俱不可得，汝今云何可作是说：若一切法皆无自性，则应无色、受、想、行、识，乃至应无得及现观，则一切法皆应是无？”

善现白言：“我于是义自无疑惑，但为未来有苾刍等或求声闻，或求独觉，或求佛果，彼作是念：‘若一切法皆无自性，谁染？谁净？谁缚？谁解？’彼于染、净、缚、解义中不了知故，毁戒、毁见、毁威仪、毁净命，由此当堕三恶趣中，受诸剧苦难得解脱。我观未来当有如是可怖畏事，故作是说。然我于此，实无疑惑。”

佛告善现：“善哉！善哉！汝今乃能为未来世诸苾刍等作如是问。然一切法无性性中，若有若无俱不可得。”

### 第二分无相品第七十四之一

尔时，具寿善现白佛言：“世尊，若一切法皆以无性而为自性，诸菩萨摩诃萨见何等义，为欲利益安乐有情，求趣无上正等菩提？”

佛告善现：“以一切法皆以无性而为自性，诸菩萨摩诃萨为欲利益安乐有情。所以者何？诸有情类具断、常见，住有所得难可调伏，愚痴颠倒难可解脱。善现当知，住有所得者由有所得想，无得、无现观，亦无无上正等菩提。”

具寿善现复白佛言：“若有所得者无得、无现观亦无无上正等菩提，无所得者为有得、有现观、有无上正等菩提不？”

佛告善现：“若无所得即是得、即是现观、即是无上正等菩提。所以者何？以彼不坏法界相故。善现当知，若有于此无所得中欲有所得、欲得现观、欲得无上正等菩提，当知彼为欲坏法界。”

具寿善现复白佛言：“若有所得者无得、无现观亦无无上正等菩提，若无所得即是得、即是现观、即是无上正等菩提，无所得中无得、无现观亦无无上正等菩提，诸菩萨摩诃萨云何得有初地乃至十地？云何得有无生法忍？云何得有异熟神通？云何得有异熟布施波罗蜜多乃至般若波罗蜜多？云何得有安住如是异熟生法成熟有情、严净佛土，于诸佛所恭敬供养上妙供具所获善根，乃至无上正等菩提与果无尽，展转乃至般涅槃后，自设利罗及诸弟子，犹得种种恭敬供养，善根势力尔乃穷尽？”

佛告善现：“以一切法无所得故，诸菩萨摩诃萨得有初地乃至十地，即由此故得有无生法忍，即由此故得有异熟神通，即由此故得有异熟布施波罗蜜多乃至般若波罗蜜多，即由此故得有安住异熟生法成熟有情、严净佛土，于诸佛所恭敬供养上妙供具所获善根，乃至无上正等菩提与果无尽，展转乃至般涅槃后，自设利罗及诸弟子，犹得种种恭敬供养，善根势力尔乃穷尽。”

具寿善现复白佛言：“若一切法皆无所得，布施、净戒、安忍、精进、静虑、般若波罗蜜多及诸神通有何差别？”

佛告善现：“无所得者，布施等六波罗蜜多及诸神通皆无差别；为欲令彼有所得者离诸染著，方便宣说布施等六波罗蜜多及诸神通有差别相。”

具寿善现复白佛言：“以何因缘，无所得者，布施等六波罗蜜多及诸神通说无差别？”

佛告善现：“诸菩萨摩诃萨行深般若波罗蜜多时，不得布施，不得施者，不得受者，不得所施，不得施果而行布施，不得净戒而护净戒，不得安忍而修安忍，不得精进而勤精进，不得静虑而入静虑，不得般若而起般若，不得神通而发神通，不得四念住乃至八圣道支而修四念住乃至八圣道支，不得三解脱门而修三解脱门，不得四静虑、四无量、四无色定而修四静虑、四无量、四无色定，不得八解脱乃至十遍处而修八解脱乃至十遍处，不得菩萨地而修菩萨地，不得陀罗尼门、三摩地门而修陀罗尼门、三摩地门，不得五眼、六神通而修五眼、六神通，不得如来十力乃至十八佛不共法而修如来十力乃至十八佛不共法，不得无忘失法、恒住舍性而修无忘失法、恒住舍性，不得一切智、道相智、一切相智而修一切智、道相智、一切相智，不得有情而成熟有情，不得佛土而严净佛土，不得一切佛法而证无上正等菩提。如是，善现，诸菩萨摩诃萨应行无所得甚深般若波罗蜜多。若菩萨摩诃萨能行无所得甚深般若波罗蜜多，一切恶魔及魔眷属皆不能坏。”

尔时，具寿善现白佛言：“世尊，云何菩萨摩诃萨行深般若波罗蜜多时，一心现起则能摄受六波罗蜜多，亦能摄受四静虑、四无量、四无色定，亦能摄受三十七菩提分法，亦能摄受三解脱门，亦能摄受八解脱乃至十遍处，亦能摄受一切陀罗尼门、三摩地门，亦能摄受五眼、六神通，亦能摄受如来十力乃至十八佛不共法，亦能摄受无忘失法、恒住舍性，亦能摄受一切智、道相智、一切相智，亦能摄受三十二大士相、八十随好？”

佛告善现：“若菩萨摩诃萨行深般若波罗蜜多时，所修布施乃至般若波罗蜜多，皆为般若波罗蜜多之所摄受方得圆满；如是乃至所引三十二大士相，八十随好，皆为般若波罗蜜多之所摄受方得圆满。如是，善现，诸菩萨摩诃萨行深般若波罗蜜多时，一心现起则能摄受六波罗蜜多，如是乃至亦能摄受三十二大士相、八十随好。”

具寿善现白言：“世尊，云何菩萨摩诃萨行深般若波罗蜜多时，诸有所作皆为般若波罗蜜多之所摄受故，一心起则能摄受六波罗蜜多，乃至三十二大士相、八十随好？”

佛告善现：“诸菩萨摩诃萨行深般若波罗蜜多时，所修布施乃至般若波罗蜜多，皆为般若波罗蜜多所摄受故，远离二想；如是乃至所引三十二大士相、八十随好，亦为般若波罗蜜多所摄受故，远离二想。”

具寿善现复白佛言：“云何菩萨摩诃萨行深般若波罗蜜多时，虽行布施乃至般若波罗蜜多而无二想，如是乃至虽引三十二大士相、八十随好而无二想？”

佛告善现：“诸菩萨摩诃萨行深般若波罗蜜多时，为欲圆满布施波罗蜜多故，即于布施波罗蜜多中，摄受一切波罗蜜多乃至三十二大士相、八十随好而行布施，由此因缘而无二想；如是乃至为欲圆满八十随好故，即于八十随好中，摄受一切波罗蜜多乃至三十二大士相、八十随好而引八十随好，由此因缘而无二想。

“复次，善现，诸菩萨摩诃萨行深般若波罗蜜多故，若行布施波罗蜜多时，住无漏心而行布施波罗蜜多；若行净戒乃至般若波罗蜜多时，住无漏心而行净戒乃至般若波罗蜜多。是故，虽行布施乃至般若波罗蜜多而无二想。如是乃至若引三十二大士相时，住无漏心而引三十二大士相；若引八十随好时，住无漏心而引八十随好。是故，虽引三十二大士相、八十随好而无二想。”

具寿善现复白佛言：“云何菩萨摩诃萨行深般若波罗蜜多故，若行布施波罗蜜多时，住无漏心而行布施波罗蜜多，如是乃至若引八十随好时，住无漏心而引八十随好？”

佛告善现：“若菩萨摩诃萨行深般若波罗蜜多时，以离相心不见诸相而行布施波罗蜜多，所谓不见谁能行施、所施何物、谁受此施、云何行施。住是离相无漏心中，离爱离悭而行布施波罗蜜多，尔时不见所行布施，亦复不见此无漏心，乃至不见一切佛法，如是菩萨摩诃萨住无漏心而行布施波罗蜜多。如是乃至若菩萨摩诃萨行深般若波罗蜜多时，以离相心不见诸相而引八十随好，所谓不见谁是能引八十随好、于谁而引八十随好、为何而引八十随好、云何而引八十随好。住是离相无漏心中，无染无著而引八十随好，尔时不见所引八十随好，亦复不见此无漏心，乃至不见一切佛法，如是菩萨摩诃萨住无漏心而引八十随好。”

具寿善现复白佛言：“若菩萨摩诃萨行深般若波罗蜜多时，于一切法无相无作，云何能圆满布施波罗蜜多乃至般若波罗蜜多？如是乃至云何能圆满三十二大士相、八十随好？”

佛告善现：“诸菩萨摩诃萨行深般若波罗蜜多时，能以离相无漏之心而行布施，随诸有情所须资具悉皆施与。若有须内头目、髓脑、皮肉、支节、筋骨、身命，亦皆施与；若有须外国城、妻子、所爱亲属、种种严具，亦皆施与。如是施时，设有人来现前诃毁：‘咄哉！大士，何用行此无益施为？如是施者，今世后世多诸苦恼！’是菩萨摩诃萨行深般若波罗蜜多故，虽闻其言而不退屈，但作是念：‘彼人虽来诃毁于我，而我不应心生忧悔。我当勇猛施诸有情所须之物，身心无倦。’

“是菩萨摩诃萨持此布施，与诸有情平等共有回向无上正等菩提。如是布施及回向时不见其相，所谓不见谁能布施、所施何物、谁受此施、云何行施，亦复不见谁能回向、何所回向、云何回向、何处回向，于如是等一切事物悉皆不见。所以者何？如是诸法无不皆由内空故空，如是乃至由自相空故空。

“是菩萨摩诃萨观一切法无不空已，复作是念：‘谁能回向、何所回向、云何回向、何处回向，如是等法皆不可得。’是菩萨摩诃萨由如是观及如是念，所作回向名善回向。由此复能成熟有情、严净佛土，亦能圆满布施波罗蜜多乃至般若波罗蜜多，如是乃至亦能圆满三十二大士相、八十随好。

“是菩萨摩诃萨虽能如是圆满布施波罗蜜多，而不摄受施异熟果；虽不摄受施异熟果，而由布施波罗蜜多善清净故，随意能办一切资具。譬如他化自在诸天，一切所须随意皆现；此菩萨摩诃萨亦复如是，诸有所须随意能办，能以种种上妙供具供养恭敬、尊重赞叹诸佛世尊，亦能充足世间天、人、阿素洛等所须资具，由此布施波罗蜜多摄诸有情，方便善巧以三乘法而安立之，令随所宜各得利乐。

“如是，善现，诸菩萨摩诃萨行深般若波罗蜜多时，由离诸相无漏心力，能于无相、无作法中，圆满布施波罗蜜多，亦能圆满诸余功德。

## 大般若波罗蜜多经卷第四百六十七

### 第二分无相品第七十四之二

“复次，善现，诸菩萨摩诃萨行深般若波罗蜜多时，能以离相无漏之心受持净戒，谓圣无漏道支所摄法尔所得善清净戒，如是净戒无缺无隙，无瑕无秽，无所取著，应受供养，智者所赞。由此净戒，于一切法无所取著，谓不取著色、受、想、行、识，不取著眼处乃至意处，不取著色处乃至法处，不取著眼界乃至意界，不取著色界乃至法界，不取著眼识界乃至意识界，不取著三十二大士相、八十随好，不取著刹帝利大族、婆罗门大族、长者大族、居士大族，不取著四大王众天乃至他化自在天，不取著梵众天乃至色究竟天，不取著空无边处天乃至非想非非想处天，不取著预流果乃至独觉菩提，不取著转轮王位及余小王宰官等位。但以如是所受持戒，与诸有情平等共有回向无上正等菩提，于回向时，以无相、无所得、无二为方便，非有相、有所得、有二为方便，但由世俗，不由胜义。由此因缘，一切佛法无不圆满。

“是菩萨摩诃萨由此净戒波罗蜜多方便善巧，起四静虑胜进分，无染著为方便故引诸神通。是菩萨摩诃萨用异熟生清净天眼，恒见十方无边世界现在诸佛安隐住持，为诸有情宣说正法，乃至证得一切智智，于所见事能不忘失。是菩萨摩诃萨用超过人清净天耳，恒闻十方无边世界诸佛说法，乃至证得一切智智，于所闻事能不忘失；随所闻法，能作自他诸利乐事，无空过者。是菩萨摩诃萨用他心智，能知十方佛及诸有情心、心所法，知已能起一切有情诸利乐事。是菩萨摩诃萨用宿住智，知诸有情先所造业，由所造业不失坏故，生彼彼处受诸苦乐，知已为说本业因缘，令其忆知作饶益事。是菩萨摩诃萨用漏尽智安立有情，或令住预流果，或令住一来果，或令住不还果，或令住阿罗汉果，或令住独觉菩提，或令住菩萨胜位，或令住一切智智。以要言之，是菩萨摩诃萨在所生处，随诸有情堪能差别，方便令住胜善品中。

“如是，善现，诸菩萨摩诃萨行深般若波罗蜜多时，由离诸相无漏心力，能于无相、无作法中，圆满净戒波罗蜜多，亦能圆满诸余功德。

“复次，善现，诸菩萨摩诃萨行深般若波罗蜜多时，能以离相无漏之心而修安忍。

“是菩萨摩诃萨从初发心乃至安坐妙菩提座，其中假使一切有情各持种种刀杖、瓦石竞来加害，是菩萨摩诃萨不起一念忿恨之心。尔时，菩萨应修二忍，云何为二？一者、应受一切有情骂辱加害，不生忿恨，伏瞋恚忍；二者、应起无生法忍。

“是菩萨摩诃萨若遭种种恶言骂辱，或遭种种刀杖加害，应审思察：‘谁能骂辱？谁能加害？谁受骂辱？谁受加害？谁起忿恨？谁应忍受？’复应审察一切法性皆毕竟空，法尚不可得，况当有法性？尚无法性，况有有情？如是观时，若能骂辱、若所骂辱、若能加害、若所加害皆无所有，乃至分分割截身支，其心安忍都无异念，于诸法性如实观察，复能证得无生法忍。云何名为无生法忍？谓令一切烦恼不生，微妙智慧常无间断，及观诸法毕竟不生，是故名为无生法忍。

“是菩萨摩诃萨安住如是二种忍中，速能修满布施波罗蜜多乃至般若波罗蜜多，速能修满四念住乃至八圣道支，速能修满四静虑、四无量、四无色定，速能修满八解脱乃至十遍处，速能修满空、无相、无愿解脱门，速能修满诸菩萨地，速能修满一切陀罗尼门、三摩地门，速能修满五眼、六神通，速能修满如来十力乃至十八佛不共法，速能修满无忘失法、恒住舍性，速能修满一切智、道相智、一切相智，速能修满三十二大士相、八十随好。

“是菩萨摩诃萨安住如是诸佛法已，于圣无漏、出世、不共一切声闻独觉神通，皆得圆满。安住如是胜神通已，以净天眼恒见十方无边世界现在诸佛安隐住持，为诸有情宣说正法，乃至证得一切智智，起佛随念常无间断；以净天耳恒闻十方诸佛说法，闻已受持，常不忘失，为诸有情如实宣说；以他心智能正测量诸佛世尊心、心所法，亦能正知菩萨、独觉及诸声闻心、心所法，亦能正知余有情类心、心所法，随其所应为说正法令生胜解；以宿住智知诸有情宿种善根种种差别，知已方便示现、劝导、赞励、庆喜，令获殊胜利益安乐；以漏尽智随其所应，安立有情于三乘法，令得解脱生老病死。

“是菩萨摩诃萨行深般若波罗蜜多，成就殊胜方便善巧，严净佛土，成熟有情，速能具足一切相智，证得无上正等菩提，转妙法轮度有情众。

“如是，善现，诸菩萨摩诃萨行深般若波罗蜜多时，由离诸相无漏心力，能于无相无作法中，圆满安忍波罗蜜多，亦能圆满诸余功德。

“复次，善现，诸菩萨摩诃萨行深般若波罗蜜多时，能以离相无漏之心而修精进。是菩萨摩诃萨成就勇猛身心精进，由此能入初静虑具足住，乃至能入第四静虑具足住，依四静虑起无量种神通变现，乃至以手摩扪日月自在回转不以为难。成就勇猛身精进故，以神通力经须臾顷，能至十方殑伽沙等诸佛世界，复以种种饮食、衣服、卧具、医药及余资具，恭敬供养、尊重赞叹现说正法诸佛世尊，由此善根果报无尽，乃至证得一切智智。由此善根增上势力得成佛已，复为无量世间天、人、阿素洛等，以无量种饮食、衣服、卧具、医药及余资具恭敬供养、尊重赞叹。由此善根增上势力，般涅槃后自设利罗及诸弟子，犹为无量世间天、人、阿素洛等，恭敬供养、尊重赞叹。

“是菩萨摩诃萨复以神力，能至十方殑伽沙等诸佛世界，于诸佛所听闻正法，闻已受持，乃至无上正等菩提终不忘失。是菩萨摩诃萨复以神力，能至十方殑伽沙等诸佛世界，成熟有情，严净佛土，精勤修学一切智智，得圆满已证得无上正等菩提，转妙法轮度有情众。

“如是，善现，诸菩萨摩诃萨行深般若波罗蜜多，成就勇猛身精进故，能令精进波罗蜜多疾得圆满。

“复次，善现，诸菩萨摩诃萨行深般若波罗蜜多，成就勇猛心精进故，速能圆满诸圣无漏道及道支所摄精进波罗蜜多，由此能令一切不善身、语、意业无容得起。

“是菩萨摩诃萨于诸法中终不取著若常、若无常，若乐、若苦，若我、若无我，若净、若不净，若寂静、若不寂静，若远离、若不远离，若有为界、若无为界，若欲界、若色界、若无色界，若有漏界、若无漏界，若四静虑、四无量、四无色定，若四念住、四正断、四神足、五根、五力、七等觉支、八圣道支，若空、无相、无愿解脱门，若布施波罗蜜多乃至般若波罗蜜多，若内空乃至无性自性空，若真如乃至不思议界，若苦、集、灭、道圣谛，若八解脱、八胜处、九次第定、十遍处，若净观地乃至如来地，若极喜地乃至法云地，若一切陀罗尼门、一切三摩地门，若五眼、六神通，若如来十力乃至十八佛不共法，若三十二大士相、八十随好，若无忘失法、恒住舍性，若一切智、道相智、一切相智，若无常、苦、空、无我，若预流果、一来果、不还果、阿罗汉果、独觉菩提，若一切菩萨摩诃萨行、诸佛无上正等菩提。是菩萨摩诃萨亦不取著是预流、是一来、是不还、是阿罗汉、是独觉、是菩萨、是如来，亦不取著如是有情下法所显、如是有情中法所显、如是有情上法所显、如是有情上分所显、如是有情下分所显、如是有情声闻乘所显、如是有情独觉乘所显、如是有情无上乘所显，是菩萨摩诃萨于如是等法及有情皆不取著。所以者何？所取著法及诸有情，皆无自性可取著故。

“是菩萨摩诃萨成就勇猛心精进故，虽恒造作一切有情诸利乐事，而于有情都无所得；虽常圆满所修精进波罗蜜多，而于精进波罗蜜多都无所得；虽常圆满一切佛法，而于佛法都无所得；虽常严净一切佛土，而于佛土都无所得。

“是菩萨摩诃萨成就如是身心精进，虽能远离一切恶法，亦能摄受一切善法而无取著；无取著故，从一佛国至一佛国，从一世界至一世界，为欲饶益诸有情故，所欲示现诸神通事，皆能自在示现无碍，谓或示现雨众妙华，散众名香，作众伎乐，现云雷音震动大地；或复示现众妙七宝庄严世界，身放光明照诸盲冥，身出妙香令臭秽者皆得香洁；或复示现设大祠祀，于中不恼诸有情类，因斯化导无量有情令入正道，离断生命乃至邪见；或以布施乃至般若摄诸有情，为欲饶益诸有情故，或舍财宝，或舍妻子，或舍王位，或舍支节，或舍身命，随诸有情应以如是如是方便而得饶益，即以如是如是方便而饶益之。

“如是，善现，诸菩萨摩诃萨行深般若波罗蜜多时，由离诸相无漏心力，能于无相、无作法中，圆满精进波罗蜜多，亦能圆满诸余功德。

“复次，善现，诸菩萨摩诃萨行深般若波罗蜜多时，能以离相无漏之心而修静虑。是菩萨摩诃萨除诸佛定，于诸余定皆能圆满。是菩萨摩诃萨离欲恶不善法，有寻有伺，离生喜乐，入初静虑具足而住，如是乃至断乐断苦，先喜忧没，不苦不乐，舍念清净，入第四静虑具足而住。是菩萨摩诃萨以慈俱心，普缘一方乃至十方一切世间具足而住，如是乃至以舍俱心，普缘一方乃至十方一切世间具足而住。

“是菩萨摩诃萨超诸色想，灭有对想，不思惟种种想，入无边空，空无边处具足而住，如是乃至超一切种无所有处，入非想非非想处具足而住。是菩萨摩诃萨安住静虑波罗蜜多，于八解脱、八胜处、九次第定、十遍处，能顺逆入具足而住。

“是菩萨摩诃萨能于空、无相、无愿解脱门具足而住，能于无间三摩地、如电三摩地、圣正三摩地、金刚喻三摩地具足而住。是菩萨摩诃萨安住静虑波罗蜜多，修三十七菩提分法及道相智皆令圆满。用道相智摄受一切三摩地已，渐次修超净观地乃至独觉地，证入菩萨正性离生；既入菩萨正性离生，修诸地行，圆满佛地。是菩萨摩诃萨虽于诸地渐次修超，而于中间不取果证，乃至未得一切智智。

“是菩萨摩诃萨安住静虑波罗蜜多，从一佛国趣一佛国，恭敬供养、尊重赞叹诸佛世尊，于诸佛所植众善本，成熟有情，严净佛土，从一世界趣一世界，饶益有情身心无倦。或以布施、或以净戒、或以安忍、或以精进、或以静虑、或以般若波罗蜜多摄诸有情，或以戒蕴、或以定蕴、或以慧蕴、或以解脱蕴、或以解脱知见蕴摄诸有情，或教有情住预流果，或住一来果，或住不还果，或住阿罗汉果，或住独觉菩提，或住菩萨摩诃萨位，或住无上正等菩提，随诸有情善根势力善法增长，种种方便令其安住。

“是菩萨摩诃萨安住静虑波罗蜜多，能引一切陀罗尼门、三摩地门，能得殊胜四无碍解、异熟神通。

“是菩萨摩诃萨成就殊胜异熟神通，决定不复入于母胎、受诸欲乐、摄受生乘、生过所染。所以者何？是菩萨摩诃萨善见善知一切法性皆如幻化；虽知诸行皆如幻化，而乘悲愿饶益有情；虽乘悲愿饶益有情，而达有情及彼施设皆不可得；虽达有情及彼施设皆不可得，而能安立一切有情，令其安住不可得法，此依世俗，不依胜义。

“是菩萨摩诃萨安住静虑波罗蜜多，修行一切静虑、解脱、等持、等至，乃至圆满所求无上正等菩提，常不舍离所修静虑波罗蜜多。

“是菩萨摩诃萨行道相智，方便引发一切相智，安住其中永断一切习气相续，能正自利亦正利他，能与一切世间天、人、阿素洛等作净福田，堪受世间供养恭敬。

“如是，善现，诸菩萨摩诃萨行深般若波罗蜜多时，由离诸相无漏心力，能于无相、无作法中，圆满静虑波罗蜜多，亦能圆满诸余功德。

“复次，善现，诸菩萨摩诃萨行深般若波罗蜜多时，能以离相无漏之心而修般若。

“是菩萨摩诃萨不见少法实有成就，谓不见色实有成就，不见受、想、行、识实有成就；不见色生，不见受、想、行、识生；不见色灭，不见受、想、行、识灭；不见色是增益门，不见受、想、行、识是增益门；不见色是损减门，不见受、想、行、识是损减门；不见色有积集，不见受、想、行、识有积集；不见色有离散，不见受、想、行、识有离散；如是乃至不见一切有漏法实有成就，不见一切无漏法实有成就；不见一切有漏法生，不见一切无漏法生；不见一切有漏法灭，不见一切无漏法灭；不见一切有漏法是增益门，不见一切无漏法是增益门；不见一切有漏法是损减门，不见一切无漏法是损减门；不见一切有漏法有积集，不见一切无漏法有积集；不见一切有漏法有离散，不见一切无漏法有离散。如实观色是虚妄、不坚实、无自性，如实观受、想、行、识是虚妄、不坚实、无自性，如是乃至如实观一切有漏法是虚妄、不坚实、无自性，如实观一切无漏法是虚妄、不坚实、无自性。

“是菩萨摩诃萨如是观时，不得色自性，不得受、想、行、识自性，如是乃至不得一切有漏法自性，不得一切无漏法自性。

“是菩萨摩诃萨行深般若波罗蜜多如是观时，于一切法深生信解，皆以无性而为自性。于如是事生信解已，能行内空，乃至能行无性自性空。如是行时，于一切法无所执著，谓不执著色，不执著受、想、行、识，不执著眼处乃至意处，不执著色处乃至法处，不执著眼界乃至意界，不执著色界乃至法界，不执著眼识界乃至意识界，不执著眼触乃至意触，不执著眼触为缘所生诸受乃至意触为缘所生诸受，不执著地界乃至识界，不执著因缘乃至增上缘，不执著无明乃至老死，不执著布施波罗蜜多乃至般若波罗蜜多，不执著内空乃至无性自性空，不执著真如乃至不思议界，不执著苦、集、灭、道圣谛，不执著四念住乃至八圣道支，不执著四静虑、四无量、四无色定，不执著八解脱乃至十遍处，不执著空、无相、无愿解脱门，不执著净观地乃至如来地，不执著极喜地乃至法云地，不执著一切陀罗尼门、三摩地门，不执著五眼、六神通，不执著如来十力乃至十八佛不共法，不执著三十二大士相、八十随好，不执著无忘失法、恒住舍性，不执著一切智、道相智、一切相智，不执著预流果乃至独觉菩提，不执著一切菩萨摩诃萨行，不执著诸佛无上正等菩提。

“是菩萨摩诃萨行无所有甚深般若波罗蜜多时，能圆满菩萨道，谓能圆满六波罗蜜多，亦能圆满内空乃至无性自性空，亦能圆满真如乃至不思议界，亦能圆满苦、集、灭、道圣谛，亦能圆满四念住乃至八圣道支，亦能圆满四静虑、四无量、四无色定，亦能圆满八解脱乃至十遍处，亦能圆满空、无相、无愿解脱门，亦能圆满诸菩萨地，亦能圆满一切陀罗尼门、三摩地门，亦能圆满五眼、六神通，亦能圆满如来十力乃至十八佛不共法，亦能圆满无忘失法、恒住舍性，亦能圆满一切智、道相智、一切相智，亦能圆满三十二大士相、八十随好。

“是菩萨摩诃萨圆满如是菩萨道已，复能圆满离暗佛道，谓能圆满六波罗蜜多及余无量无边佛法。

“是菩萨摩诃萨安住如是离暗佛道，引发殊胜异熟神通，随诸有情应以布施乃至般若而摄受者，即以布施乃至般若而摄受之；应以戒蕴、定蕴、慧蕴、解脱蕴、解脱知见蕴而摄受者，即以戒蕴乃至解脱知见蕴而摄受之；应令安住预流果、或一来果、或不还果、或阿罗汉果、或独觉菩提、或复无上正等菩提者，即方便令安住预流果乃至无上正等菩提。

“是菩萨摩诃萨能作种种神通变现欲往殑伽沙等世界，随意能往；欲现所往诸世界中种种珍宝，随意能现；欲令所往诸世界中有情受用种种珍宝，随其所乐皆令充足。

“是菩萨摩诃萨从一世界往一世界，利益安乐无量有情，见诸世界种种妙好庄严之相，能自摄受随意所乐庄严佛土。譬如他化自在诸天，诸有所须众妙乐具随心而现；如是菩萨随意摄受种种庄严无量佛土，此所摄受诸佛土中，微妙清净离杂染法，随意所欲悉皆能现。

“是菩萨摩诃萨由异熟生布施波罗蜜多乃至般若波罗蜜多，由异熟生诸妙神通，由异熟生菩萨道故行道相智，由道相智得成熟故，复能证得一切相智。由得此智，于一切法无所摄受，谓不摄受色，亦不摄受受、想、行、识，如是乃至亦不摄受若善法若非善法、若有记法若无记法、若世间法若出世间法、若有漏法若无漏法、若有为法若无为法，亦不摄受所证无上正等菩提，亦不摄受一切佛土所受用物，其中有情于一切法亦无摄受。所以者何？是菩萨摩诃萨先不摄受一切法故，于一切法无所得故，为诸有情无倒宣说一切法性无摄受故。

“如是，善现，诸菩萨摩诃萨行深般若波罗蜜多时，由离诸相无漏心力，能于无相无作法中，圆满般若波罗蜜多，亦能圆满诸余功德。”

### 第二分无杂品第七十五之一

尔时，具寿善现白佛言：“世尊，云何于一切无杂、无相、自相空法中，能圆满六波罗蜜多？云何以一切无差别法中而施设差别？云何了知如是诸法差别之相？云何于般若波罗蜜多中能摄受一切六波罗蜜多，如是乃至摄受一切世、出世法？云何于一切异相法中施设一相，所谓无相，及于一相无相法中施设一切差别法相？”

佛告善现：“诸菩萨摩诃萨行深般若波罗蜜多时，安住如梦、如响、如像、如光影、如阳焰、如幻、如化五取蕴中，为诸有情布施、持戒、安忍、精进、修定、学慧，如实了知如梦乃至如化五蕴皆同一相，所谓无相。所以者何？梦乃至化皆无自性，若法无自性是法则无相，若法无相是法一相，所谓无相。由此因缘，当知一切施者、受者、施物、施性、施果、施缘皆同无相。

“若如是知而行布施，则能圆满所行布施波罗蜜多，若能圆满所行布施波罗蜜多，则不远离净戒、安忍、精进、静虑、般若波罗蜜多。安住此六波罗蜜多，则能圆满四静虑、四无量、四无色定，亦能圆满四念住乃至八圣道支，亦能圆满三解脱门，亦能圆满内空乃至无性自性空，亦能圆满真如乃至不思议界，亦能圆满苦、集、灭、道圣谛，亦能圆满八解脱乃至十遍处，亦能圆满诸菩萨地，亦能圆满五百陀罗尼门、五百三摩地门，亦能圆满五眼、六神通，亦能圆满如来十力乃至十八佛不共法，亦能圆满无忘失法、恒住舍性，亦能圆满一切智、道相智、一切相智。

“是菩萨摩诃萨安住如是诸异熟圣无漏法中，能往十方殑伽沙等诸佛世界，以无量种上妙供具，恭敬供养、尊重赞叹诸佛世尊，作诸有情利益安乐：应以布施乃至般若波罗蜜多而摄受者，即以布施乃至般若波罗蜜多而摄受之；应以诸余种种善法而摄受者，即以诸余种种善法而摄受之。

“是菩萨摩诃萨成就一切殊胜善根，于一切法皆得自在。虽受生死，不为生死过失所染，为欲利乐诸有情故，摄受人天富贵自在；由此富贵自在威力，能作有情诸饶益事，以四摄事而摄受之。是菩萨摩诃萨知一切法皆无相故，虽知预流果而不住预流果、乃至虽知独觉菩提而不住独觉菩提。所以者何？是菩萨摩诃萨如实了知一切法已，为欲证得一切智智，不共一切声闻、独觉。

“如是，善现，诸菩萨摩诃萨知一切法皆无相故，如实了知布施等六波罗蜜多及余无量无边佛法，皆同无相。由此因缘，普能圆满一切佛法，便能证得一切智智。

“复次，善现，诸菩萨摩诃萨行深般若波罗蜜多时，安住如梦、如响、如像、如光影、如阳焰、如幻、如化五取蕴中，圆满净戒波罗蜜多。是菩萨摩诃萨如实了知如梦乃至如化五蕴，便能圆满无相净戒波罗蜜多。如是净戒，无缺无隙，无瑕无秽，无所取著，应受供养，智者所赞，妙善受持，妙善究竟，是圣无漏，是出世间道支所摄。安住此戒，能善受持受施设戒、法尔得戒、律仪戒、有表戒、无表戒、现行戒、不现行戒、威仪戒、非威仪戒。

“是菩萨摩诃萨虽具成就如是诸戒，而于诸法无所取著，不作是念：‘我由此戒，当生刹帝利大族、或婆罗门大族、或长者大族、或居士大族富贵自在。’不作是念：‘我由此戒，当为小王、或为大王、或为轮王、或为辅佐富贵自在。’不作是念：‘我由此戒，当生四大王众天乃至他化自在天富贵自在。’不作是念：‘我由此戒，当得预流果、或一来果、或不还果、或阿罗汉果、或独觉菩提，或入菩萨正性离生，或得菩萨无生法忍，或得无上正等菩提。’所以者何？如是诸法皆同一相，所谓无相、无住、无得。无相之法不得无相，有相之法不得有相，无相之法不得有相，有相之法不得无相，由是因缘都无所得。

“如是，善现，诸菩萨摩诃萨行深般若波罗蜜多时，速能圆满无相净戒波罗蜜多；既能圆满无相净戒波罗蜜多，速入菩萨正性离生；既入菩萨正性离生，复得菩萨无生法忍；既得菩萨无生法忍，修行道相智趣一切相智，得异熟五神通。复得五百陀罗尼门，亦得五百三摩地门，安住此中，复能证得四无碍解，从一佛国至一佛国，亲近供养诸佛世尊，成熟有情、严净佛土。

“是菩萨摩诃萨为化有情，虽现流转诸趣生死，而不为彼过失所染。如幻化人虽现行住坐卧等事，而无真实往来等业；虽现种种饶益有情，而于有情及彼施设都无所得。如有如来、应、正等觉，名善寂静，证得无上正等菩提，转妙法轮度无量众，令出生死证得涅槃，而无有情堪受决得无上正等菩提记者。时，彼如来化作化佛令久住世，自舍寿行入无余依般涅槃界。彼佛化身住一劫已，授一菩萨无上正等菩提记已，方入涅槃。彼佛化身，虽作种种饶益有情事而无所得，谓不得色、受、想、行、识，乃至不得一切有漏、无漏等法及诸有情。是菩萨摩诃萨亦复如是，虽有所作而无所得。

“如是，善现，诸菩萨摩诃萨行深般若波罗蜜多时，圆满净戒波罗蜜多；由此净戒波罗蜜多得圆满故，便能摄受一切佛法，因斯证得一切智智。

“复次，善现，诸菩萨摩诃萨行深般若波罗蜜多时，安住如梦、如响、如像、如光影、如阳焰、如幻、如化五取蕴中，圆满安忍波罗蜜多。是菩萨摩诃萨如实了知如梦乃至如化五蕴，便能圆满无相安忍波罗蜜多。

“善现，云何菩萨摩诃萨行深般若波罗蜜多时，如实了知如梦乃至如化五蕴，便能圆满无相安忍波罗蜜多？善现，是菩萨摩诃萨如实了知是五取蕴无实相故，修二种忍便能圆满无相安忍波罗蜜多。云何为二？谓安受忍，及观察忍。

“安受忍者，谓诸菩萨从初发心乃至安坐妙菩提座，于其中间，假使一切有情之类竞来诃毁，以粗恶言骂詈凌辱，复以瓦石、刀杖加害。是时，菩萨为满安忍波罗蜜多，乃至不生一念忿恨，亦复不起加报之心，但作是念：‘彼诸有情深可哀愍！增上烦恼扰动其心不得自在，于我发起如是恶业。我今不应瞋恨于彼。’复作是念：‘由我摄受怨家诸蕴，令彼有情于我发起如是恶业。但应自责，不应瞋彼。’菩萨如是审观察时，于彼有情深生慈愍。如是等类，名安受忍。

“观察忍者，谓诸菩萨作是思惟：‘诸行如幻，虚妄不实，不得自在。亦如虚空无我，有情、命者、生者、养者、士夫、补特伽罗、意生、儒童、作者、受者、知者、见者皆不可得，唯是虚妄分别所起，一切皆是自心所变。谁诃毁我？谁骂詈我？谁凌辱我？谁以种种瓦石、刀杖加害于我？谁复受彼凌辱加害？皆是自心虚妄分别，我今不应横起执著。如是诸法，由自性空、胜义空故，都无所有。’菩萨如是审观察时，如实了知诸行空寂，于一切法不生异想。如是等类，名观察忍。

“是菩萨摩诃萨修习如是二种忍故，便能圆满无相安忍波罗蜜多；由能圆满无相安忍波罗蜜多，即便获得无生法忍。”

具寿善现白言：“世尊，云何名为无生法忍？此何所断？复是何智？”

佛告善现：“由此势力，乃至少分恶不善法亦不得生，是故名为无生法忍。此令一切我及我所慢等烦恼毕竟不生，如实忍受诸行如梦乃至如化。此忍名智，得此智故，说名获得无生法忍。”

具寿善现复白佛言：“声闻、独觉及诸菩萨无生法忍，有何差别？”

佛告善现：“诸预流者若智若断，乃至独觉若智若断，亦名菩萨摩诃萨忍。复有菩萨摩诃萨忍，谓忍诸法毕竟不生，是为差别。

“善现当知，诸菩萨摩诃萨成就如是殊胜忍故，超胜一切声闻、独觉。诸菩萨摩诃萨安住如是异熟忍中行菩萨道，能圆满道相智；成就如是道相智故，常不远离四念住乃至八圣道支，亦不远离三解脱门，亦不远离异熟神通；由不远离异熟神通，从一佛国趣一佛国，亲近供养诸佛世尊，成熟有情、严净佛土；作是事已，用一刹那相应般若，证得无上正等菩提。

“如是，善现，诸菩萨摩诃萨行深般若波罗蜜多时，疾能圆满无相安忍波罗蜜多；由此安忍波罗蜜多得圆满故，便能圆满一切佛法，因斯证得一切智智。

## 大般若波罗蜜多经卷第四百六十八

### 第二分无杂品第七十五之二

“复次，善现，诸菩萨摩诃萨行深般若波罗蜜多时，安住如梦、如响、如像、如光影、如阳焰、如幻、如化五取蕴中，如实了知如梦乃至如化五蕴无实相已，发起勇猛身心精进。

“是菩萨摩诃萨发起勇猛身精进故，引发殊胜迅疾神通，能往十方殑伽沙等诸佛世界，亲近如来、应、正等觉，以无量种上妙供具供养恭敬、尊重赞叹，于诸佛所种诸善根，利益安乐诸有情类，亦能严净种种佛土。是菩萨摩诃萨由身精进成熟有情，随其所宜以三乘法方便安立各令究竟。

“如是，善现，诸菩萨摩诃萨行深般若波罗蜜多，由是精进能速圆满无相精进波罗蜜多。是菩萨摩诃萨发起勇猛心精进故，引发诸圣无漏道支所摄圣道圆满精进波罗蜜多，于中具能摄诸善法，谓四念住乃至八圣道支，若空、无相、无愿解脱门，若四静虑、四无量、四无色定，若八解脱乃至十遍处，若苦、集、灭、道圣谛，若布施波罗蜜多乃至般若波罗蜜多，若极喜地乃至法云地，若一切陀罗尼门、三摩地门，若内空乃至无性自性空，若真如乃至不思议界，若五眼、六神通，若如来十力乃至十八佛不共法，若无忘失法、恒住舍性，若一切智、道相智、一切相智。是菩萨摩诃萨由心精进，诸相随好皆得圆满，放大光明照无边界。由心精进极圆满故，便能永断一切烦恼习气相续，证得无上正等菩提，转妙法轮，具三十二相，令三千界六种变动。其中有情蒙光照触、睹斯变动、闻正法音，随其所应，于三乘道得不退转各得究竟。

“如是，善现，诸菩萨摩诃萨行深般若波罗蜜多，圆满精进波罗蜜多，由此精进波罗蜜多多有所作。是菩萨摩诃萨安住精进波罗蜜多，速能圆满一切佛法，疾证无上正等菩提。

“复次，善现，诸菩萨摩诃萨行深般若波罗蜜多时，安住如梦、如响、如像、如光影、如阳焰、如幻、如化五取蕴中，圆满静虑波罗蜜多。善现，云何菩萨摩诃萨行深般若波罗蜜多时，安住如梦乃至如化五取蕴中，圆满静虑波罗蜜多？谓菩萨摩诃萨行深般若波罗蜜多时，如实了知如梦乃至如化五蕴无实相已，入初静虑乃至第四静虑，入慈无量乃至舍无量，入空无边处定乃至非想非非想处定，修空、无相、无愿三摩地，修如电三摩地，修金刚喻三摩地，修圣正三摩地，住金刚喻三摩地中；除如来定，于余所有若共二乘若余胜定，一切能入具足安住，然于如是静虑、无量、无色定等不生味著，亦不耽著彼所得果。所以者何？是菩萨摩诃萨如实了知静虑、无量、无色定等及一切法皆同无相、无性为性，不应无相味著无相，不应无性味著无性；无味著故，终不随顺静虑、无量、无色定等势力而生色、无色界。所以者何？是菩萨摩诃萨于一切界都无所得，于能入定及所入定、由此入定、为此入定亦无所得。

“是菩萨摩诃萨于一切法无所得故，速能圆满无相静虑波罗蜜多，由此静虑波罗蜜多超诸声闻及独觉地。”

具寿善现白言：“世尊，是菩萨摩诃萨云何圆满无相静虑波罗蜜多，超诸声闻及独觉地？”

佛告善现：“是菩萨摩诃萨善学内空乃至无性自性空故，便能圆满无相静虑波罗蜜多，超诸声闻及独觉地。是菩萨摩诃萨住诸空中，于一切法都无所得，不见有法离诸空者。是菩萨摩诃萨安住此中，不得预流果乃至不得独觉菩提，亦复不得诸菩萨行及佛无上正等菩提，如是诸空亦皆空故。是菩萨摩诃萨由住此空，超诸声闻、独觉等地，证入菩萨正性离生。”

具寿善现复白佛言：“诸菩萨摩诃萨以何为生？以何为离生？”

佛告善现：“诸菩萨摩诃萨以一切有所得为生，以一切无所得为离生。”

具寿善现白言：“世尊，诸菩萨摩诃萨以何为有所得？以何为无所得？”

佛告善现：“诸菩萨摩诃萨以一切法为有所得，谓菩萨摩诃萨以色、受、想、行、识为有所得，以眼处乃至意处为有所得，以色处乃至法处为有所得，以眼界乃至意界为有所得，以色界乃至法界为有所得，以眼识界乃至意识界为有所得，以眼触乃至意触为有所得，以眼触为缘所生诸受乃至意触为缘所生诸受为有所得，以地界乃至识界为有所得，以因缘乃至增上缘为有所得，以无明乃至老死为有所得，以布施波罗蜜多乃至般若波罗蜜多为有所得，以内空乃至无性自性空为有所得，以真如乃至不思议界为有所得，以苦、集、灭、道圣谛为有所得，以四念住乃至八圣道支为有所得，以空、无相、无愿解脱门为有所得，以四静虑、四无量、四无色定为有所得，以八解脱乃至十遍处为有所得，以净观地乃至如来地为有所得，以极喜地乃至法云地为有所得，以一切陀罗尼门、三摩地门为有所得，以五眼、六神通为有所得，以如来十力乃至十八佛不共法为有所得，以三十二大士相、八十随好为有所得，以无忘失法、恒住舍性为有所得，以一切智、道相智、一切相智为有所得，以预流果乃至独觉菩提为有所得，以一切菩萨摩诃萨行为有所得，以诸佛无上正等菩提为有所得，以一切智智为有所得。善现，诸菩萨摩诃萨以如是等种种法门为有所得，即有所得说名为生。

“复次，善现，诸菩萨摩诃萨以一切法无行、无得、无说、无示为无所得，谓诸菩萨摩诃萨以色、受、想、行、识无行、无得、无说、无示为无所得。所以者何？色自性乃至识自性皆不可行、得、说、示故。诸菩萨摩诃萨以眼处乃至意处无行、无得、无说、无示为无所得。所以者何？眼处自性乃至意处自性皆不可行、得、说、示故。诸菩萨摩诃萨以色处乃至法处无行、无得、无说、无示为无所得。所以者何？色处自性乃至法处自性皆不可行、得、说、示故。诸菩萨摩诃萨以眼界乃至意界无行、无得、无说、无示为无所得。所以者何？眼界自性乃至意界自性皆不可行、得、说、示故。诸菩萨摩诃萨以色界乃至法界无行、无得、无说、无示为无所得。所以者何？色界自性乃至法界自性皆不可行、得、说、示故。诸菩萨摩诃萨以眼识界乃至意识界无行、无得、无说、无示为无所得。所以者何？眼识界自性乃至意识界自性皆不可行、得、说、示故。诸菩萨摩诃萨以眼触乃至意触无行、无得、无说、无示为无所得。所以者何？眼触自性乃至意触自性皆不可行、得、说、示故。诸菩萨摩诃萨以眼触为缘所生诸受乃至意触为缘所生诸受无行、无得、无说、无示为无所得。所以者何？眼触为缘所生诸受自性乃至意触为缘所生诸受自性皆不可行、得、说、示故。诸菩萨摩诃萨以地界乃至识界无行、无得、无说、无示为无所得。所以者何？地界自性乃至识界自性皆不可行、得、说、示故。诸菩萨摩诃萨以因缘乃至增上缘无行、无得、无说、无示为无所得。所以者何？因缘自性乃至增上缘自性皆不可行、得、说、示故。诸菩萨摩诃萨以无明乃至老死无行、无得、无说、无示为无所得。所以者何？无明自性乃至老死自性皆不可行、得、说、示故。诸菩萨摩诃萨以布施波罗蜜多乃至般若波罗蜜多无行、无得、无说、无示为无所得。所以者何？布施波罗蜜多自性乃至般若波罗蜜多自性皆不可行、得、说、示故。诸菩萨摩诃萨以内空乃至无性自性空无行、无得、无说、无示为无所得。所以者何？内空自性乃至无性自性空自性皆不可行、得、说、示故。诸菩萨摩诃萨以真如乃至不思议界无行、无得、无说、无示为无所得。所以者何？真如自性乃至不思议界自性皆不可行、得、说、示故。诸菩萨摩诃萨以苦、集、灭、道圣谛无行、无得、无说、无示为无所得。所以者何？苦、集、灭、道圣谛自性皆不可行、得、说、示故。诸菩萨摩诃萨以四念住乃至八圣道支无行、无得、无说、无示为无所得。所以者何？四念住自性乃至八圣道支自性皆不可行、得、说、示故。诸菩萨摩诃萨以空、无相、无愿解脱门无行、无得、无说、无示为无所得。所以者何？空、无相、无愿解脱门自性皆不可行、得、说、示故。诸菩萨摩诃萨以四静虑、四无量、四无色定无行、无得、无说、无示为无所得。所以者何？四静虑、四无量、四无色定自性皆不可行、得、说、示故。诸菩萨摩诃萨以八解脱乃至十遍处无行、无得、无说、无示为无所得。所以者何？八解脱自性乃至十遍处自性皆不可行、得、说、示故。诸菩萨摩诃萨以净观地乃至如来地无行、无得、无说、无示为无所得。所以者何？净观地自性乃至如来地自性皆不可行、得、说、示故。诸菩萨摩诃萨以极喜地乃至法云地无行、无得、无说、无示为无所得。所以者何？极喜地自性乃至法云地自性皆不可行、得、说、示故。诸菩萨摩诃萨以一切陀罗尼门、三摩地门无行、无得、无说、无示为无所得。所以者何？一切陀罗尼门、三摩地门自性皆不可行、得、说、示故。诸菩萨摩诃萨以五眼、六神通无行、无得、无说、无示为无所得。所以者何？五眼、六神通自性皆不可行、得、说、示故。诸菩萨摩诃萨以如来十力乃至十八佛不共法无行、无得、无说、无示为无所得。所以者何？如来十力自性乃至十八佛不共法自性皆不可行、得、说、示故。诸菩萨摩诃萨以三十二大士相、八十随好无行、无得、无说、无示为无所得。所以者何？三十二大士相、八十随好自性皆不可行、得、说、示故。诸菩萨摩诃萨以无忘失法、恒住舍性无行、无得、无说、无示为无所得。所以者何？无忘失法、恒住舍性自性皆不可行、得、说、示故。诸菩萨摩诃萨以一切智、道相智、一切相智无行、无得、无说、无示为无所得。所以者何？一切智、道相智、一切相智自性皆不可行、得、说、示故。诸菩萨摩诃萨以预流果乃至独觉菩提无行、无得、无说、无示为无所得。所以者何？预流果自性乃至独觉菩提自性皆不可行、得、说、示故。诸菩萨摩诃萨以一切菩萨摩诃萨行无行、无得、无说、无示为无所得。所以者何？一切菩萨摩诃萨行自性皆不可行、得、说、示故。诸菩萨摩诃萨以诸佛无上正等菩提无行、无得、无说、无示为无所得。所以者何？诸佛无上正等菩提自性皆不可行、得、说、示故。诸菩萨摩诃萨以一切智智无行、无得、无说、无示为无所得。所以者何？一切智智自性皆不可行、得、说、示故。

“善现，诸菩萨摩诃萨以如是等种种法门无行、无得、无说、无示为无所得，即无所得说名离生。诸菩萨摩诃萨证入正性离生位已，圆满一切静虑、解脱、等持、等至，尚不随定势力而生，况随贪、瞋、痴等烦恼？若随烦恼势力而生，无有是处。是菩萨摩诃萨安住此中造作诸业，由业势力流转诸趣，亦无是处。是菩萨摩诃萨虽住如幻诸行聚中，作诸有情如实饶益，而不得幻及诸有情。是菩萨摩诃萨于如是事无所得时，成熟有情，严净佛土，常无懈废。

“如是，善现，诸菩萨摩诃萨行深般若波罗蜜多时，速能圆满无相静虑波罗蜜多；由此静虑波罗蜜多速圆满故，疾证无上正等菩提，转妙法轮度有情众。如是法轮，名无所得。

“复次，善现，诸菩萨摩诃萨行深般若波罗蜜多时，安住如梦、如响、如像、如光影、如阳焰、如幻、如化五取蕴中，圆满般若波罗蜜多。是菩萨摩诃萨如实了知诸法性相一切如梦乃至如化，便能圆满无相般若波罗蜜多。”

具寿善现白言：“世尊，云何菩萨摩诃萨行深般若波罗蜜多时，如实了知诸法性相一切如梦乃至如化？”

佛告善现：“诸菩萨摩诃萨行深般若波罗蜜多时，不见梦，不见见梦者；不闻响，不见闻响者；不见像，不见见像者；不见光影，不见见光影者；不见阳焰，不见见阳焰者；不见幻，不见见幻者；不见化，不见见化者。所以者何？梦乃至化，皆是愚夫异生颠倒之所执著；诸阿罗汉、独觉、菩萨摩诃萨众及诸如来、应、正等觉，皆不见梦，不见见梦者，乃至不见化，不见见化者。所以者何？以一切法无性为性，非成非实，无相无为，非实有性，与涅槃等。若一切法无性为性，广说乃至与涅槃等，云何菩萨摩诃萨行深般若波罗蜜多时，于一切法起有性想、成想实想、有相有为、有实性想？若起此想，无有是处。所以者何？若一切法有少自性、有成有实、有相有为、有实性可得者，则所修行甚深般若波罗蜜多应非般若波罗蜜多。

“如是，善现，诸菩萨摩诃萨行深般若波罗蜜多时，不著色乃至识，不著眼处乃至意处，不著色处乃至法处，不著眼界乃至意界，不著色界乃至法界，不著眼识界乃至意识界，不著眼触乃至意触，不著眼触为缘所生诸受乃至意触为缘所生诸受，不著地界乃至识界，不著因缘乃至增上缘，不著从缘所生诸法，不著无明乃至老死，不著欲界、色界、无色界，不著一切静虑、解脱、等持、等至，不著四念住乃至八圣道支，不著空、无相、无愿解脱门，不著布施波罗蜜多乃至般若波罗蜜多，不著苦、集、灭、道圣谛，不著内空乃至无性自性空，不著真如乃至不思议界，不著净观地乃至如来地，不著极喜地乃至法云地，不著一切陀罗尼门、三摩地门，不著五眼、六神通，不著如来十力乃至十八佛不共法，不著三十二大士相、八十随好，不著无忘失法、恒住舍性，不著一切智、道相智、一切相智，不著预流果乃至独觉菩提，不著一切菩萨摩诃萨行，不著诸佛无上正等菩提，不著一切智智。

“是菩萨摩诃萨行深般若波罗蜜多时，于如是等一切法门由不著故，便能圆满菩萨初地乃至十地，而于其中不生贪著。所以者何？是菩萨摩诃萨不得初地乃至十地能所圆满，云何于中而起贪著？是菩萨摩诃萨虽行深般若波罗蜜多，而不得深般若波罗蜜多，由不得深般若波罗蜜多故，亦不得一切法。是菩萨摩诃萨虽观般若波罗蜜多摄一切法，而于诸法都无所得。所以者何？以一切法与此般若波罗蜜多皆无二、无二处。何以故？一切法性不可分别说为真如、说为法界、说为实际，诸法无杂、无差别故。”

具寿善现白言：“世尊，若一切法其性无杂、无差别者，云何可说是善、是非善，是有记、是无记，是有漏、是无漏，是世间、是出世间，是有为、是无为，有如是等差别法门？”

佛告善现：“于意云何？一切法实性中，有法可说是善、是非善，是有记、是无记，是有漏、是无漏，是世间、是出世间，是有为、是无为，是预流果、是一来果、是不还果、是阿罗汉果、是独觉菩提、是一切菩萨摩诃萨行、是诸佛无上正等菩提不？”

善现对曰：“不也，世尊。”

佛告善现：“由是因缘，当知一切法无杂、无差别、无相、无生、无灭、无碍、无说、无示。善现当知，我本修学菩萨道时，于法自性都无所得，谓不得色、受、想、行、识，不得眼处乃至意处，不得色处乃至法处，不得眼界乃至意界，不得色界乃至法界，不得眼识界乃至意识界，不得眼触乃至意触，不得眼触为缘所生诸受乃至意触为缘所生诸受，不得地界乃至识界，不得因缘乃至增上缘，不得从缘所生诸法，不得无明乃至老死，不得欲界、色界、无色界，不得善、非善，不得有记、无记，不得有漏、无漏，不得世间、出世间，不得有为、无为，不得四念住乃至八圣道支，不得四静虑、四无量、四无色定，不得八解脱乃至十遍处，不得空、无相、无愿解脱门，不得苦、集、灭、道圣谛，不得布施波罗蜜多乃至般若波罗蜜多，不得内空乃至无性自性空，不得真如乃至不思议界，不得净观地乃至如来地，不得极喜地乃至法云地，不得一切陀罗尼门、三摩地门，不得五眼、六神通，不得如来十力乃至十八佛不共法，不得三十二大士相、八十随好，不得无忘失法、恒住舍性，不得一切智、道相智、一切相智，不得预流果乃至独觉菩提，不得一切菩萨摩诃萨行，不得诸佛无上正等菩提。

“如是，善现，诸菩萨摩诃萨行深般若波罗蜜多时，从初发心乃至安坐妙菩提座，常应善学诸法自性。若能善学诸法自性，则能善净大菩提道，亦能圆满诸菩萨行，成熟有情，严净佛土，速证无上正等菩提，转妙法轮，以三乘法方便调伏诸有情众，令于三有不复轮回，证得涅槃究竟安乐。

“如是，善现，诸菩萨摩诃萨应以无相而为方便，修学般若波罗蜜多。”

### 第二分众德相品第七十六之一

尔时，具寿善现白佛言：“世尊，若一切法无不如梦、如响、如像、如光影、如阳焰、如幻、如化都无实事，无性为性，自相皆空，云何可立是善、是非善，是有记、是无记，是有漏、是无漏，是世间、是出世间，是有为、是无为，如是乃至是预流果、是能证得预流果法，是一来果、是能证得一来果法，是不还果、是能证得不还果法，是阿罗汉果、是能证得阿罗汉果法，是独觉菩提、是能证得独觉菩提法，是诸菩萨摩诃萨地、是能证得菩萨摩诃萨地法，是诸佛无上正等菩提、是能证得诸佛无上正等菩提法耶？”

佛告善现：“世间愚夫无闻异生，于梦得梦、得见梦者，如是乃至于化得化、得见化者。如是愚夫无闻异生，得梦乃至得化等已颠倒执著，或造不善身、语、意行，或复造善身、语、意行，或造无记身、语、意行，或造非福身、语、意行，或复造福身、语、意行，或造不动身、语、意行，由诸行故，往来生死轮转无穷。

“诸菩萨摩诃萨行深般若波罗蜜多时，以二种空观察诸法。何谓二空？一、毕竟空，二、无际空。是菩萨摩诃萨安住如是二种空中，为诸有情宣说正法。

“谓作是言：‘汝等应知色是空，离我、我所；受、想、行、识是空，离我、我所。眼处是空，离我、我所；耳、鼻、舌、身、意处是空，离我、我所。色处是空，离我、我所；声、香、味、触、法处是空，离我、我所。眼界是空，离我、我所；耳、鼻、舌、身、意界是空，离我、我所。色界是空，离我、我所；声、香、味、触、法界是空，离我、我所。眼识界是空，离我、我所；耳、鼻、舌、身、意识界是空，离我、我所。眼触是空，离我、我所；耳、鼻、舌、身、意触是空，离我、我所。眼触为缘所生诸受是空，离我、我所；耳、鼻、舌、身、意触为缘所生诸受是空，离我、我所。地界是空，离我、我所；水、火、风、空、识界是空，离我、我所。因缘是空，离我、我所；等无间缘是空，离我、我所；所缘缘是空，离我、我所；增上缘是空，离我、我所。从缘所生诸法是空，离我、我所。无明是空，离我、我所；行、识、名色、六处、触、受、爱、取、有、生、老死是空，离我、我所。善法是空，离我、我所；非善法是空，离我、我所。有记法是空，离我、我所、无记法是空，离我、我所。有漏法是空，离我、我所、无漏法是空，离我、我所。世间法是空，离我、我所；出世间法是空，离我、我所。有为法是空，离我、我所、无为法是空，离我、我所。布施波罗蜜多乃至般若波罗蜜多是空，离我、我所。内空乃至无性自性空是空，离我、我所。真如乃至不思议界是空，离我、我所。苦、集、灭、道圣谛是空，离我、我所。四念住乃至八圣道支是空，离我、我所。空、无相、无愿解脱门是空，离我、我所。四静虑、四无量、四无色定是空，离我、我所。八解脱乃至十遍处是空，离我、我所。净观地乃至如来地是空，离我、我所。极喜地乃至法云地是空，离我、我所。一切陀罗尼门、三摩地门是空，离我、我所。五眼、六神通是空，离我、我所。如来十力乃至十八佛不共法是空，离我、我所。三十二大士相、八十随好是空，离我、我所。无忘失法、恒住舍性是空，离我、我所。一切智、道相智、一切相智是空，离我、我所。预流果乃至独觉菩提是空，离我、我所。一切菩萨摩诃萨行是空，离我、我所。诸佛无上正等菩提是空，离我、我所。’

“复作是言：‘汝等应知色如梦乃至如化都无自性，受、想、行、识如梦乃至如化都无自性；眼处如梦乃至如化都无自性，耳、鼻、舌、身、意处如梦乃至如化都无自性；色处如梦乃至如化都无自性，声、香、味、触、法处如梦乃至如化都无自性；眼界如梦乃至如化都无自性，耳、鼻、舌、身、意界如梦乃至如化都无自性；色界如梦乃至如化都无自性，声、香、味、触、法界如梦乃至如化都无自性；眼识界如梦乃至如化都无自性，耳、鼻、舌、身、意识界如梦乃至如化都无自性；眼触如梦乃至如化都无自性，耳、鼻、舌、身、意触如梦乃至如化都无自性；眼触为缘所生诸受如梦乃至如化都无自性，耳、鼻、舌、身、意触为缘所生诸受如梦乃至如化都无自性；地界如梦乃至如化都无自性，水、火、风、空、识界如梦乃至如化都无自性；因缘如梦乃至如化都无自性，等无间缘、所缘缘、增上缘如梦乃至如化都无自性；从缘所生诸法如梦乃至如化都无自性；无明如梦乃至如化都无自性，行、识、名色、六处、触、受、爱、取、有、生、老死如梦乃至如化都无自性；善法如梦乃至如化都无自性，非善法如梦乃至如化都无自性；有记法如梦乃至如化都无自性，无记法如梦乃至如化都无自性；有漏法如梦乃至如化都无自性，无漏法如梦乃至如化都无自性；世间法如梦乃至如化都无自性，出世间法如梦乃至如化都无自性；有为法如梦乃至如化都无自性，无为法如梦乃至如化都无自性；布施波罗蜜多乃至般若波罗蜜多如梦乃至如化都无自性；内空乃至无性自性空如梦乃至如化都无自性；真如乃至不思议界如梦乃至如化都无自性；苦、集、灭、道圣谛如梦乃至如化都无自性；四念住乃至八圣道支如梦乃至如化都无自性；空、无相、无愿解脱门如梦乃至如化都无自性；四静虑、四无量、四无色定如梦乃至如化都无自性；八解脱、八胜处、九次第定、十遍处如梦乃至如化都无自性；净观地乃至如来地如梦乃至如化都无自性；极喜地乃至法云地如梦乃至如化都无自性；一切陀罗尼门、三摩地门如梦乃至如化都无自性；五眼、六神通如梦乃至如化都无自性；如来十力乃至十八佛不共法如梦乃至如化都无自性；三十二大士相、八十随好如梦乃至如化都无自性；无忘失法、恒住舍性如梦乃至如化都无自性；一切智、道相智、一切相智如梦乃至如化都无自性；预流果乃至独觉菩提如梦乃至如化都无自性；一切菩萨摩诃萨行如梦乃至如化都无自性；诸佛无上正等菩提如梦乃至如化都无自性。’

“复作是言：‘汝等应知此中无色、受、想、行、识，无眼处乃至意处，无色处乃至法处，无眼界乃至意界，无色界乃至法界，无眼识界乃至意识界，无眼触乃至意触，无眼触为缘所生诸受乃至意触为缘所生诸受，无地界乃至识界，无因缘乃至增上缘，无从缘所生诸法，无无明乃至老死，无善、非善法，无有记、无记法，无有漏、无漏法，无世间、出世间法，无有为、无为法，无布施波罗蜜多乃至般若波罗蜜多，无内空乃至无性自性空，无真如乃至不思议界，无苦、集、灭、道圣谛，无四念住乃至八圣道支，无空、无相、无愿解脱门，无四静虑、四无量、四无色定，无八解脱乃至十遍处，无净观地乃至如来地，无极喜地乃至法云地，无一切陀罗尼门、三摩地门，无五眼、六神通，无如来十力乃至十八佛不共法，无三十二大士相、八十随好，无无忘失法、恒住舍性，无一切智、道相智、一切相智，无预流果乃至独觉菩提，无一切菩萨摩诃萨行，无诸佛无上正等菩提，无梦、无见梦者，无响、无闻响者，无像、无见像者，无光影、无见光影者，无阳焰、无见阳焰者，无幻、无见幻者，无化、无见化者。’

“复作是言：‘汝等应知是一切法皆无实事，无性为性。汝等虚妄分别力故，于无蕴中起有蕴想，于无处中起有处想，于无界中起有界想，于无触中起有触想，于无受中起有受想。’

“复作是言：‘汝等应知蕴、处、界等一切法性，皆从缘生，颠倒所起，诸业异熟之所摄受。汝等何因，于是虚妄无实事法，起实事想？’

“菩萨尔时方便善巧具大神力，若诸有情有悭贪者，方便拔济令离悭贪；是诸有情离悭贪已，教修布施波罗蜜多；是诸有情由布施故，得大财位富贵自在。复从是处方便拔济教修净戒波罗蜜多，是诸有情由净戒故，得生善趣尊贵自在。复从是处方便拔济教修安忍波罗蜜多，是诸有情由安忍故，速能获得无生法忍。复从是处方便拔济教修精进波罗蜜多，是诸有情由精进故，乃至无上正等菩提，于诸善法不复退转。复从是处方便拔济教修静虑波罗蜜多，是诸有情由静虑故得生梵世，于初静虑安住自在；从初静虑方便拔济，复令安住第二静虑，如是展转方便拔济，乃至令住非想非非想处定。复从是处方便拔济，随其所宜令住三乘，或令住四念住乃至八圣道支，或令住三解脱门，或令住八解脱乃至十遍处，或令住四圣谛，或令住六波罗蜜多，或令住内空乃至无性自性空，或令住真如乃至不思议界，或令住极喜地乃至法云地，或令住陀罗尼门、三摩地门，或令住五眼、六神通，或令住如来十力乃至十八佛不共法，或令住无忘失法、恒住舍性，或令住一切智、道相智、一切相智。

“是菩萨摩诃萨方便善巧，若诸有情耽著有为布施、净戒、安忍、精进、静虑、般若及余善法所得果报，以诸方便安慰济拔令住无余般涅槃界。是菩萨摩诃萨行深般若波罗蜜多方便善巧，成就无色、无见、无对真无漏法安住其中，若诸有情应得预流、一来、不还、阿罗汉果、独觉菩提或复无上正等菩提，示现、劝导、赞励、庆喜、方便济拔，或令得预流果，乃至或令证得无上正等菩提。

“如是，善现，诸菩萨摩诃萨行深般若波罗蜜多，观察二空，虽知诸法无不如梦乃至如化，皆非实有，无性为性，自相皆空，而能安立善、非善法，广说乃至是能证得诸佛无上正等菩提，皆无杂乱。”

## 大般若波罗蜜多经卷第四百六十九

### 第二分众德相品第七十六之二

尔时，具寿善现白佛言：“世尊，诸菩萨摩诃萨甚为希有，行深般若波罗蜜多，观察二空，虽知诸法一切如梦、如响、如像、如光影、如阳焰、如幻、如化，皆非实有，无性为性，自相皆空，而能安立善、非善等诸法差别皆无杂乱。”

佛告善现：“如是，如是，如汝所说，诸菩萨摩诃萨甚为希有，行深般若波罗蜜多，观察二空，虽知诸法皆如梦等，都非实有，无性为性，自相皆空，而能安立善、非善等诸法差别不相杂乱。汝等若知诸菩萨摩诃萨行深般若波罗蜜多时，所有甚奇希有之法，声闻、独觉皆不成就、不能测量。汝等一切声闻、独觉，于诸菩萨摩诃萨辩，尚不能对，况余有情而能酬答？”

具寿善现复白佛言：“何等名为诸菩萨摩诃萨行深般若波罗蜜多时，所有甚奇希有之法，声闻、独觉皆不成就、不能测量？”

佛告善现：“谛听！谛听！善思念之，吾当为汝分别解说，诸菩萨摩诃萨行深般若波罗蜜多时，所有甚奇希有之法。

“善现，诸菩萨摩诃萨行深般若波罗蜜多时，安住异熟布施波罗蜜多乃至般若波罗蜜多，若五神通，若三十七菩提分法，若陀罗尼，若三摩地，若空、无相、无愿解脱门，若四静虑、四无量、四无色定，若八解脱、八胜处、九次第定、十遍处，若余无量无边佛法，遍十方界。若诸有情应以布施乃至般若而摄受者，则以布施乃至般若而摄受之；应以初静虑乃至非想非非想处定而摄受者，则以初静虑乃至非想非非想处定而摄受之；应以慈、悲、喜、舍而摄受者，则以慈、悲、喜、舍而摄受之；应以四念住乃至八圣道支而摄受者，则以四念住乃至八圣道支而摄受之；应以空、无相、无愿三摩地而摄受者，则以空、无相、无愿三摩地而摄受之；应以诸余善法而摄受者，则以诸余善法而摄受之。”

具寿善现复白佛言：“云何菩萨摩诃萨行深般若波罗蜜多时，安住异熟波罗蜜多、五神通等无量功德，以布施等摄诸有情？”

佛告善现：“诸菩萨摩诃萨行深般若波罗蜜多时，施诸有情所须之物，谓须饮食施与饮食，若须衣服施与衣服，若须车乘施与车乘，若须华香施与华香，若须卧具施与卧具，若须舍宅施与舍宅，若须灯明施与灯明，若须医药施与医药，若须诸余种种资具，悉皆施与令无匮乏；或施声闻、独觉、菩萨、诸佛世尊，衣服、饮食、卧具、医药、房舍、资具、诸妙华香、宝幢、幡盖、伎乐、灯明，及酥油等诸余供具。如是施时，其心平等无差别想而行布施。如施持戒，犯戒亦尔；如施人趣，非人亦尔；如施内道，外道亦尔；如施诸圣，异生亦尔；如施尊贵，下贱亦尔。上从诸佛，下至傍生，平等布施无所分别，不观福田胜劣有异。所以者何？诸菩萨摩诃萨了达一切自相皆空，空中都无上下差别故，无异想、无所分别而行布施。是菩萨摩诃萨由无异想、无所分别而行布施，当得无异、无分别法，谓得圆满一切相智及余无量诸佛功德。

“善现当知，若菩萨摩诃萨见傍生等有所求乞，便起是心：‘此来乞者，若是如来、应、正等觉真福田故，我应施之；若非如来、应、正等觉，是傍生等非福田故，不应施与所须资具。’是菩萨摩诃萨起如是心越菩萨法。所以者何？诸菩萨摩诃萨要净自心，福田方净，见求乞者不应念言：‘如是有情有所求乞，我应布施。如是有情有所求乞，我不应施。’若作是念，违本所发大菩提心，谓诸菩萨发菩提心：‘我为有情当作依怙、洲渚、舍宅、救护之处。’见求乞者应起是心：‘今此有情贫穷孤露，我当以施而摄受之。彼由此缘不盗他物，少欲喜足，能转施他。由是因缘离断生命，广说乃至离杂秽语，亦能调伏贪恚、邪见。身坏命终，乘前福业，生刹帝利大族、或婆罗门大族、或长者大族、或居士大族、或余随一富贵家生，丰饶财宝修诸善业。或因布施摄受因缘，渐依三乘而趣圆寂，谓令趣证声闻、独觉，及无上乘般涅槃界。’

“复次，善现，若菩萨摩诃萨有诸怨敌或余有情来至其所，为损害故、或有匮乏，求乞身分及诸财物。是菩萨摩诃萨终不应起分别异心：‘此应施与，此不应施。’但应发起平等之心，随求身分及诸财物悉皆施与。所以者何？是菩萨摩诃萨普为饶益诸有情故，求趣无上正等菩提，不为利乐自身命故。若当发起分别异心：‘此应施与，此不应施。’便为如来、应、正等觉，及诸菩萨、独觉、声闻，世间天、人、阿素洛等，诸圣贤众共所诃责：‘谁要请汝发菩提心？誓普利乐诸有情类，无归依者为作归依，无舍宅者为作舍宅，无洲渚者为作洲渚，无救护者为作救护，不安乐者令其安乐，而今简别有施、不施？’

“复次，善现，若菩萨摩诃萨行深般若波罗蜜多时，有人非人来至其所，求乞种种髓脑、支节。是菩萨摩诃萨不应发起分别二心为施、不施，唯作是念：‘随彼所求，定当施与。’所以者何？是菩萨摩诃萨常作是念：‘我为利乐诸有情故而受此身。诸有来求，定当施与，不应不施。’故见乞者便起是心：‘吾今此身，本为他受。彼不来取，尚应自送，况来求乞而当不与？’作是念已，欢喜踊跃，自解支节而授与之，复自庆言：‘今获大利，谓舍杂秽，得纯净身。’

“善现，诸菩萨摩诃萨行深般若波罗蜜多应如是学。

“复次，善现，若菩萨摩诃萨见乞求者便起是心：‘今于此中谁施？谁受？所施何物？由何而施？为何而施？云何而施？诸法自性皆不可得。所以者何？如是诸法皆毕竟空，非空法中有与有夺、有施有受。’善现，诸菩萨摩诃萨行深般若波罗蜜多时，应如是学诸法皆空，所谓或由内空故空，乃至或由无性自性空故空。是菩萨摩诃萨安住此空而行布施，恒无间断圆满布施波罗蜜多；由此布施波罗蜜多得圆满故，为他割截劫夺一切内外物时，其心都无分别瞋恨，但作是念：‘有情及法一切皆空，谁割截我？谁劫夺我？谁复受之？谁作是观？’

“复次，善现，我以佛眼遍观十方殑伽沙等诸世界中，有菩萨摩诃萨为欲利乐诸有情类，以故思愿入大地狱，见诸有情受诸剧苦，见已发起三种示导。云何为三？一者、神变示导，二者、记说示导，三者、教诫示导。是菩萨摩诃萨以神变示导，灭除地狱汤、火、刀等种种苦具；以记说示导，记彼有情心之所念而为说法；以教诫示导，于彼发起慈、悲、喜、舍而为说法。令彼地狱诸有情类，于菩萨所生净信心，由此因缘从地狱出，得生天上或生人中，渐依三乘尽苦边际，证涅槃界究竟安乐。

“复次，善现，我以佛眼遍观十方殑伽沙等诸世界中，有菩萨摩诃萨承事供养诸佛世尊。是菩萨摩诃萨承事供养佛世尊时，深心欢喜爱乐恭敬，非不欢喜爱乐恭敬，于诸如来、应、正等觉所说正法，恭敬听闻、受持读诵，乃至无上正等菩提终不忘失，随所闻法，能为有情无倒宣说，令获殊胜利益安乐。

“复次，善现，我以佛眼遍观十方殑伽沙等诸世界中，有菩萨摩诃萨为欲饶益傍生趣中诸有情故自舍身命。是菩萨摩诃萨见诸傍生，饥火所逼欲相残害，起慈愍心，自割身分断诸支节，散掷十方恣令食啖。诸傍生类得此菩萨身肉食者，皆于菩萨深起爱敬惭愧之心，由是因缘脱傍生趣，得生天上或生人中，值遇如来、应、正等觉，闻说正法如实修行，渐依三乘而趣圆寂，谓随证入无上大乘、独觉、声闻般涅槃界。如是，善现，诸菩萨摩诃萨能为世间作难作事多所饶益，谓为利乐诸有情故，自发无上正等觉心亦令他发，自行种种如实正行亦令他行。

“复次，善现，我以佛眼遍观十方殑伽沙等诸世界中，有菩萨摩诃萨为欲饶益饿鬼趣中诸有情类，以故思愿往彼界中，方便息除饥渴等苦，令诸饿鬼众苦既息，于此菩萨深起爱敬惭愧之心，复为宣说离悭法要，令彼闻已起惠施心，乘此善根脱饿鬼趣，得生天上或生人中，值遇如来、应、正等觉，供养恭敬闻正法音，渐次修行三乘正行，乃至证入无上大乘、独觉、声闻般涅槃界。如是，善现，诸菩萨摩诃萨于有情类安住大悲，发起无边方便善巧，令随证入三乘涅槃。

“复次，善现，我以佛眼遍观十方殑伽沙等诸世界中，有菩萨摩诃萨方便善巧，或为四大王众天宣说正法，乃至或为他化自在天宣说正法。是诸天众于菩萨所闻正法已，渐依三乘勤修正行，随应证入般涅槃界。善现当知，彼天众中有诸天子，耽著天上五妙欲乐，及所居止众宝宫殿。是菩萨摩诃萨示现火起，烧其宫殿令生厌怖，因为说法作是言：‘诸天子，应审观察，诸行无常、苦、空、非我，不可保信。谁有智者，于斯乐著？’时，诸天子闻此法音，于五妙欲深生厌怖，自观身命虚伪无常，譬如芭蕉、电光、阳焰，观诸宫殿犹如牢狱；作是观已，渐依三乘勤修正行而趣圆寂，谓渐证入三乘涅槃。

“复次，善现，我以佛眼遍观十方殑伽沙等诸世界中，有菩萨摩诃萨见诸梵天著诸见趣，方便化导令其厌舍，告言：‘天仙，汝等何故于空、无相、虚妄、不实诸行聚中，发起如是诸恶见趣？当速舍之，信受正法，令汝长夜利益安乐！’如是，善现，诸菩萨摩诃萨安住大悲，为诸有情宣说法要。善现，是为菩萨摩诃萨所有甚奇希有之法。

“复次，善现，我以无障清净佛眼遍观十方殑伽沙等诸世界中，有菩萨摩诃萨以四摄事摄诸有情。云何为四？一者、布施，二者、爱语，三者、利行，四者、同事。

“善现，云何菩萨摩诃萨以布施事摄诸有情？善现，诸菩萨摩诃萨以二种施摄诸有情。云何为二？一者、财施，二者、法施。

“善现，云何菩萨摩诃萨能以财施摄诸有情？善现，诸菩萨摩诃萨行深般若波罗蜜多时，能以种种饮食、衣服、房舍、卧具、车乘、灯明、伎乐、香华、宝幢、幡盖及璎珞等施诸有情，或以金银、吠琉璃宝、颇胝迦宝、珂贝、璧玉、帝青、大青、末尼、真珠、石藏、杵藏、红莲等宝施诸有情，或以妻妾、男女、大小僮仆、侍卫、象马、牛羊及医药等施诸有情，或以种种财宝、库藏、城邑、聚落及王位等施诸有情，或以身分、手足、支节、头目、髓脑施诸有情。是菩萨摩诃萨以种种物置四衢道，升高台上唱如是言：‘一切有情有所须者，恣意来取，勿生疑难！如取己物，莫作他想！乃至我身手足、支节、头目、髓脑，随意取之。我于汝等，无所吝惜。’

“是菩萨摩诃萨施诸有情所须物已，复劝归依佛、法、僧宝，或劝受持五近事戒，或劝受持八近住戒，或劝受持十善业道，或劝修学初静虑乃至第四静虑，或劝修学慈无量乃至舍无量，或劝修学空无边处定乃至非想非非想处定，或劝修学佛随念乃至天随念，或劝修学不净观、持息念，或劝修学无常想乃至灭想，或劝修学四念住乃至八圣道支，或劝修学空、无相、无愿解脱门，或劝修学八解脱乃至十遍处，或劝修学布施波罗蜜多乃至般若波罗蜜多，或劝安住内空乃至无性自性空，或劝安住真如乃至不思议界，或劝安住苦、集、灭、道圣谛，或劝修学一切陀罗尼门、三摩地门，或劝修学净观地乃至如来地，或劝修学极喜地乃至法云地，或劝修学五眼、六神通，或劝修学如来十力乃至十八佛不共法，或劝修学三十二大士相、八十随好，或劝修学无忘失法、恒住舍性，或劝修学一切智、道相智、一切相智，或劝修学预流果乃至独觉菩提，或劝修学一切菩萨摩诃萨行，或劝修学诸佛无上正等菩提。

“如是，善现，诸菩萨摩诃萨行深般若波罗蜜多方便善巧，于诸有情行财施已，复善安立诸有情类，令住无上安隐法中，乃至令得一切智智。善现，是为菩萨摩诃萨行深般若波罗蜜多时所有甚奇希有之法。

“善现，云何菩萨摩诃萨行深般若波罗蜜多时，能以法施摄诸有情？善现，法施有二种，云何为二？一者、世间法施，二者、出世法施。

“云何名为世间法施？谓诸菩萨摩诃萨行深般若波罗蜜多时，为诸有情宣说开示、分别显了世间妙法，谓不净观、若持息念、若四静虑、若四无量、若四无色定、若五神通，若余世间共异生法，如是名为世间法施。善现，何故此法名为世间？谓学此法，未能毕竟离世间故，名为世间。

“善现，是菩萨摩诃萨行此世间妙法施已，种种方便化导有情，令其远离世间诸法，种种方便化导有情，令住圣法及圣法果。善现，云何圣法及圣法果？善现，言圣法者，谓三十七菩提分法及三解脱门等；圣法果者，谓预流果乃至独觉菩提等。善现，何故此法名为出世？谓学此法，能令毕竟出离世间，故名出世。

“复次，善现，诸菩萨摩诃萨圣法者，谓六波罗蜜多，八解脱、八胜处、九次第定、十遍处，陀罗尼门、三摩地门，诸菩萨地，五眼、六神通，如来十力、四无所畏、四无碍解、大慈、大悲、大喜、大舍、十八佛不共法，无忘失法、恒住舍性，一切智、道相智、一切相智等诸无漏法。圣法果者，谓佛无上正等菩提大涅槃界。

“复次，善现，诸菩萨摩诃萨圣法者，谓预流果智、一来果智、不还果智、阿罗汉果智、独觉菩提智、诸佛无上正等菩提智，四念住乃至八圣道支智，空、无相、无愿解脱门智，四静虑、四无量、四无色定智，八解脱、八胜处、九次第定、十遍处智，布施波罗蜜多乃至般若波罗蜜多智，一切陀罗尼门、三摩地门智，苦、集、灭、道圣谛智，内空乃至无性自性空智，真如乃至不思议界智，极喜地乃至法云地智，五眼、六神通智，净观地乃至如来地智，如来十力乃至十八佛不共法智，三十二大士相、八十随好智，无忘失法、恒住舍性智，一切智、道相智、一切相智，善法、非善法智，有记法、无记法智，有漏法、无漏法智，世间法、出世间法智，有为法、无为法智，是名圣法。圣法果者，谓永断一切烦恼习气相续，是名圣法果。”

具寿善现白言：“世尊，诸菩萨摩诃萨为亦能得一切相智？”

佛告善现：“如是，如是，诸菩萨摩诃萨亦名能得一切相智。”

具寿善现复白佛言：“若菩萨摩诃萨亦名能得一切相智，与佛世尊有何差别？”

佛告善现：“诸菩萨摩诃萨名为随得一切相智，诸佛世尊名为已得一切相智。所以者何？非诸菩萨与佛世尊条然有异，谓诸菩萨与佛世尊，俱住诸法无差别性。于诸法相求正遍知，说名菩萨；若至究竟，名佛世尊。然佛世尊，于一切法自相、共相，照了无暗，清净具足，在因位时，名为菩萨；若至果位，名佛世尊。是谓菩萨与佛世尊，虽俱名得一切相智，而有差别。

“善现，是名菩萨摩诃萨世间法施。诸菩萨摩诃萨依因如是世间法施，复能修行出世法施，谓诸菩萨摩诃萨行深般若波罗蜜多时方便善巧，先施有情世间善法，后令厌离世间善法，安住出世无漏圣法，乃至令得一切智智。

“善现，云何名为出世圣法，诸菩萨摩诃萨为诸有情宣说开示、分别显了，说名法施？善现，一切不共异生善法，若正修学令诸有情超出世间安隐而住，谓三十七菩提分法、三解脱门、八解脱、九次第定、四圣谛智、波罗蜜多、诸空等智、菩萨十地、五眼、六神通、如来十力、四无所畏、四无碍解、十八佛不共法、大慈大悲大喜大舍、三十二大士相、八十随好、一切陀罗尼门、一切三摩地门，诸如是等无漏善法，一切皆名出世圣法。若菩萨摩诃萨为诸有情宣说开示、分别显了如是诸法，名为菩萨出世法施。

“善现，此中云何名为三十七种菩提分法？谓四念住、四正断、四神足、五根、五力、七等觉支、八圣道支。善现，如是名为三十七种菩提分法。

“善现，四念住者，谓菩萨摩诃萨于内身、外身、内外身住循身观，具足正勤，正知正念，除世贪忧，住身集观，住身灭观；由彼于身住循身观，住身集观，住身灭观，无所依止，于诸世间无所执受，是为第一。于受、于心、于法亦尔。是名四念住。

“善现，四正断者，谓菩萨摩诃萨为令未生恶不善法永不生故，为令已生恶不善法永断灭故，为令未生善法生故，为令已生善法坚住不忘，修满倍增广大智作证故，生起乐欲，发勤精进，策心持心，是名四正断。

“善现，四神足者，谓菩萨摩诃萨欲三摩地断行成就修习神足，勤三摩地断行成就修习神足，心三摩地断行成就修习神足，观三摩地断行成就修习神足，依止厌、依止离、依止灭、回向于舍，是名四神足。

“善现，五根者，谓菩萨摩诃萨信根、精进根、念根、定根、慧根，是名五根。

“善现，五力者，谓菩萨摩诃萨信力、精进力、念力、定力、慧力，是名五力。

“善现，七等觉支者，谓菩萨摩诃萨念等觉支、择法等觉支、精进等觉支、喜等觉支、轻安等觉支、定等觉支、舍等觉支，是名七等觉支。

“善现，八圣道支者，谓菩萨摩诃萨正见、正思惟、正语、正业、正命、正精进、正念、正定，是名八圣道支。

“善现，三解脱门者，谓菩萨摩诃萨空、无相、无愿解脱门。云何空解脱门？谓菩萨摩诃萨以空、无我行相摄心一趣，是名空解脱门。云何无相解脱门？谓菩萨摩诃萨以灭、寂静行相摄心一趣，是名无相解脱门。云何无愿解脱门？谓菩萨摩诃萨以苦、无常行相摄心一趣，是名无愿解脱门。

“善现，八解脱者，谓菩萨摩诃萨有色观诸色，是第一解脱；内无色想观外诸色，是第二解脱；净胜解身作证，是第三解脱；超一切色想，灭有对想，不思惟种种想，入无边空，空无边处定具足住，是第四解脱；超一切空无边处，入无边识，识无边处定具足住，是第五解脱；超一切识无边处，入无少所有，无所有处定具足住，是第六解脱；超一切无所有处，入非想非非想处定具足住，是第七解脱；超一切非想非非想处，入灭想受定具足住，是第八解脱。

“善现，九次第定者，谓菩萨摩诃萨离欲恶不善法，有寻有伺，离生喜乐，初静虑具足住，是第一次第定；寻伺寂静，内等净，心一趣性，无寻无伺，定生喜乐，第二静虑具足住，是第二次第定；离喜住舍，正念正知，身受乐，圣说应舍，具念乐住，第三静虑具足住，是第三次第定；断乐断苦，先喜忧没，不苦不乐，舍念清净，第四静虑具足住，是第四次第定；超一切色想，灭有对想，不思惟种种想，入无边空，空无边处定具足住，是第五次第定；如是乃至超一切非想非非想处，入灭想受定具足住，是第九次第定。

“善现，四圣谛智者，谓菩萨摩诃萨苦智、集智、灭智、道智，是名四圣谛智。

“善现，波罗蜜多者，谓菩萨摩诃萨布施、净戒、安忍、精进、静虑、般若、方便善巧、妙愿、力、智波罗蜜多，是名波罗蜜多。

“善现，诸空等智者，谓菩萨摩诃萨内空乃至无性自性空智，及真如乃至不思议界智，是名诸空等智。

“善现，菩萨十地者，谓菩萨摩诃萨极喜地、离垢地、发光地、焰慧地、极难胜地、现前地、远行地、不动地、善慧地、法云地，是名菩萨十地。

“善现，五眼者，谓菩萨摩诃萨所求肉眼、天眼、圣慧眼、法眼、佛眼，是名五眼。

“善现，六神通者，谓菩萨摩诃萨所学神境智证通、天眼智证通、天耳智证通、他心智证通、宿住随念智证通、漏尽智证通，是名六神通。

“复次，善现，如来十力者，若诸如来、应、正等觉，于是处如实知是处，于非处如实知非处，是第一力。若诸如来、应、正等觉，于诸有情过去、未来、现在诸业及诸法受处因异熟皆如实知，是第二力。若诸如来、应、正等觉，于诸世间非一种种诸界差别皆如实知，是第三力。若诸如来、应、正等觉，于诸世间非一种种胜解差别寻伺有异皆如实知，是第四力。若诸如来、应、正等觉，于诸有情补特伽罗诸根胜劣皆如实知，是第五力。若诸如来、应、正等觉，于遍趣行皆如实知，是第六力。若诸如来、应、正等觉，普于一切静虑、解脱、等持、等至、杂染、清净、安立差别皆如实知，是第七力。若诸如来、应、正等觉，以净天眼超过于人，见诸有情死时生时诸善恶事，如是有情因身、语、意三种恶行、因诸邪见、因谤贤圣堕诸恶趣，如是有情因身、语、意三种妙行、因诸正见、因赞贤圣生诸善趣；复以天眼清净过人，见诸有情死时生时好色恶色，从此复生善趣恶趣，于诸有情随业势力生善恶趣皆如实知，是第八力。若诸如来、应、正等觉，于诸有情过去无量诸宿住事，或一生、或十生、或百生、或千生、或无量生、或一劫、或十劫、或百劫、或千劫、或无量劫，所有诸行、诸说、诸相皆如实知，是第九力。若诸如来、应、正等觉，于诸漏尽无漏心解脱、无漏慧解脱皆如实知，于自漏尽真解脱法，自证通慧具足而住，如实觉受：我生已尽，梵行已立，所作已办，不受后有，是第十力。如是名为如来十力。

“善现，四无所畏者，若诸如来、应、正等觉，自称我是正等觉者。设有沙门、若婆罗门、若天魔梵、若余世间依法立难，或令忆念：‘佛于是法非正等觉。’我于彼难正见无因。以于彼难正见无因，得安隐住无怖无畏，自称我处大仙尊位，于大众中正师子吼转大梵轮，一切沙门、若婆罗门、若天魔梵、若余世间，定无有能如法转者，是第一无畏。若诸如来、应、正等觉，自称我已永尽诸漏。设有沙门、若婆罗门、若天魔梵、若余世间依法立难，或令忆念：‘佛于是漏犹未永尽。’我于彼难正见无因。以于彼难正见无因，得安隐住无怖无畏，自称我处大仙尊位，于大众中正师子吼转大梵轮，一切沙门、若婆罗门、若天魔梵、若余世间，定无有能如法转者，是第二无畏。若诸如来、应、正等觉，自称我为诸弟子众说能障法，染必为障。设有沙门、若婆罗门、若天魔梵、若余世间依法立难，或令忆念：‘有染是法不能为障。’我于彼难正见无因。以于彼难正见无因，得安隐住无怖无畏，自称我处大仙尊位，于大众中正师子吼转大梵轮，一切沙门、若婆罗门、若天魔梵、若余世间，定无有能如法转者，是第三无畏。若诸如来、应、正等觉，自称我为诸弟子众说出离道，诸圣修习决定出离，决定通达，正尽众苦，作苦边际。设有沙门、若婆罗门、若天魔梵、若余世间依法立难，或令忆念：‘有修此道非正出离、非正通达、非正尽苦、非作苦边。’我于彼难正见无因。以于彼难正见无因，得安隐住无怖无畏，自称我处大仙尊位，于大众中正师子吼转大梵轮，一切沙门、若婆罗门、若天魔梵、若余世间，定无有能如法转者，是第四无畏。如是名为四无所畏。

“善现，四无碍解者，谓义无碍解、法无碍解、词无碍解、辩无碍解，如是名为四无碍解。善现，云何义无碍解？谓缘义无碍智。云何法无碍解？谓缘法无碍智。云何词无碍解？谓缘词无碍智。云何辩无碍解？谓缘辩无碍智。

“善现，十八佛不共法者，谓诸如来、应、正等觉，常无误失，无卒暴音，无忘失念，无不定心，无种种想，无不择舍，志欲无退，精进无退，忆念无退，般若无退，解脱无退，解脱知见无退，若智若见于过去世无著无碍，若智若见于现在世无著无碍，若智若见于未来世无著无碍，一切身业智为前导随智而转，一切语业智为前导随智而转，一切意业智为前导随智而转，是名十八佛不共法。

“复次，善现，三十二大士相者，谓如来足下有平满相，妙善安住犹如奁底，地虽高下，随足所蹈皆悉坦然，无不等触，是为第一。如来足下千辐轮文，辋毂众相无不圆满，是为第二。如来手足悉皆柔软，如睹罗绵胜过一切，是为第三。如来手足一一指间，犹如雁王咸有鞔网，金色交络，文同绮画，是为第四。如来手足所有诸指，圆满纤长甚可爱乐，是为第五。如来足跟广长圆满，与趺相称，胜余有情，是为第六。如来足趺修高充满，柔软妙好，与跟相称，是为第七。如来双腨渐次纤圆，如瑿泥耶仙鹿王腨，是为第八。如来双臂修直[月+庸]圆，如象王鼻，平立摩膝，是为第九。如来阴相势峰藏密，其犹龙马亦如象王，是为第十。如来毛孔各一毛生，柔润绀青，右旋宛转，是第十一。如来发毛端皆上靡，右旋宛转，柔润绀青，严金色身，甚可爱乐，是第十二。如来身皮细薄润滑，尘垢水等皆所不住，是第十三。如来身皮皆真金色，光洁晃曜如妙金台，众宝庄严，众所乐见，是第十四。如来两足、二手掌中、颈及双肩七处充满，是第十五。如来肩项圆满殊妙，是第十六。如来膊腋悉皆充实，是第十七。如来容仪洪满端直，是第十八。如来身相修广端严，是第十九。如来体相纵广量等，周匝圆满如诺瞿陀，是第二十。如来颔臆并身上半，威容广大如师子王，是二十一。如来常光面各一寻，是二十二。如来齿相四十齐平，净密根深，白逾珂雪，是二十三。如来四牙鲜白锋利，是二十四。如来常得味中上味，是二十五。如来舌相薄净广长，能覆面轮至耳发际，是二十六。如来梵音词韵弘雅，随众多少无不等闻，其声洪震犹如天鼓，发言婉约如频迦音，是二十七。如来眼睫犹如牛王，绀青齐整不相杂乱，是二十八。如来眼睛绀青鲜白，红环间饰，皎洁分明，是二十九。如来面轮其犹满月，眉相皎净如天帝弓，是第三十。如来眉间有白毫相，右旋柔软如睹罗绵，鲜白光净逾珂雪等，是三十一。如来顶上乌瑟腻沙，高显周圆犹如天盖，是三十二。是名三十二大士相。”

## 大般若波罗蜜多经卷第四百七十

### 第二分众德相品第七十六之三

“复次，善现，八十随好者，谓如来指爪狭长薄润，光洁鲜净如华赤铜，是为第一。如来手足指圆纤长，[月+庸]直柔软，节骨不现，是为第二。如来手足各等无差，于诸指间悉皆充密，是为第三。如来手足圆满如意，软净光泽，色如莲华，是为第四。如来筋脉盘结坚固，深隐不现，是为第五。如来两踝俱隐不现，是为第六。如来行步，直进庠审如龙象王，是为第七。如来行步，威容齐肃如师子王，是为第八。如来行步，安平庠序，不过不减犹如牛王，是为第九。如来行步，进止仪雅其犹鹅王，是为第十。如来回顾必皆右旋，如龙象王举身随转，是第十一。如来支节渐次[月+庸]圆，妙善安布，是第十二。如来骨节，交结无隙犹若龙盘，是第十三。如来膝轮妙善安布，坚固圆满，是第十四。如来隐处，其文妙好，威势具足，圆满清净，是第十五。如来身支润滑柔软，光悦鲜净，尘垢不著，是第十六。如来身容敦肃无畏，常不怯弱，是第十七。如来身支坚固稠密，善相属著，是第十八。如来身支安定敦重，曾不掉动，圆满无坏，是第十九。如来身相犹若仙王，周匝端严光净离翳，是第二十。如来身有周匝圆光，于行等时恒自照曜，是二十一。如来腹形方正无侧，柔软不现，众相庄严，是二十二。如来脐深，右旋圆妙，清净光泽，是二十三。如来脐厚，不洼不凸，周匝妙好，是二十四。如来皮肤远离疥癣，亦无黡点、疣赘等过，是二十五。如来手掌充满柔软，足下安平，是二十六。如来手文深长明直，润泽不断，是二十七。如来唇色光润丹晖，如频婆果上下相称，是二十八。如来面门，不长不短，不大不小，如量端严，是二十九。如来舌相，软薄广长，如赤铜色，是第三十。如来发声威震深远，如象王吼明朗清彻，是三十一。如来音韵美妙具足，如深谷响，是三十二。如来鼻高修而且直，其孔不现，是三十三。如来诸齿方整鲜白，是三十四。如来诸牙圆白光洁，渐次锋利，是三十五。如来眼净，青白分明，是三十六。如来眼相修广，犹如青莲华叶甚可爱乐，是三十七。如来眼睫上下齐整，稠密不白，是三十八。如来双眉长而不白，致而细软，是三十九。如来双眉绮靡顺次，绀琉璃色，是第四十。如来双眉高显光润，形如初月，是四十一。如来耳厚广大修长，轮埵成就，是四十二。如来两耳绮丽齐平，离众过失，是四十三。如来容仪，能令见者无损无染，皆生爱敬，是四十四。如来额广圆满平正，形相殊妙，是四十五。如来身分上下圆满，如师子王威严无对，是四十六。如来头发修长绀青，稠密不白，是四十七。如来头发香洁细软，润泽旋转，是四十八。如来头发齐整无乱亦不交杂，是四十九。如来头发坚固不断，永无褫落，是第五十。如来头发光滑殊妙，尘垢无著，是五十一。如来身分，坚固充实逾那罗延，是五十二。如来身体长大端直，是五十三。如来诸窍清净圆好，是五十四。如来身支，势力殊胜无与等者，是五十五。如来身相，众所乐观，尝无厌足，是五十六。如来面轮修广得所，皎洁光净如秋满月，是五十七。如来颜貌舒泰光显，含笑先言，唯向不背，是五十八。如来面貌光泽熙怡，远离颦蹙、青赤等过，是五十九。如来身支清净无垢，常无臭秽，是第六十。如来身诸毛孔中，常出如意微妙之香，是六十一。如来面门，常出最上殊胜之香，是六十二。如来头相周圆妙好，如末达那，亦犹天盖，是六十三。如来身毛绀青光净，如孔雀项红晖绮饰，色类赤铜，是六十四。如来法音，随众大小不增不减，应理无差，是六十五。如来顶相无能见者，是六十六。如来手足指约分明，庄严妙好，如赤铜色，是六十七。如来行时，其足去地如四指量，而现印文，是六十八。如来自持，不待他卫，身无倾动亦不逶迤，是六十九。如来威德远震一切，恶心见喜，恐怖见安，是第七十。如来音声不高不下，随众生意和悦与言，是七十一。如来能随诸有情类言音意乐而为说法，是七十二。如来一音演说正法，随有情类各令得解，是七十三。如来说法咸依次第，必有因缘，言无不善，是七十四。如来等观诸有情类，赞善毁恶而无爱憎，是七十五。如来所为先观后作，轨范具足，令识善净，是七十六。如来相好，一切有情无能观尽，是七十七。如来顶骨坚实圆满，是七十八。如来颜容，常少不老，好巡旧处，是七十九。如来手足及胸臆前，俱有吉祥喜旋德相，文同绮画，色类朱丹，是第八十。如是名为八十随好。

“善现，如来应正等觉成就如是诸相好故，身光任运，能照三千大千世界，无不遍满。若作意时，即能普照无量无边无数世界；然为怜愍诸有情故，摄光常照面各一寻。若纵身光，即日月等所有光明皆悉不现，诸有情类便不能知昼夜、半月、月时、岁数，所作事业有不得成。佛身任运能遍三千大千世界，若作意时，即能遍满无量无边无数世界；然为利乐诸有情故，身随众量不减不增。善现，如是功德胜利，我先菩萨位修行般若波罗蜜多时已能成办，故今相好圆满庄严，一切有情见者欢喜，皆获殊胜利益安乐。

“如是，善现，诸菩萨摩诃萨行深般若波罗蜜多时，能以财法二种布施摄诸有情，是为甚奇希有之法。善现，云何菩萨摩诃萨以爱语事摄诸有情？善现，诸菩萨摩诃萨行深般若波罗蜜多时，以柔软音为有情类，先说布施波罗蜜多，次说净戒波罗蜜多，次说安忍波罗蜜多，次说精进波罗蜜多，次说静虑波罗蜜多，后说般若波罗蜜多方便摄受。善现，诸菩萨摩诃萨行深般若波罗蜜多时，以柔软音多说此六波罗蜜多摄有情类。所以者何？由此六种波罗蜜多，普能摄受诸善法故。善现，云何菩萨摩诃萨以利行事摄诸有情？善现，诸菩萨摩诃萨行深般若波罗蜜多时，于长夜中种种方便劝诸有情，精勤修学布施、净戒、安忍、精进、静虑、般若波罗蜜多，及余种种殊胜善法常无懈废。善现，云何菩萨摩诃萨以同事业摄诸有情？善现，诸菩萨摩诃萨行深般若波罗蜜多时，以胜神通及大愿力，现处地狱、傍生、鬼界、人、天等中，同彼事业方便摄受，令获殊胜利益安乐。善现，诸菩萨摩诃萨，能以如是布施、爱语、利行、同事摄诸有情，是为甚奇希有之法。” 

“复次，善现，我以佛眼遍观十方殑伽沙等诸世界中，有菩萨摩诃萨行深般若波罗蜜多时，教诫教授诸余菩萨摩诃萨言：‘来，善男子，汝应善学引发诸字陀罗尼门，谓应善学一字、二字乃至十字，如是乃至二十、三十，乃至若百、若千，若万乃至无数引发自在；又应善学一切语言，皆入一字，或入二字乃至十字，如是乃至或入二十、或入三十，乃至若百、若千、若万，乃至无数引发自在；又应善学于一字中摄一切字，一切字中摄于一字引发自在；又应善学一字能摄四十二本母字，四十二本母字能摄一字。’善现，是菩萨摩诃萨应如是善学四十二字入于一字，一字亦入四十二字；如是学已，于诸字中引发善巧；于引发字得善巧已，复于无字引发善巧。如诸如来、应、正等觉，于法善巧、于字善巧；以于诸法、诸字善巧，于无字中亦得善巧；由善巧故能为有情，说有字法，说无字法，为无字法说有字法。所以者何？离字无字，无异佛法；过一切字，名真佛法。所以者何？以一切法、一切有情皆毕竟空、无际空故。”

具寿善现白言：“世尊，若一切法、一切有情皆毕竟空、无际空故超诸字者，则一切法、一切有情自性毕竟皆不可得，诸菩萨摩诃萨云何修行布施波罗蜜多乃至般若波罗蜜多？云何修行四静虑、四无量、四无色定？云何修行四念住乃至八圣道支？云何修行空、无相、无愿解脱门？云何安住内空乃至无性自性空？云何安住真如乃至不思议界？云何安住苦、集、灭、道圣谛？云何修行八解脱乃至十遍处？云何修行极喜地乃至法云地？云何修行一切陀罗尼门三摩地门？云何修行五眼、六神通？云何修行如来十力乃至十八佛不共法？云何修行无忘失法、恒住舍性？云何修行一切智、道相智、一切相智？云何修行三十二大士相、八十随好？云何安住异熟六种波罗蜜多及六神通为诸有情宣说正法？

“世尊，一切有情皆不可得，有情施设亦不可得。一切有情不可得故，色乃至识亦不可得，眼处乃至意处亦不可得，色处乃至法处亦不可得，眼界乃至意界亦不可得，色界乃至法界亦不可得，眼识界乃至意识界亦不可得，眼触乃至意触亦不可得，眼触为缘所生诸受乃至意触为缘所生诸受亦不可得，地界乃至识界亦不可得，因缘乃至增上缘亦不可得，从缘所生诸法亦不可得，无明乃至老死亦不可得，布施波罗蜜多乃至般若波罗蜜多亦不可得，四静虑、四无量、四无色定亦不可得，四念住乃至八圣道支亦不可得，空、无相、无愿解脱门亦不可得，内空乃至无性自性空亦不可得，真如乃至不思议界亦不可得，苦、集、灭、道圣谛亦不可得，八解脱乃至十遍处亦不可得，净观地乃至如来地亦不可得，极喜地乃至法云地亦不可得，一切陀罗尼门三摩地门亦不可得，五眼、六神通亦不可得，如来十力乃至十八佛不共法亦不可得，无忘失法、恒住舍性亦不可得，一切智、道相智、一切相智亦不可得，预流果乃至独觉菩提亦不可得，一切菩萨摩诃萨行、诸佛无上正等菩提亦不可得，三十二大士相、八十随好亦不可得。

“世尊，不可得中无有情亦无彼施设，无色乃至识亦无彼施设，无眼处乃至意处亦无彼施设，无色处乃至法处亦无彼施设，无眼界乃至意界亦无彼施设，无色界乃至法界亦无彼施设。无眼识界乃至意识界亦无彼施设，无眼触乃至意触亦无彼施设，无眼触为缘所生诸受乃至意触为缘所生诸受亦无彼施设，无地界乃至识界亦无彼施设，无因缘乃至增上缘亦无彼施设，无从缘所生诸法亦无彼施设，无无明乃至老死亦无彼施设，无布施波罗蜜多乃至般若波罗蜜多亦无彼施设，无四静虑、四无量、四无色定亦无彼施设，无四念住乃至八圣道支亦无彼施设，无空、无相、无愿解脱门亦无彼施设，无内空乃至无性自性空亦无彼施设，无真如乃至不思议界亦无彼施设，无苦、集、灭、道圣谛亦无彼施设，无八解脱乃至十遍处亦无彼施设，无净观地乃至如来地亦无彼施设，无极喜地乃至法云地亦无彼施设，无一切陀罗尼门三摩地门亦无彼施设，无五眼、六神通亦无彼施设，无如来十力乃至十八佛不共法亦无彼施设，无无忘失法、恒住舍性亦无彼施设，无一切智、道相智、一切相智亦无彼施设，无预流果乃至独觉菩提亦无彼施设，无一切菩萨摩诃萨行、诸佛无上正等菩提亦无彼施设，无三十二大士相、八十随好亦无彼施设。

“世尊，一切有情法及施设，既不可得都无所有，诸菩萨摩诃萨行深般若波罗蜜多时，为诸有情说何等法？世尊，勿谓菩萨摩诃萨众自安住不正法，为诸有情说不正法，劝诸有情住不正法，以颠倒法安立有情。所以者何？诸菩萨摩诃萨行深般若波罗蜜多时，尚不得菩提，况得菩提分法？尚不得菩萨摩诃萨，况得菩萨摩诃萨法？”

佛告善现：“如是，如是，如汝所说，一切有情皆不可得，一切有情施设亦不可得，一切法皆不可得，一切法施设亦不可得。由不可得都无所有，无所有故，当知内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自共相空、一切法空、不可得空、无性空、自性空、无性自性空，当知真如空、法界空、法性空、不虚妄性空、不变异性空、平等性空、离生性空、法定空、法住空、实际空、虚空界空、不思议界空，当知苦圣谛空、集圣谛空、灭圣谛空、道圣谛空，当知色蕴乃至识蕴空，当知眼处乃至意处空，当知色处乃至法处空，当知眼界乃至意界空，当知色界乃至法界空，当知眼识界乃至意识界空，当知眼触乃至意触空，当知眼触为缘所生诸受乃至意触为缘所生诸受空，当知地界乃至识界空。当知因缘乃至增上缘空，当知从缘所生诸法空，当知无明乃至老死空，当知我有情乃至知者见者空，当知布施波罗蜜多乃至般若波罗蜜多空，当知四静虑、四无量、四无色定空，当知四念住乃至八圣道支空，当知空、无相、无愿解脱门空，当知八解脱乃至十遍处空，当知净观地乃至如来地空，当知极喜地乃至法云地空，当知一切陀罗尼门、三摩地门空，当知五眼、六神通空，当知如来十力乃至十八佛不共法空，当知无忘失法、恒住舍性空，当知一切智、道相智、一切相智空，当知预流果乃至独觉菩提空，当知菩萨摩诃萨正性离生空，当知成熟有情严净佛土空，当知一切菩萨摩诃萨行空，当知诸佛无上正等菩提空，当知三十二大士相、八十随好空。

“善现，诸菩萨摩诃萨行深般若波罗蜜多时，见一切法皆悉空已，为诸有情宣说诸法令离颠倒。虽为有情宣说诸法，而于有情都无所得，于一切法亦无所得，于诸空相不增不减无取无舍，由是因缘，虽说诸法而无所说。善现，是菩萨摩诃萨，于一切法如是观时得无障智，由此智故不坏诸法无二分别，为诸有情如实宣说，令离妄想颠倒执著，随其所应趣三乘果，证得究竟常乐涅槃。如有如来、应、正等觉化作一佛，是佛复能化作无量百千俱胝那庾多众。时彼化佛，教所化众，或令修行布施波罗蜜多乃至般若波罗蜜多，或令修行四静虑、四无量、四无色定，或令修行四念住乃至八圣道支，或令修行空、无相、无愿解脱门，或令安住内空乃至无性自性空，或令安住真如乃至不思议界，或令安住苦、集、灭、道圣谛，或令修行八解脱乃至十遍处，或令修行净观地乃至如来地，或令修行极喜地乃至法云地，或令修行一切陀罗尼门、三摩地门，或令修行五眼、六神通，或令修行如来十力乃至十八佛不共法，或令修行三十二大士相、八十随好，或令修行无忘失法、恒住舍性，或令修行一切智、道相智、一切相智，或令安住预流果乃至独觉菩提，或令安住菩萨胜位，或令安住无上菩提。善现，于意云何？是时化佛，及所化众，颇于诸法有所分别、有破坏不？”

善现对曰：“不也，世尊。诸所变化，于一切法无分别故。”

佛言：“善现，由此因缘，当知菩萨摩诃萨众亦复如是，行深般若波罗蜜多，为诸有情如应说法，虽不分别破坏法相，而能如实安立有情，令其安住所应住地；虽于有情及一切法都无所得，而令有情解脱妄想颠倒执著，无缚无脱为方便故。所以者何？善现，色本性乃至识本性无缚无脱，若法本性无缚无脱，是法非色乃至非识。何以故？色乃至识毕竟净故。

“善现，眼处本性乃至意处本性无缚无脱，若法本性无缚无脱，是法非眼处乃至非意处。何以故？眼处乃至意处毕竟净故。

“善现，色处本性乃至法处本性无缚无脱，若法本性无缚无脱，是法非色处乃至非法处。何以故？色处乃至法处毕竟净故。

“善现，眼界本性乃至意界本性无缚无脱，若法本性无缚无脱，是法非眼界乃至非意界。何以故？眼界乃至意界毕竟净故。

“善现，色界本性乃至法界本性无缚无脱，若法本性无缚无脱，是法非色界乃至非法界。何以故？色界乃至法界毕竟净故。

“善现，眼识界本性乃至意识界本性无缚无脱，若法本性无缚无脱，是法非眼识界乃至非意识界。何以故？眼识界乃至意识界毕竟净故。

“善现，眼触本性乃至意触本性无缚无脱，若法本性无缚无脱，是法非眼触乃至非意触。何以故？眼触乃至意触毕竟净故。

“善现，眼触为缘所生诸受本性乃至意触为缘所生诸受本性无缚无脱，若法本性无缚无脱，是法非眼触为缘所生诸受乃至非意触为缘所生诸受。何以故？眼触为缘所生诸受乃至意触为缘所生诸受毕竟净故。

“善现，地界本性乃至识界本性无缚无脱，若法本性无缚无脱，是法非地界乃至非识界。何以故？地界乃至识界毕竟净故。

“善现，因缘本性乃至增上缘本性无缚无脱，若法本性无缚无脱，是法非因缘乃至非增上缘。何以故？因缘乃至增上缘毕竟净故。

“善现，从缘所生诸法本性无缚无脱，若法本性无缚无脱，是法非从缘所生诸法。何以故？从缘所生诸法毕竟净故。

“善现，无明本性乃至老死本性无缚无脱，若法本性无缚无脱，是法非无明乃至非老死。何以故？无明乃至老死毕竟净故。

“善现，布施波罗蜜多本性乃至般若波罗蜜多本性无缚无脱，若法本性无缚无脱，是法非布施波罗蜜多乃至非般若波罗蜜多。何以故？布施波罗蜜多乃至般若波罗蜜多毕竟净故。

“善现，四静虑本性、四无量、四无色定本性无缚无脱，若法本性无缚无脱，是法非四静虑、四无量、四无色定。何以故？四静虑、四无量、四无色定毕竟净故。

“善现，四念住本性乃至八圣道支本性无缚无脱，若法本性无缚无脱，是法非四念住乃至非八圣道支。何以故？四念住乃至八圣道支毕竟净故。

“善现，空解脱门本性、无相、无愿解脱门本性无缚无脱，若法本性无缚无脱，是法非空、无相、无愿解脱门。何以故？空、无相、无愿解脱门毕竟净故。

“善现，内空本性乃至无性自性空本性无缚无脱，若法本性无缚无脱，是法非内空乃至非无性自性空。何以故？内空乃至无性自性空毕竟净故。

“善现，真如本性乃至不思议界本性无缚无脱，若法本性无缚无脱，是法非真如乃至非不思议界。何以故？真如乃至不思议界毕竟净故。

“善现，苦、集、灭、道圣谛本性无缚无脱，若法本性无缚无脱，是法非苦集灭道圣谛。何以故？苦、集、灭、道圣谛毕竟净故。

“善现，八解脱本性乃至十遍处本性无缚无脱，若法本性无缚无脱，是法非八解脱乃至非十遍处。何以故？八解脱乃至十遍处毕竟净故。

“善现，净观地本性乃至如来地本性无缚无脱，若法本性无缚无脱，是法非净观地乃至非如来地。何以故？净观地乃至如来地毕竟净故。

“善现，极喜地本性乃至法云地本性无缚无脱，若法本性无缚无脱，是法非极喜地乃至非法云地。何以故？极喜地乃至法云地毕竟净故。

“善现，陀罗尼门本性、三摩地门本性无缚无脱，若法本性无缚无脱，是法非陀罗尼门三摩地门。何以故？陀罗尼门、三摩地门毕竟净故。

“善现，五眼本性、六神通本性无缚无脱，若法本性无缚无脱，是法非五眼、六神通。何以故？五眼、六神通毕竟净故。

“善现，如来十力本性乃至十八佛不共法本性无缚无脱，若法本性无缚无脱，是法非如来十力乃至非十八佛不共法。何以故？如来十力乃至十八佛不共法毕竟净故。

“善现，三十二大士相本性、八十随好本性无缚无脱，若法本性无缚无脱，是法非三十二大士相、八十随好。何以故？三十二大士相、八十随好毕竟净故。

“善现，无忘失法本性、恒住舍性本性无缚无脱，若法本性无缚无脱，是法非无忘失法、恒住舍性。何以故？无忘失法、恒住舍性毕竟净故。

“善现，一切智本性、道相智、一切相智本性无缚无脱，若法本性无缚无脱，是法非一切智、道相智、一切相智。何以故？一切智、道相智、一切相智毕竟净故。

“善现，预流果本性乃至独觉菩提本性无缚无脱，若法本性无缚无脱，是法非预流果乃至非独觉菩提。何以故？预流果乃至独觉菩提毕竟净故。

“善现，一切菩萨摩诃萨行本性、诸佛无上正等菩提本性无缚无脱，若法本性无缚无脱，是法非一切菩萨摩诃萨行、诸佛无上正等菩提。何以故？一切菩萨摩诃萨行、诸佛无上正等菩提毕竟净故。

“善现，善法非善法本性无缚无脱，若法本性无缚无脱，是法非善法非非善法。何以故？善法非善法毕竟净故。

“善现，有记法、无记法本性无缚无脱，若法本性无缚无脱，是法非有记法、非无记法。何以故？有记法、无记法毕竟净故。

“善现，有漏法、无漏法本性无缚无脱，若法本性无缚无脱，是法非有漏法、非无漏法。何以故？有漏法、无漏法毕竟净故。

“善现，世间法、出世间法本性无缚无脱，若法本性无缚无脱，是法非世间法、非出世间法。何以故？世间法、出世间法毕竟净故。

“善现，有为法、无为法本性无缚无脱，若法本性无缚无脱，是法非有为法、非无为法。何以故？有为法、无为法毕竟净故。

“如是，善现，诸菩萨摩诃萨行深般若波罗蜜多时，虽为有情宣说诸法，而于有情及诸法性都无所得。所以者何？以诸有情及一切法不可得故。

“复次，善现，诸菩萨摩诃萨行深般若波罗蜜多时，以无所得而为方便，住一切法无所得中，谓以无所得而为方便，住色空乃至识空；以无所得而为方便，住眼处空乃至意处空；以无所得而为方便，住色处空乃至法处空；以无所得而为方便，住眼界空乃至意界空；以无所得而为方便，住色界空乃至法界空；以无所得而为方便，住眼识界空乃至意识界空；以无所得而为方便，住眼触空乃至意触空；以无所得而为方便，住眼触为缘所生诸受空乃至意触为缘所生诸受空；以无所得而为方便，住地界空乃至识界空；以无所得而为方便，住因缘空乃至增上缘空；以无所得而为方便，住从缘所生诸法空；以无所得而为方便，住无明空乃至老死空；以无所得而为方便，住布施波罗蜜多空乃至般若波罗蜜多空；以无所得而为方便，住四静虑、四无量、四无色定空；以无所得而为方便，住四念住空乃至八圣道支空；以无所得而为方便，住空、无相、无愿解脱门空；以无所得而为方便，住内空空乃至无性自性空空；以无所得而为方便，住真如空乃至不思议界空；以无所得而为方便，住苦、集、灭、道圣谛空；以无所得而为方便，住八解脱空乃至十遍处空；以无所得而为方便，住净观地空乃至如来地空；以无所得而为方便，住极喜地空乃至法云地空；以无所得而为方便，住一切陀罗尼门三摩地门空；以无所得而为方便，住五眼六神通空；以无所得而为方便，住如来十力空乃至十八佛不共法空；以无所得而为方便住三十二大士相、八十随好空；以无所得而为方便住无忘失法、恒住舍性空；以无所得而为方便住一切智、道相智、一切相智空；以无所得而为方便，住预流果空乃至独觉菩提空；以无所得而为方便，住一切菩萨摩诃萨行、诸佛无上正等菩提空；以无所得而为方便，住善法、非善法空；以无所得而为方便，住有记法、无记法空；以无所得而为方便，住有漏法、无漏法空；以无所得而为方便，住世间法、出世间法空；以无所得而为方便，住有为法、无为法空。

“善现当知，色乃至识无所住，色空乃至识空亦无所住。何以故？色乃至识无自性不可得，色空乃至识空亦无自性不可得，非无自性不可得法有所住故。如是乃至一切菩萨摩诃萨行、诸佛无上正等菩提无所住，一切菩萨摩诃萨行、诸佛无上正等菩提空亦无所住。何以故？一切菩萨摩诃萨行、诸佛无上正等菩提无自性不可得，一切菩萨摩诃萨行、诸佛无上正等菩提空亦无自性不可得，非无自性不可得法有所住故。善法、非善法无所住，善法、非善法空亦无所住。何以故？善法、非善法无自性不可得，善法、非善法空亦无自性不可得，非无自性不可得法有所住故。有记法、无记法无所住，有记法、无记法空亦无所住。何以故？有记法、无记法无自性不可得，有记法、无记法空亦无自性不可得，非无自性不可得法有所住故。有漏法、无漏法无所住，有漏法、无漏法空亦无所住。何以故？有漏法、无漏法无自性不可得，有漏法、无漏法空亦无自性不可得，非无自性不可得法有所住故。世间法、出世间法无所住，世间法、出世间法空亦无所住。何以故？世间法、出世间法无自性不可得，世间法、出世间法空亦无自性不可得，非无自性不可得法有所住故。有为法、无为法无所住，有为法、无为法空亦无所住。何以故？有为法、无为法无自性不可得，有为法、无为法空亦无自性不可得，非无自性不可得法有所住故。

“善现当知，非无性法住无性法，非有性法住有性法，非无性法住有性法，非有性法住无性法，非自性法住自性法，非他性法住他性法，非自性法住他性法，非他性法住自性法。所以者何？是一切法皆不可得，不可得法当何所住？

“如是，善现，诸菩萨摩诃萨行深般若波罗蜜多时，以是诸空修遣诸法，亦能如实说示有情。若菩萨摩诃萨能如是行甚深般若波罗蜜多，于佛、菩萨、独觉、声闻一切贤圣，皆无过失。所以者何？诸佛、菩萨、独觉、声闻一切贤圣，于是法性皆能随觉，既随觉已为诸有情无倒宣说，虽为有情宣说诸法，而于法性无转无越。所以者何？诸法实性即真法界、真如、实际，如是法界、真如、实际皆不可转亦不可越。何以故？如是法界、真如、实际皆无自性都不可得，非不可得法有可转越故。”