## 大般若波罗蜜多经卷第五百二十一

### 第三分见不动品第二十五之一

时，天帝释窃作是念：“若菩萨摩诃萨修行布施波罗蜜多广说乃至一切相智，尚超一切有情之上，况得无上正等菩提！若诸有情闻说一切智智名字深生信解，尚为获得人中善利，及得世间最胜寿命，况发无上正等觉心，或能听闻甚深般若波罗蜜多！若诸有情能发无上正等觉心，听闻般若波罗蜜多甚深经典，诸余有情皆应愿乐，所获功德，世间天、人、阿素洛等皆不能及。”

尔时，世尊知天帝释心之所念，便告之言：“如是，如是，如汝所念。”

时，天帝释踊跃欢喜，即取天上微妙香华，奉散如来及诸菩萨。既散华已，作是愿言：“若菩萨乘善男子等求趣无上正等菩提，以我所生善根功德，令彼所愿速得圆满，疾能证得一切智智；令彼所求无上佛法速得圆满；令彼所求自然之法速得圆满；令彼所求真无漏法速得圆满；令彼一切所欲闻法皆得如意；若求声闻、独觉乘者，亦令所愿疾得满足。”

作是愿已，便白佛言：“若菩萨乘善男子等已发无上正等觉心，我终不生一念异意令其退转大菩提心，我亦不生一念异意令诸菩萨厌离无上正等菩提，退堕声闻、独觉等地。

“世尊，若菩萨摩诃萨已于无上正等菩提深心乐欲，我愿彼心倍复增进，速证无上正等菩提。愿彼菩萨摩诃萨众，见生死中种种苦已，为欲利乐世间天、人、阿素洛等，发起种种坚固大愿：‘我既自度生死大海，亦当精勤度未度者。我既自解生死系缚，亦当精勤解未解者。我于种种生死恐怖既自安隐，亦当精勤安未安者。我既自证究竟涅槃，亦当精勤令未证者皆同证得。’

“世尊，若善男子、善女人等，于初发心菩萨功德深心随喜，得几许福？于久发心菩萨功德深心随喜，得几许福？于不退转地菩萨功德深心随喜，得几许福？于一生所系菩萨功德深心随喜，得几许福？”

尔时，佛告天帝释言：“憍尸迦，四大洲界可知两数，此善男子、善女人等，随喜俱心所生福德不可知量。憍尸迦，小千世界可知两数，此善男子、善女人等，随喜俱心所生福德不可知量。憍尸迦，中千世界可知两数，此善男子、善女人等，随喜俱心所生福德不可知量。憍尸迦，我此三千大千世界可知两数，此善男子、善女人等，随喜俱心所生福德不可知量。憍尸迦，假使三千大千世界合为一海，有取一毛析为百分，持一分端沾彼海水可知滴数，此善男子、善女人等，随喜俱心所生福德不可知量。所以者何？是善男子、善女人等，随喜俱心所生福德无边际故。”

时，天帝释复白佛言：“若诸有情于诸菩萨殊胜功德不随喜者，当知皆是魔所执持、魔所魅著、魔之朋党、魔天界没来生此间。所以者何？若菩萨摩诃萨求趣无上正等菩提，修诸菩萨摩诃萨行；若有发心于彼功德深生随喜，皆能破坏一切魔军宫殿眷属。世尊，若诸有情深心敬爱佛、法、僧宝，随所生处常欲见佛、闻法、遇僧，于诸菩萨摩诃萨众功德善根应深随喜，既随喜已回向无上正等菩提，而不应生二、不二想。若能如是，疾证无上正等菩提，饶益有情，破魔军众。”

尔时，佛告天帝释言：“如是，如是，如汝所说。憍尸迦，若诸有情于菩萨摩诃萨功德善根深心随喜回向无上正等菩提，是诸有情速能圆满诸菩萨行，疾证无上正等菩提。若诸有情于菩萨摩诃萨功德善根深心随喜回向无上正等菩提，是诸有情具大威力，常能奉事一切如来、应、正等觉及善知识，恒闻般若波罗蜜多甚深经典善知义趣。是诸有情成就如是随喜回向功德善根，随所生处常为一切世间天、人、阿素洛等供养恭敬、尊重赞叹，不见恶色，不闻恶声，不嗅恶香，不尝恶味，不觉恶触，不思恶法，常不远离诸佛世尊，从一佛土趣一佛土，亲近诸佛种诸善根，成熟有情、严净佛土。何以故？

“憍尸迦，是诸有情能于无量最初发心诸菩萨众功德善根深心随喜回向无上正等菩提，能于无量已住初地乃至十地诸菩萨众功德善根深心随喜回向无上正等菩提，能于无量一生所系诸菩萨众功德善根深心随喜回向无上正等菩提。由此因缘，是诸有情善根增进，疾证无上正等菩提；既得无上正等菩提，能尽未来如实饶益无量无数无边有情，令住无余般涅槃界。

“以是故，憍尸迦，住菩萨乘善男子等，于初发心诸菩萨众功德善根，于久发心诸菩萨众功德善根，于不退转地诸菩萨众功德善根，于一生所系诸菩萨众功德善根，皆应随喜回向无上正等菩提；于生随喜及回向时，不应执著即心、离心随喜回向，不应执著即心修行、离心修行。若能如是无所执著，随喜回向修诸菩萨摩诃萨行，速证无上正等菩提，度诸天、人、阿素洛等，令脱生死得般涅槃。”

尔时，善现便白佛言：“如世尊说诸法如幻，云何菩萨摩诃萨以如幻心能得无上正等菩提？”

佛告善现：“于意云何？汝见菩萨摩诃萨如幻心不？”

善现答言：“不也，世尊。我不见幻，亦不见有如幻之心。”

佛告善现：“于意云何？若处无幻、无如幻心，汝见有是心能得无上正等菩提不？”

善现答言：“不也，世尊。我都不见有处无幻、无如幻心，更有是心能得无上正等菩提。”

佛告善现：“于意云何？若处离幻、离如幻心，汝见有是法能得无上正等菩提不？”

善现答言：“不也，世尊。我都不见有处离幻、离如幻心，更有是法能得无上正等菩提。

“世尊，我都不见即、离心法，说何等法是有、是无？以一切法毕竟离故。若一切法毕竟离者，不可施设此法是有、此法是无。若法不可施设有、无，则不可说能得无上正等菩提，非无所有法能得菩提故。所以者何？以一切法皆无所有，性不可得，无染无净。何以故？以般若波罗蜜多乃至布施波罗蜜多皆毕竟离故，内空乃至无性自性空亦毕竟离故，真如乃至不思议界亦毕竟离故，苦、集、灭、道圣谛亦毕竟离故，四念住乃至八圣道支亦毕竟离故，四静虑、四无量、四无色定亦毕竟离故，空、无相、无愿解脱门亦毕竟离故，八解脱乃至十遍处亦毕竟离故，极喜地乃至法云地亦毕竟离故，陀罗尼门、三摩地门亦毕竟离故，五眼、六神通亦毕竟离故，如来十力乃至十八佛不共法亦毕竟离故，大慈、大悲、大喜、大舍亦毕竟离故，三十二大士相、八十随好亦毕竟离故，无忘失法、恒住舍性亦毕竟离故，一切智、道相智、一切相智亦毕竟离故，一切菩萨摩诃萨行、诸佛无上正等菩提亦毕竟离故，一切智智亦毕竟离故。

“世尊，若法毕竟离，是法不应修亦不应遣，亦复不应有所引发；甚深般若波罗蜜多毕竟离故，于法不应有所引发。

“世尊，甚深般若波罗蜜多既毕竟离，云何可说诸菩萨摩诃萨依深般若波罗蜜多证得无上正等菩提？世尊，诸佛无上正等菩提亦毕竟离，云何离法能得离法？是故般若波罗蜜多应不可说证得无上正等菩提。”

佛告善现：“善哉！善哉！如是，如是，如汝所说，般若波罗蜜多乃至布施波罗蜜多皆毕竟离，广说乃至一切智智亦毕竟离。善现当知，以般若波罗蜜多毕竟离，广说乃至一切智智亦毕竟离，可说菩萨摩诃萨证得毕竟离诸佛无上正等菩提。善现当知，若般若波罗蜜多非毕竟离，应非般若波罗蜜多，广说乃至若一切智智非毕竟离，应非一切智智。善现当知，以般若波罗蜜多毕竟离故，得名般若波罗蜜多，广说乃至以一切智智毕竟离故，得名一切智智。是故，善现，诸菩萨摩诃萨非不依止甚深般若波罗蜜多证得无上正等菩提。善现当知，虽非离法能得离法，而得无上正等菩提非不依止甚深般若波罗蜜多。是故菩萨摩诃萨众欲得无上正等菩提，应勤修学甚深般若波罗蜜多。”

具寿善现便白佛言：“诸菩萨摩诃萨所行义趣极为甚深。”

佛告善现：“如是，如是，诸菩萨摩诃萨所行义趣极为甚深。善现当知，诸菩萨摩诃萨能为难事，虽行如是甚深义趣，而于声闻、独觉地法能不作证。”

尔时，善现复白佛言：“如我解佛所说义者，诸菩萨摩诃萨所作不难，不应说彼能为难事。所以者何？诸菩萨摩诃萨所证义趣都不可得，能证般若波罗蜜多亦不可得，证法、证者、证处、证时亦不可得。世尊，诸菩萨摩诃萨观一切法既不可得，有何义趣可为所证？有何般若波罗蜜多可为能证？复有何等而可施设证法、证者、证处、证时？既尔，云何可执由此证得无上正等菩提？无上正等菩提尚不可证，况证声闻、独觉地法？世尊，若如是行是名菩萨无所得行。若菩萨摩诃萨能行如是无所得行，于一切法得无暗障。世尊，若菩萨摩诃萨闻如是语，心不沉没亦不忧悔、不惊不怖，是行般若波罗蜜多。世尊，是菩萨摩诃萨如是行时，不见众相，不见我行，不见不行，不见般若波罗蜜多是我所行，不见无上正等菩提是我所证，亦复不见证处、时等。

“世尊，是菩萨摩诃萨行深般若波罗蜜多不作是念：‘我远声闻、独觉等地，我近无上正等菩提。’譬如虚空不作是念：‘我去彼事若远若近。’所以者何？虚空无动亦无差别、无分别故。诸菩萨摩诃萨亦复如是，行深般若波罗蜜多不作是念：‘我远声闻、独觉等地，我近无上正等菩提。’所以者何？甚深般若波罗蜜多于一切法无分别故。譬如幻士不作是念：‘幻质幻师去我为近，幻所似法去我为远，聚集徒众亦近亦远。’所以者何？所幻之士无分别故。诸菩萨摩诃萨亦复如是，行深般若波罗蜜多不作是念：‘我远声闻、独觉等地，我近无上正等菩提。’所以者何？甚深般若波罗蜜多于一切法无分别故。譬如影像不作是念：‘我因彼现去我为近，所不因法去我为远。’所以者何？所现影像无分别故。诸菩萨摩诃萨亦复如是，行深般若波罗蜜多不作是念：‘我远声闻、独觉等地，我近无上正等菩提。’所以者何？甚深般若波罗蜜多于一切法无分别故。

“世尊，行深般若波罗蜜多诸菩萨摩诃萨无爱无憎。所以者何？甚深般若波罗蜜多及一切法爱憎自性不可得故。如诸如来、应、正等觉于一切法无爱无憎，行深般若波罗蜜多诸菩萨摩诃萨亦复如是，于一切法无爱无憎。所以者何？诸佛菩萨甚深般若波罗蜜多爱憎断故。

“如诸如来、应、正等觉永断一切妄想分别，行深般若波罗蜜多诸菩萨摩诃萨亦复如是，伏断一切妄想分别。所以者何？诸佛菩萨甚深般若波罗蜜多于一切法无分别故。

“如诸如来、应、正等觉不作是念：‘我远声闻、独觉等地，我近无上正等菩提。’行深般若波罗蜜多诸菩萨摩诃萨亦复如是，不作是念：‘我远声闻、独觉等地，我近无上正等菩提。’所以者何？诸佛菩萨甚深般若波罗蜜多于一切法无分别故。

“如诸如来、应、正等觉所变化者不作是念：‘我远声闻、独觉等地，我近无上正等菩提。’所以者何？诸佛所化无分别故。行深般若波罗蜜多诸菩萨摩诃萨亦复如是，不作是念：‘我远声闻、独觉等地，我近无上正等菩提。’所以者何？甚深般若波罗蜜多于一切法无分别故。

“如诸佛等欲有所作，化作化者令作彼事，然所化者不作是念：‘我能造作如是事业。’所以者何？诸所化者于所作业无分别故。行深般若波罗蜜多诸菩萨摩诃萨亦复如是，有所为故而勤修学；既修学已，虽能成办所作事业，而于所作无所分别。所以者何？甚深般若波罗蜜多法尔于法无分别故。

“如有巧匠或彼弟子，有所为故造诸机关，或女、或男、或象马等，此诸机关虽有所作，而于彼事都无分别。所以者何？机关法尔无分别故。行深般若波罗蜜多诸菩萨摩诃萨亦复如是，有所为故而成立之；既成立已，虽能成办种种事业，而于其中都无分别。所以者何？甚深般若波罗蜜多法尔于法无分别故。”

尔时，舍利子问具寿善现言：“为但般若波罗蜜多于一切法无所分别，为静虑等波罗蜜多于一切法亦无分别？”

善现答言：“非但般若波罗蜜多于一切法无所分别，静虑等五波罗蜜多于一切法亦无分别。”

时，舍利子问善现言：“为但六种波罗蜜多于一切法无所分别，为色蕴乃至识蕴于一切法亦无分别，为眼处乃至意处于一切法亦无分别，为色处乃至法处于一切法亦无分别，为眼界乃至意界于一切法亦无分别，为色界乃至法界于一切法亦无分别，为眼识界乃至意识界于一切法亦无分别，为眼触乃至意触于一切法亦无分别，为眼触为缘所生诸受乃至意触为缘所生诸受于一切法亦无分别，为地界乃至识界于一切法亦无分别，为因缘乃至增上缘于一切法亦无分别，为无明乃至老死于一切法亦无分别，为内空乃至无性自性空于一切法亦无分别，为真如乃至不思议界于一切法亦无分别，为苦、集、灭、道圣谛于一切法亦无分别，为四念住乃至八圣道支于一切法亦无分别，为四静虑、四无量、四无色定于一切法亦无分别，为空、无相、无愿解脱门于一切法亦无分别，为八解脱乃至十遍处于一切法亦无分别，为净观地乃至如来地于一切法亦无分别，为极喜地乃至法云地于一切法亦无分别，为陀罗尼门、三摩地门于一切法亦无分别，为五眼、六神通于一切法亦无分别，为如来十力乃至十八佛不共法于一切法亦无分别，为大慈、大悲、大喜、大舍于一切法亦无分别，为三十二大士相、八十随好于一切法亦无分别，为无忘失法、恒住舍性于一切法亦无分别，为一切智、道相智、一切相智于一切法亦无分别，为预流果乃至独觉菩提于一切法亦无分别，为一切菩萨摩诃萨行、诸佛无上正等菩提于一切法亦无分别，为有为界或无为界于一切法亦无分别？”

善现答言：“非但六种波罗蜜多于一切法无所分别，色乃至无为界于一切法亦无分别。所以者何？以一切法性相皆空、无分别故。”

时，舍利子问善现言：“若一切法皆无分别，云何而有流转生死五趣差别？云何复有预流、一来、不还、阿罗汉、独觉、菩萨及诸如来圣位差别？”

善现对曰：“有情颠倒烦恼因缘，发起种种身、语、意业，由斯感得欲为根本业异熟果，依此施设地狱、傍生、饿鬼、人、天五趣差别。

“又所问言‘云何复有预流果等圣位差别？’，舍利子，无分别故施设预流及预流果，无分别故施设一来及一来果，无分别故施设不还及不还果，无分别故施设阿罗汉及阿罗汉果，无分别故施设独觉及独觉菩提，无分别故施设菩萨摩诃萨及菩萨摩诃萨行，无分别故施设如来、应、正等觉及佛无上正等菩提。

“舍利子，过去如来、应、正等觉，由无分别、分别断故可施设有；未来如来、应、正等觉，由无分别、分别断故可施设有；现在十方诸佛世界一切如来、应、正等觉，亦无分别、分别断故可施设有。舍利子，由此因缘，当知诸法皆无分别，由无分别真如、法界广说乃至不思议界为定量故。舍利子，诸菩萨摩诃萨应行如是无所分别甚深般若波罗蜜多。

“舍利子，若菩萨摩诃萨能行如是无所分别甚深般若波罗蜜多，便能证得无所分别清净无上正等菩提，能尽未来利乐一切。”

时，舍利子问善现言：“诸菩萨摩诃萨行深般若波罗蜜多时，为行坚法？为行非坚法？”

善现答言：“诸菩萨摩诃萨行深般若波罗蜜多时，行非坚法，不行坚法。何以故？舍利子，般若波罗蜜多乃至布施波罗蜜多非坚法故，内空乃至无性自性空非坚法故，真如乃至不思议界非坚法故，苦圣谛乃至道圣谛非坚法故，四念住乃至八圣道支非坚法故，四静虑、四无量、四无色定非坚法故，空、无相、无愿解脱门非坚法故，八解脱乃至十遍处非坚法故，极喜地乃至法云地非坚法故，陀罗尼门、三摩地门非坚法故，五眼、六神通非坚法故，如来十力乃至十八佛不共法非坚法故，大慈、大悲、大喜、大舍非坚法故，三十二大士相、八十随好非坚法故，无忘失法、恒住舍性非坚法故，一切智、道相智、一切相智非坚法故。所以者何？诸菩萨摩诃萨行深般若波罗蜜多时，于般若波罗蜜多乃至一切相智尚不见有非坚法可得，况见有坚法可得？”

时，有无量欲界天子、色界天子咸作是念：“若善男子、善女人等，能发无上正等觉心，如深般若波罗蜜多所说义行，不证实际，不堕声闻及独觉地；由此因缘，是善男子、善女人等甚为希有，能为难事，应当敬礼。”

尔时，善现知诸天子心之所念，便告之言：“是善男子、善女人等不证实际，不堕声闻及独觉地，非甚希有，亦未为难。若菩萨摩诃萨知一切法及诸有情皆不可得，而发无上正等觉心，被精进甲，誓度无量无数有情，令入无余般涅槃界；是菩萨摩诃萨乃甚希有，能为难事。

“天子当知，若菩萨摩诃萨虽知有情都无所有，而发无上正等觉心，被精进甲为欲调伏诸有情众，如有为欲调伏虚空。何以故？诸天子，虚空离故，当知一切有情亦离；虚空空故，当知一切有情亦空；虚空不坚实故，当知一切有情亦不坚实；虚空无所有故，当知一切有情亦无所有。由此因缘，是菩萨摩诃萨乃甚希有，能为难事。

“天子当知，是菩萨摩诃萨被大愿铠，为欲调伏一切有情，而诸有情都无所有，如有被铠与虚空战。

“天子当知，是菩萨摩诃萨被大愿铠，为欲饶益一切有情，而诸有情及大愿铠俱不可得。何以故？诸天子，有情离故，此大愿铠当知亦离；有情空故，此大愿铠当知亦空；有情不坚实故，此大愿铠当知亦不坚实；有情无所有故，此大愿铠当知亦无所有。

“天子当知，是菩萨摩诃萨调伏饶益诸有情事亦不可得。何以故？诸天子，有情离故，此调伏饶益事当知亦离；有情空故，此调伏饶益事当知亦空；有情不坚实故，此调伏饶益事当知亦不坚实；有情无所有故，此调伏饶益事当知亦无所有。

“天子当知，诸菩萨摩诃萨亦无所有。何以故？诸天子，有情离故，诸菩萨摩诃萨当知亦离；有情空故，诸菩萨摩诃萨当知亦空；有情不坚实故，诸菩萨摩诃萨当知亦不坚实；有情无所有故，诸菩萨摩诃萨当知亦无所有。

“天子当知，若菩萨摩诃萨闻如是语，心不沉没、不惊、不怖亦不忧悔，当知是菩萨摩诃萨行深般若波罗蜜多。何以故？诸天子，色蕴乃至识蕴离故有情亦离，眼处乃至意处离故有情亦离，色处乃至法处离故有情亦离，眼界乃至意界离故有情亦离，色界乃至法界离故有情亦离，眼识界乃至意识界离故有情亦离，眼触乃至意触离故有情亦离，眼触为缘所生诸受乃至意触为缘所生诸受离故有情亦离，地界乃至识界离故有情亦离，因缘乃至增上缘离故有情亦离，无明乃至老死离故有情亦离，布施波罗蜜多乃至般若波罗蜜多离故有情亦离，内空乃至无性自性空离故有情亦离，真如乃至不思议界离故有情亦离，苦圣谛乃至道圣谛离故有情亦离，四念住乃至八圣道支离故有情亦离，四静虑、四无量、四无色定离故有情亦离，空、无相、无愿解脱门离故有情亦离，八解脱乃至十遍处离故有情亦离，净观地乃至如来地离故有情亦离，极喜地乃至法云地离故有情亦离，陀罗尼门、三摩地门离故有情亦离，五眼、六神通离故有情亦离，如来十力乃至十八佛不共法离故有情亦离，大慈、大悲、大喜、大舍离故有情亦离，三十二大士相、八十随好离故有情亦离，无忘失法、恒住舍性离故有情亦离，一切智、道相智、一切相智离故有情亦离，预流果乃至独觉菩提离故有情亦离，一切菩萨摩诃萨行、诸佛无上正等菩提离故有情亦离，一切智智离故有情亦离。

“天子当知，色蕴离故六波罗蜜多亦离，乃至识蕴离故六波罗蜜多亦离，广说乃至色蕴离故一切智智亦离，乃至识蕴离故一切智智亦离。

“天子当知，眼处离故六波罗蜜多亦离，乃至意处离故六波罗蜜多亦离，广说乃至眼处离故一切智智亦离，乃至意处离故一切智智亦离。

“天子当知，色处离故六波罗蜜多亦离，乃至法处离故六波罗蜜多亦离，广说乃至色处离故一切智智亦离，乃至法处离故一切智智亦离。

“天子当知，眼界离故六波罗蜜多亦离，乃至意界离故六波罗蜜多亦离，广说乃至眼界离故一切智智亦离，乃至意界离故一切智智亦离。

“天子当知，色界离故六波罗蜜多亦离，乃至法界离故六波罗蜜多亦离，广说乃至色界离故一切智智亦离，乃至法界离故一切智智亦离。

“天子当知，眼识界离故六波罗蜜多亦离，乃至意识界离故六波罗蜜多亦离，广说乃至眼识界离故一切智智亦离，乃至意识界离故一切智智亦离。

“天子当知，眼触离故六波罗蜜多亦离，乃至意触离故六波罗蜜多亦离，广说乃至眼触离故一切智智亦离，乃至意触离故一切智智亦离。

“天子当知，眼触为缘所生诸受离故六波罗蜜多亦离，乃至意触为缘所生诸受离故六波罗蜜多亦离，广说乃至眼触为缘所生诸受离故一切智智亦离，乃至意触为缘所生诸受离故一切智智亦离。

“天子当知，地界离故六波罗蜜多亦离，乃至识界离故六波罗蜜多亦离，广说乃至地界离故一切智智亦离，乃至识界离故一切智智亦离。

“天子当知，因缘离故六波罗蜜多亦离，乃至增上缘离故六波罗蜜多亦离，广说乃至因缘离故一切智智亦离，乃至增上缘离故一切智智亦离。

“天子当知，无明离故六波罗蜜多亦离，乃至老死离故六波罗蜜多亦离，广说乃至无明离故一切智智亦离，乃至老死离故一切智智亦离。

“天子当知，布施波罗蜜多离故内空乃至无性自性空亦离，乃至般若波罗蜜多离故内空乃至无性自性空亦离，广说乃至布施波罗蜜多离故一切智智亦离，乃至般若波罗蜜多离故一切智智亦离。

“天子当知，内空离故六波罗蜜多亦离，乃至无性自性空离故六波罗蜜多亦离，广说乃至内空离故一切智智亦离，乃至无性自性空离故一切智智亦离。

“天子当知，真如离故六波罗蜜多亦离，乃至不思议界离故六波罗蜜多亦离，广说乃至真如离故一切智智亦离，乃至不思议界离故一切智智亦离。”

“天子当知，苦圣谛离故六波罗蜜多亦离，集、灭、道圣谛离故六波罗蜜多亦离，广说乃至苦圣谛离故一切智智亦离，集、灭、道圣谛离故一切智智亦离。

“天子当知，四念住离故六波罗蜜多亦离，乃至八圣道支离故六波罗蜜多亦离，广说乃至四念住离故一切智智亦离，乃至八圣道支离故一切智智亦离。

“天子当知，四静虑离故六波罗蜜多亦离，四无量、四无色定离故六波罗蜜多亦离，广说乃至四静虑离故一切智智亦离，四无量、四无色定离故一切智智亦离。

“天子当知，空解脱门离故六波罗蜜多亦离，无相、无愿解脱门离故六波罗蜜多亦离，广说乃至空解脱门离故一切智智亦离，无相、无愿解脱门离故一切智智亦离。

“天子当知，八解脱离故六波罗蜜多亦离，乃至十遍处离故六波罗蜜多亦离，广说乃至八解脱离故一切智智亦离，乃至十遍处离故一切智智亦离。

“天子当知，净观地离故六波罗蜜多亦离，乃至如来地离故六波罗蜜多亦离，广说乃至净观地离故一切智智亦离，乃至如来地离故一切智智亦离。

“天子当知，极喜地离故六波罗蜜多亦离，乃至法云地离故六波罗蜜多亦离，广说乃至极喜地离故一切智智亦离，乃至法云地离故一切智智亦离。

“天子当知，陀罗尼门离故六波罗蜜多亦离，三摩地门离故六波罗蜜多亦离，广说乃至陀罗尼门离故一切智智亦离，三摩地门离故一切智智亦离。

“天子当知，五眼离故六波罗蜜多亦离，六神通离故六波罗蜜多亦离，广说乃至五眼离故一切智智亦离，六神通离故一切智智亦离。

“天子当知，如来十力离故六波罗蜜多亦离，乃至十八佛不共法离故六波罗蜜多亦离，广说乃至如来十力离故一切智智亦离，乃至十八佛不共法离故一切智智亦离。

“天子当知，大慈离故六波罗蜜多亦离，大悲、大喜、大舍离故六波罗蜜多亦离，广说乃至大慈离故一切智智亦离，大悲、大喜、大舍离故一切智智亦离。

“天子当知，三十二大士相离故六波罗蜜多亦离，八十随好离故六波罗蜜多亦离，广说乃至三十二大士相离故一切智智亦离，八十随好离故一切智智亦离。

“天子当知，无忘失法离故六波罗蜜多亦离，恒住舍性离故六波罗蜜多亦离，广说乃至无忘失法离故一切智智亦离，恒住舍性离故一切智智亦离。

“天子当知，一切智离故六波罗蜜多亦离，道相智、一切相智离故六波罗蜜多亦离，广说乃至一切智离故一切智智亦离，道相智、一切相智离故一切智智亦离。

“天子当知，预流果离故六波罗蜜多亦离，乃至独觉菩提离故六波罗蜜多亦离，广说乃至预流果离故一切智智亦离，乃至独觉菩提离故一切智智亦离。

“天子当知，一切菩萨摩诃萨行离故六波罗蜜多亦离，诸佛无上正等菩提离故六波罗蜜多亦离，广说乃至一切菩萨摩诃萨行离故一切智智亦离，诸佛无上正等菩提离故一切智智亦离。

“天子当知，一切智智离故六波罗蜜多亦离，广说乃至一切智智离故诸佛无上正等菩提亦离。

“天子当知，若菩萨摩诃萨闻说诸法无不离时，其心不惊、不恐、不怖、不忧、不悔、不沉、不没，当知是菩萨摩诃萨行深般若波罗蜜多。”

尔时，世尊告善现曰：“何因缘故，诸菩萨摩诃萨于深般若波罗蜜多心不沉没？”

具寿善现白言：“世尊，以一切法无所有故、皆远离故、皆寂静故、无所有故、无生灭故、无性相故，诸菩萨摩诃萨于深般若波罗蜜多心不沉没。世尊，由如是等种种因缘，诸菩萨摩诃萨于深般若波罗蜜多心不沉没。所以者何？诸菩萨摩诃萨于一切法若能沉没、若所沉没、若沉没处、若沉没时、若沉没者、由此沉没皆不可得，以一切法不可得故。世尊，若菩萨摩诃萨闻说是事，心不沉没亦不惊怖、不忧、不悔，当知是菩萨摩诃萨行深般若波罗蜜多。所以者何？是菩萨摩诃萨观一切法皆不可得，不可施设是能沉没、是所沉没、是沉没处、是沉没时、是沉没者、由此沉没。以是因缘，诸菩萨摩诃萨闻如是事，心不沉没亦不惊怖、不忧、不悔。世尊，若菩萨摩诃萨能如是行甚深般若波罗蜜多，诸天帝释、大梵天王、世界主等常共敬礼、供养恭敬、尊重赞叹。”

佛告善现：“若菩萨摩诃萨能如是行甚深般若波罗蜜多，非但恒为诸天帝释、大梵天王、世界主等共所敬礼、供养恭敬、尊重赞叹，是菩萨摩诃萨亦为过此极光净天、若遍净天、若广果天、若净居天及余天、龙、阿素洛等恒共敬礼、供养恭敬、尊重赞叹。是菩萨摩诃萨能如是行甚深般若波罗蜜多，亦为十方无量、无数、无边世界一切如来、应、正等觉及诸菩萨摩诃萨众常共护念。善现当知，是菩萨摩诃萨能如是行甚深般若波罗蜜多，则令布施乃至般若波罗蜜多速得圆满，广说乃至亦令一切智智速得圆满。善现当知，若菩萨摩诃萨能如是行甚深般若波罗蜜多，常为诸佛及诸菩萨并诸天、龙、阿素洛等守护忆念，速能圆满一切功德。是菩萨摩诃萨当知行佛所应行处，亦正修行佛所行行，速证无上正等菩提，与佛世尊应知无异。

## 大般若波罗蜜多经卷第五百二十二

### 第三分见不动品第二十五之二

“复次，善现，是菩萨摩诃萨其心坚固逾于金刚，假使十方殑伽沙等诸佛世界一切有情皆变为魔，是诸魔众各复化作尔所恶魔，此诸恶魔皆有无量无数神力，是诸恶魔尽其神力不能留难是菩萨摩诃萨，令不能行甚深般若波罗蜜多。所以者何？是菩萨摩诃萨已得般若波罗蜜多方便善巧，知一切法不可得故。

“善现当知，若菩萨摩诃萨成就二法，一切恶魔不能留难，令不能行甚深般若波罗蜜多。何等为二？一者、观察诸法皆空；二者、不舍诸有情类。善现当知，若菩萨摩诃萨成就二法，一切恶魔不能障碍，令不能行甚深般若波罗蜜多。何等为二？一者、如说悉皆能作；二者、常为诸佛护念。

“善现当知，若菩萨摩诃萨能如是行甚深般若波罗蜜多，诸天子等常来礼敬、亲近供养、请问劝发，作如是言：‘善哉！大士，欲证无上正等菩提，当勤住空、无相、无愿。何以故？善男子，若勤住空、无相、无愿，一切有情无依怙者能作依怙，无归依者能作归依，无救护者能作救护，无投趣者能作投趣，无舍宅者能作舍宅，无洲渚者能作洲渚，与暗冥者能作光明，与聋盲者能作耳目。何以故？善男子，如是住空、无相、无愿，即为安住甚深般若波罗蜜多。若能安住甚深般若波罗蜜多，速证无上正等菩提。’善现当知，若菩萨摩诃萨能如是住甚深般若波罗蜜多，则为十方无量、无数、无边世界现在诸佛处大众中自然欢喜称扬赞叹是菩萨摩诃萨名字、种姓及诸功德，所谓安住甚深般若波罗蜜多真净功德。

“善现当知，如我今者为众宣说甚深般若波罗蜜多，在大众中自然欢喜称扬赞叹宝幢菩萨摩诃萨、尸弃菩萨摩诃萨等诸菩萨摩诃萨，及余现住不动佛所净修梵行住深般若波罗蜜多诸菩萨摩诃萨名字、种姓及诸功德，所谓安住甚深般若波罗蜜多真净功德。现在东方无量、无数、无边世界一切如来、应、正等觉为众宣说甚深般若波罗蜜多，于彼亦有诸菩萨摩诃萨净修梵行不离般若波罗蜜多，彼诸如来、应、正等觉各于众中自然欢喜称扬赞叹彼菩萨摩诃萨名字、种姓及诸功德，所谓不离甚深般若波罗蜜多真净功德。南西北方、四维、上下亦复如是。

“善现当知，有菩萨摩诃萨从初发心行深般若波罗蜜多，渐次圆满大菩提道，渐次圆满甚深般若波罗蜜多，乃至当得一切相智，亦为十方无量、无数、无边世界一切如来、应、正等觉在大众中自然欢喜称扬赞叹是菩萨摩诃萨名字、种姓及诸功德，所谓修行甚深般若波罗蜜多真净功德。所以者何？是菩萨摩诃萨能为难事，不断佛种，利益安乐一切有情。”

尔时，善现便白佛言：“何等菩萨摩诃萨蒙佛世尊在大众中自然欢喜称扬赞叹名字、种姓及诸功德？为不退转、为退转耶？”

佛告善现：“有菩萨摩诃萨住不退转行深般若波罗蜜多，蒙佛世尊在大众中自然欢喜称扬赞叹名字、种姓及诸功德。复有菩萨摩诃萨虽未受记而修般若波罗蜜多方便善巧，亦蒙诸佛在大众中自然欢喜称扬赞叹名字种姓及诸功德。”

具寿善现复白佛言：“此所说者是何菩萨？”

佛告善现：“有菩萨摩诃萨随不动佛为菩萨时所修而学，已得安住不退转位，是菩萨摩诃萨蒙佛世尊在大众中自然欢喜称扬赞叹名字、种姓及诸功德。复有菩萨摩诃萨随宝幢菩萨摩诃萨、尸弃菩萨摩诃萨等所修而学，是菩萨摩诃萨虽未受记而勤精进，行深般若波罗蜜多方便善巧，亦蒙诸佛在大众中自然欢喜称扬赞叹名字、种姓及诸功德。

“复次，善现，有菩萨摩诃萨行深般若波罗蜜多，于一切法无生性中虽深信解而未证得无生法忍，于深般若波罗蜜多虽深信解而未证得无生法忍，于一切法毕竟空性虽深信解而未证得无生法忍，于一切法皆寂静性虽深信解而未证得无生法忍，于一切法皆远离性虽深信解而未证得无生法忍，于一切法无所有性虽深信解而未证得无生法忍，于一切法不自在性虽深信解而未证得无生法忍，于一切法不坚实性虽深信解而未证得无生法忍。善现，如是等菩萨摩诃萨亦蒙诸佛在大众中自然欢喜称扬赞叹名字、种姓及诸功德。

“善现当知，若菩萨摩诃萨蒙佛世尊在大众中自然欢喜称扬赞叹名字、种姓及诸功德，是菩萨摩诃萨超诸声闻、独觉等地，必得无上正等菩提。善现当知，若菩萨摩诃萨行深般若波罗蜜多方便善巧，蒙佛世尊在大众中自然欢喜称扬赞叹名字、种姓及诸功德，是菩萨摩诃萨必当安住不退转位，住是位已疾证无上正等菩提。

“复次，善现，若菩萨摩诃萨闻说如是甚深般若波罗蜜多所有义趣，无疑无惑、不迷不闷，但作是念：‘如佛所说甚深般若波罗蜜多，其理必然无有颠倒。’是菩萨摩诃萨由于般若波罗蜜多深生净信，渐次当于不动佛所及诸菩萨摩诃萨所广闻般若波罗蜜多，于其义趣深生信解，既信解已当得住于不退转位，住是位已疾证无上正等菩提。

“善现当知，若菩萨摩诃萨但闻如是甚深般若波罗蜜多，能生信解、不生诽谤，尚多获得殊胜善根，况能受持、读诵通利，依真如理系念思惟，安住真如精勤修学！是菩萨摩诃萨速当安住不退转地，疾证无上正等菩提，能尽未来利乐一切。”

尔时，善现即白佛言：“诸法实性皆不可得，如何可说诸菩萨摩诃萨安住真如精勤修学，速当安住不退转地，疾证无上正等菩提，能尽未来利乐一切？”

佛告善现：“如佛所化，安住真如修诸菩萨摩诃萨行，速当安住不退转地，疾证无上正等菩提，为诸有情作大饶益；诸菩萨摩诃萨亦复如是，安住真如修诸菩萨摩诃萨行，速当安住不退转地，疾证无上正等菩提，为诸有情作大饶益。”

具寿善现复白佛言：“如来所化都无所有，法离真如竟不可得，谁住真如修菩萨行？谁当安住不退转地？谁证无上正等菩提？谁为有情作大饶益？世尊，真如尚不可得，何况得有安住真如修菩萨行，速当安住不退转地，疾证无上正等菩提，为诸有情作大饶益？此若实有，必无是处。”

佛告善现：“如是，如是，如汝所说，如来所化都无所有，法离真如竟不可得，谁住真如修菩萨行？谁当安住不退转地？谁证无上正等菩提？谁为有情作大饶益？善现，真如尚不可得，何况得有安住真如修菩萨行，速当安住不退转地，疾证无上正等菩提，为诸有情作大饶益？此若实有，必无是处。所以者何？如来出世若不出世，诸法法尔不离真如、法界、法性，广说乃至不思议界。决定无有安住真如修菩萨行，速当安住不退转地，疾证无上正等菩提，为诸有情作饶益事。何以故？诸法真如无生无灭，亦无住异少分可得。善现，若法无生无灭，亦无住异少分可得，谁住其中修菩萨行？谁当安住不退转地？谁证无上正等菩提？谁为有情作大饶益？此若实有，必无是处，但依世俗假施设有。”

时，天帝释便白佛言：“如是般若波罗蜜多，微妙甚深，极难信解！诸菩萨摩诃萨行深般若波罗蜜多，虽知诸法皆不可得，而求无上正等菩提，欲为有情作大饶益，甚为难事！所以者何？决定无有安住真如修菩萨行，速当安住不退转地，疾证无上正等菩提，为诸有情作饶益事。而诸菩萨摩诃萨行深般若波罗蜜多时，观一切法都无所有，于深法性心不沉没，无惑、无疑、不惊、不恐亦不迷闷，如是等事甚为希有！”

尔时，善现语帝释言：“憍尸迦，如汝所说，诸菩萨摩诃萨行深般若波罗蜜多，观一切法都无所有，于深法性心不沉没，无惑、无疑、不惊、不恐亦不迷闷，如是等事甚希有者。憍尸迦，诸菩萨摩诃萨行深般若波罗蜜多，观一切法本性皆空，于此空中都无所有，谁沉？谁没？谁惑？谁疑？谁惊？谁恐？谁迷？谁闷？是故菩萨摩诃萨行深般若波罗蜜多时，于深法性心不沉没、无惑、无疑、不惊、不恐亦不迷闷，甚为希有。”

时，天帝释白善现言：“尊者所说无不依空，是故所言常无滞碍。譬如以箭仰射虚空，若近若远俱无滞碍；尊者所说亦复如是，谁能于中敢作留难？”



时，天帝释即白佛言：“我如是说、如是赞、如是记，为顺如来、应、正等觉实语、法语，于法随法为正记不？”

尔时，佛告天帝释言：“憍尸迦，汝如是说、如是赞、如是记，皆顺如来、应、正等觉实语、法语，于法随法无颠倒记。”

时，天帝释复白佛言：“希有，世尊！大德善现诸有所说，无不依空、无相、无愿，亦依四念住乃至八圣道支，亦依四静虑、四无量、四无色定，亦依八解脱乃至十遍处，亦依布施乃至般若波罗蜜多，亦依内空乃至无性自性空，亦依真如乃至不思议界，亦依苦、集、灭、道圣谛，亦依菩萨摩诃萨地，亦依一切陀罗尼门、三摩地门，亦依五眼、六神通，亦依如来十力乃至十八佛不共法，亦依大慈、大悲、大喜、大舍，亦依三十二大士相、八十随好，亦依无忘失法、恒住舍性，亦依一切智、道相智、一切相智，亦依菩萨摩诃萨行及佛无上正等菩提。”

尔时，世尊告天帝释：“憍尸迦，具寿善现住诸法空，观布施波罗蜜多乃至般若波罗蜜多尚不可得，况有行布施波罗蜜多乃至般若波罗蜜多者可得？观四念住乃至八圣道支尚不可得，况有修四念住乃至八圣道支者可得？观四静虑、四无量、四无色定尚不可得，况有修四静虑、四无量、四无色定者可得？观八解脱乃至十遍处尚不可得，况有修八解脱乃至十遍处者可得？观内空乃至无性自性空尚不可得，况有住内空乃至无性自性空者可得？观真如乃至不思议界尚不可得，况有住真如乃至不思议界者可得？观苦、集、灭、道圣谛尚不可得，况有住苦、集、灭、道圣谛者可得？观空、无相、无愿解脱门尚不可得，况有修空、无相、无愿解脱门者可得？观诸菩萨摩诃萨地尚不可得，况有修菩萨摩诃萨地者可得？观陀罗尼门、三摩地门尚不可得，况有修陀罗尼门、三摩地门者可得？观五眼、六神通尚不可得，况有引发五眼、六神通者可得？观如来十力乃至十八佛不共法尚不可得，况有引发如来十力乃至十八佛不共法者可得？观大慈、大悲、大喜、大舍尚不可得，况有安住大慈、大悲、大喜、大舍者可得？观三十二大士相、八十随好尚不可得，况有以此相好庄严身者可得？观无忘失法、恒住舍性尚不可得，况有引发无忘失法、恒住舍性者可得？观一切智、道相智、一切相智尚不可得，况有引发一切智、道相智、一切相智者可得？观一切菩萨摩诃萨行尚不可得，况有能行一切菩萨摩诃萨行者可得？观诸佛无上正等菩提尚不可得，况有能证诸佛无上正等菩提者可得？观一切智智尚不可得，况有能得一切智智者可得？观诸如来、应、正等觉尚不可得，况有能转无上法轮者可得？观无生灭法尚不可得，况有能证无生灭法者可得？何以故？憍尸迦，具寿善现于一切法住远离住，住寂静住，住无所有住，住无所得住，住空住，住无相住，住无愿住。

“憍尸迦，具寿善现于一切法住如是等无量胜住，比诸菩萨摩诃萨众所住般若波罗蜜多深妙行住，百分、千分乃至邬波尼杀昙分亦不及一。何以故？憍尸迦，除诸佛住，是诸菩萨摩诃萨众所住般若波罗蜜多深妙行住，于诸声闻、独觉等住为最为胜、为尊为高、为妙为微妙、为上为无上。以是故，憍尸迦，若菩萨摩诃萨欲住一切有情上者，当住般若波罗蜜多深妙行住。何以故？憍尸迦，诸菩萨摩诃萨住此住中，超诸声闻、独觉等地，证入菩萨正性离生，疾能圆满一切佛法，永断烦恼习气相续，速能证得一切智智，得名如来、应、正等觉，毕竟利乐一切有情，令住人、天、三乘解脱。”

时，众会中无量无数三十三天，欢喜踊跃，各取天上微妙香华，奉散如来及诸弟子。

是时，众内八百苾刍，俱从座起，顶礼佛足，偏覆左肩，右膝著地，曲躬恭敬，合掌向佛，瞻仰尊颜目不暂舍。佛神力故，各于掌中微妙香华自然盈满。是苾刍众踊跃欢喜，得未曾有，各以此华奉散佛上及诸菩萨；既散华已，同发愿言：“我等用斯胜善根力，愿常安住甚深般若波罗蜜多微妙行住，声闻、独觉所不能住，速趣无上正等菩提，超诸声闻、独觉等地。”

尔时，如来知苾刍众意乐清净，定不退转，即便微笑。如佛常法，从其面门放种种光，青黄赤白红紫碧绿金银颇胝，遍照三千大千世界。其光渐摄还绕佛身，经三匝已从顶上入。

时，阿难陀既睹斯瑞，欢喜踊跃，即从座起，礼佛合掌，白言：“世尊，何因何缘现此微笑？诸佛现笑非无因缘，唯愿如来哀愍为说！”

尔时，佛告阿难陀言：“此诸苾刍，于当来世星喻劫中，皆得作佛，同名散华，十号具足。彼佛寿量、所居国土、苾刍弟子，一切皆同。是诸如来皆住千岁，初生、出家及成佛后，随所在处若昼若夜，常雨五色微妙香华。由此因缘故我微笑。是故，庆喜，若菩萨摩诃萨欲得安住最胜住者，当学般若波罗蜜多。若菩萨摩诃萨欲得安住如来住者，当学般若波罗蜜多。

“庆喜当知，若善男子、善女人等，精勤修学甚深般若波罗蜜多；是善男子、善女人等，先世或从人中没已还生此处，或从睹史多天上没来生人间。彼于先世或在人中、或居天上，由曾广闻甚深般若波罗蜜多故，于今生能勤修学甚深般若波罗蜜多。庆喜当知，如来现见若善男子、善女人等能勤修学甚深般若波罗蜜多，于身、命、财无所顾著，当知决定是大菩萨。

“复次，庆喜，若善男子、善女人等，爱乐听闻甚深般若波罗蜜多，闻已受持、读诵通利、精勤修学、如理思惟，为菩萨乘善男子等宣说开示、教诫教授；当知彼人是大菩萨，曾于过去亲从如来闻说如是甚深般若波罗蜜多，闻已受持、读诵通利、精勤修学、如理思惟，亦曾为他宣说开示、教诫教授甚深般若波罗蜜多故，于今生能办是事。

“庆喜当知，是善男子、善女人等，曾于过去无量佛所种诸善根故，于今生能作是事。此善男子、善女人等应作是念：‘我先不从声闻、独觉闻说如是甚深般若波罗蜜多，定从诸佛闻说如是甚深般若波罗蜜多。我先不于声闻、独觉亲近供养种诸善根，定于如来、应、正等觉亲近供养种诸善根。由是因缘今得闻此甚深般若波罗蜜多，爱乐受持、读诵通利、精勤修学、如理思惟、广为有情宣说无倦。’

“庆喜当知，若善男子、善女人等，爱乐听闻甚深般若波罗蜜多，闻已受持、读诵通利、精勤修学、如理思惟，若法、若义、若文、若意皆善通达随顺修行；是善男子、善女人等，则为现见我等如来、应、正等觉。

“庆喜当知，若善男子、善女人等，闻说如是甚深般若波罗蜜多所有义趣，深心信解、不生毁谤、不可沮坏；是善男子、善女人等，已曾供养无量诸佛，于诸佛所多种善根，亦为无量善友摄受。

“庆喜当知，若善男子、善女人等，能于如来、应、正等觉胜福田所种诸善根，虽定当得或声闻果、或独觉果、或如来果而证无上正等菩提，要于般若波罗蜜多甚深义趣善达无碍，修行布施乃至般若波罗蜜多，安住内空乃至无性自性空，安住真如乃至不思议界，安住苦、集、灭、道圣谛，修行四念住乃至八圣道支，修行四静虑、四无量、四无色定，修行空、无相、无愿解脱门，修行八解脱乃至十遍处，修行菩萨摩诃萨地，修行一切陀罗尼门、三摩地门，修行五眼、六神通，修行如来十力乃至十八佛不共法，修行大慈、大悲、大喜、大舍，修行无忘失法、恒住舍性，修行一切智、道相智、一切相智，令极圆满。

“庆喜当知，若菩萨摩诃萨能于般若波罗蜜多甚深义趣善达无碍，修行布施波罗蜜多广说乃至一切相智令极圆满；是菩萨摩诃萨不证无上正等菩提，而住声闻、独觉地者，必无是处。是故菩萨摩诃萨众欲得无上正等菩提，应于般若波罗蜜多甚深义趣善达无碍，修行布施波罗蜜多广说乃至一切相智令极圆满。是故，庆喜，我以般若波罗蜜多甚深经典付嘱于汝，应正受持、读诵通利，莫令忘失。

“庆喜当知，除此般若波罗蜜多甚深经典，受持诸余我所说法，设有忘失，其罪尚轻。若于般若波罗蜜多甚深经典不善受持，下至一句有所忘失，其罪甚重。庆喜当知，若于般若波罗蜜多甚深经典，下至一句能善受持不忘失者，获福无量。若于般若波罗蜜多甚深经典不善受持，下至一句有忘失者，所获重罪同前福量。是故，庆喜，我以般若波罗蜜多甚深经典殷勤付汝，当正受持、读诵通利、如理思惟、广为他说、分别开示，令受持者究竟解了文义意趣。

“庆喜当知，若善男子、善女人等，于深般若波罗蜜多受持读诵、究竟通利、如理思惟、广为他说、分别开示令其解了，则为受持摄取过去、未来、现在诸佛世尊所证无上正等菩提。

“庆喜当知，若善男子、善女人等起殷净心，现于我所欲持种种上妙华鬘乃至灯明，供养恭敬、尊重赞叹无懈倦者，当于般若波罗蜜多，至心听闻、受持读诵、究竟通利、如理思惟、广为他说、分别开示令其解了，或复书写众宝庄严，恒以种种上妙华鬘乃至灯明供养恭敬、尊重赞叹无得懈息。庆喜当知，若善男子、善女人等，供养恭敬、尊重赞叹甚深般若波罗蜜多，则为现前供养恭敬、尊重赞叹我及十方三世诸佛。庆喜当知，若善男子、善女人等，闻深般若波罗蜜多，起殷净心恭敬爱乐，即于过去、未来、现在一切如来、应、正等觉所证无上正等菩提，起殷净心恭敬爱乐。庆喜，若汝爱乐于我、不舍于我，亦当爱乐、不舍般若波罗蜜多甚深经典，下至一句无令忘失。

“庆喜，我说如是般若波罗蜜多甚深经典付嘱因缘，虽经无量百千大劫亦不可尽，举要而言，如我既是汝等大师，甚深般若波罗蜜多当知亦是汝等大师！汝等天、人敬重于我，亦当敬重甚深般若波罗蜜多！是故，庆喜，我以无量善巧方便，付汝般若波罗蜜多甚深经典，汝当受持，勿令忘失。我今持此甚深般若波罗蜜多，对诸天、人、阿素洛等无量大众付嘱于汝，应正受持，无令忘失。

“庆喜，我今实言告汝，诸有净信，欲不舍佛、欲不舍法、欲不舍僧，复欲不舍三世诸佛所证无上正等菩提，定不应舍甚深般若波罗蜜多，如是名为我等诸佛教诫教授诸弟子法。

“庆喜当知，若善男子、善女人等，爱乐听闻甚深般若波罗蜜多，受持读诵、究竟通利、如理思惟，以无量门广为他说、分别开示、施设建立、令其解了精进修行；是善男子、善女人等，速证无上正等菩提，能近圆满一切智智。所以者何？诸佛无上正等菩提、一切智智，皆依如是甚深般若波罗蜜多而得生故。

“庆喜当知，三世诸佛皆依如是甚深般若波罗蜜多，出生无上正等菩提。是故，庆喜，若菩萨摩诃萨欲得无上正等菩提，当勤精进修学如是甚深般若波罗蜜多。所以者何？甚深般若波罗蜜多是诸菩萨摩诃萨母，生诸菩萨摩诃萨故。

“庆喜当知，若菩萨摩诃萨勤学六种波罗蜜多，速证无上正等菩提。是故，庆喜，我以此六波罗蜜多更付嘱汝，当正受持，无令忘失。所以者何？如是六种波罗蜜多，是诸如来、应、正等觉无尽法藏，一切佛法从此生故。

“庆喜当知，十方三世诸佛世尊所说法要，皆是六种波罗蜜多无尽法藏之所流出。庆喜当知，十方三世诸佛世尊，皆依六种波罗蜜多无尽法藏精勤修学，证得无上正等菩提。庆喜当知，十方三世诸佛世尊声闻弟子，皆依六种波罗蜜多无尽法藏精勤修学，已、正、当入无余涅槃。

“复次，庆喜，假使汝为声闻乘人说声闻法，由此法故三千大千世界有情一切皆得阿罗汉果，犹未为我作佛弟子所应作事。汝若能为菩萨乘人宣说一句甚深般若波罗蜜多相应之法，即名为我作佛弟子所应作事。我于此事深生随喜，胜汝教化三千大千世界有情一切皆得阿罗汉果。

“复次，庆喜，假使三千大千世界一切有情，由他教力非前非后皆得人身，俱时证得阿罗汉果，是诸阿罗汉所有施性、戒性、修性诸福业事。于汝意云何？彼福业事宁为多不？”

庆喜答言：“甚多，世尊！甚多，善逝！彼福业事无量无边。”

佛告庆喜：“若有声闻能为菩萨宣说般若波罗蜜多相应之法，经一日夜所获福聚甚多于彼。庆喜当知，置一日夜但经一日，复置一日但经半日，复置半日但经一时，复置一时但经食顷，复置食顷但经须臾，复置须臾但经俄尔，复置俄尔经弹指顷，是声闻人能为菩萨宣说般若波罗蜜多相应之法，所获福聚甚多于前。何以故？此声闻人所获福聚，超过一切声闻、独觉诸善根故。

“复次，庆喜，若菩萨摩诃萨为声闻人宣说种种声闻乘法，假使三千大千世界一切有情由此法故，悉皆证得阿罗汉果，皆具种种殊胜功德。于意云何？是菩萨摩诃萨，由此因缘所获福聚，宁为多不？”

庆喜答言：“甚多，世尊！甚多，善逝！是菩萨摩诃萨所获福聚无量无边。”

佛告庆喜：“若菩萨摩诃萨为声闻乘、或独觉乘、或无上乘善男子等，宣说般若波罗蜜多相应之法，经一日夜所获福聚甚多于前。庆喜当知，置一日夜但经一日，复置一日但经半日，复置半日但经一时，复置一时但经食顷，复置食顷但经须臾，复置须臾但经俄尔，复置俄尔经弹指顷，是菩萨摩诃萨能为三乘善男子等，宣说般若波罗蜜多相应之法，所获福聚甚多于前无量无数。何以故？甚深般若波罗蜜多相应法施，超过一切声闻、独觉相应法施及彼三乘诸善根故。所以者何？是菩萨摩诃萨自求无上正等菩提，亦以大乘相应之法示现教道赞励庆喜他诸有情令于无上正等菩提得不退转。

“庆喜当知，是菩萨摩诃萨自修六种波罗蜜多，亦教他修六种波罗蜜多，广说乃至自修一切智智，亦教他修一切智智。由是因缘善根增长，若于无上正等菩提有退转者，无有是处。”

尔时，世尊四众围绕，赞说般若波罗蜜多付阿难陀令受持已，复于一切天、龙、药叉、健达缚等大众会前现神通力，令众皆见不动如来、应、正等觉，声闻、菩萨、大众围绕，为海喻会宣说妙法，及见彼土严净之相。其声闻僧皆阿罗汉，诸漏已尽无复烦恼得真自在，心善解脱，慧善解脱，如调慧马亦如大龙，已作所作，已办所办，弃诸重担逮得己利，尽诸有结正知解脱，至心自在第一究竟。其菩萨僧一切皆是众望所识，得陀罗尼及无碍辩，成就无量殊胜功德。佛摄神力，令此众会天、龙、药叉、健达缚等，不复见彼不动如来应正等觉、声闻、菩萨及余大众并彼佛土严净之相。彼佛众会及严净土，皆非此土眼根所对。所以者何？佛摄神力，于彼远境无见缘故。

尔时，佛告阿难陀言：“不动如来、应、正等觉国土众会，汝更见不？”

阿难陀言：“我不复见，彼事非此眼所行故。”

佛告具寿阿难陀言：“如彼如来众会国土，非此土眼所行境界；当知诸法亦复如是，非眼根等所行境界。庆喜当知，法不行法，法不见法，法不知法，法不证法。

“庆喜当知，一切法性无能行者，无能见者，无能知者，无能证者，无动、无作。所以者何？以一切法皆无作用，能取、所取性远离故；以一切法不可思议，能、所思议性远离故；以一切法如幻事等，众缘和合相似有故；以一切法无作、受者，妄现似有无坚实故。庆喜当知，若菩萨摩诃萨能如是行，能如是见，能如是知，能如是证，是行般若波罗蜜多，亦不执著此诸法相。庆喜当知，若菩萨摩诃萨如是学时，是学般若波罗蜜多。

“庆喜当知，若菩萨摩诃萨欲得一切波罗蜜多速疾圆满至一切法究竟彼岸，应学般若波罗蜜多。所以者何？如是学者，于诸学中为最为胜、为尊为高、为妙为微妙、为上为无上，利益安乐一切有情，无依护者为作依护，诸佛世尊开许称赞修学般若波罗蜜多。

“庆喜当知，诸佛、菩萨学此学已，住此学中，能以右手若右足指，举取三千大千世界，掷置他方或还本处，其中有情不知不觉、无损无怖。所以者何？甚深般若波罗蜜多功德威力不可思议，过去、未来、现在诸佛及诸菩萨，学此般若波罗蜜多，于去来今及无为法，悉皆获得无碍智见。是故，庆喜，我说能学甚深般若波罗蜜多，于诸学中为最为胜、为尊为高、为妙为微妙、为上为无上。

“庆喜当知，诸有欲取甚深般若波罗蜜多量、边际者，如愚痴者欲取虚空量及边际。何以故？甚深般若波罗蜜多功德无量、无边际故。

“庆喜当知，我终不说甚深般若波罗蜜多功德胜利如名、身等有量、边际。所以者何？名句、文身是有量法，甚深般若波罗蜜多功德胜利非有量法，非名、身等能量般若波罗蜜多功德胜利，亦非般若波罗蜜多功德胜利是彼所量。”

尔时，庆喜便白佛言：“何因缘故，甚深般若波罗蜜多说为无量？”

佛告庆喜：“甚深般若波罗蜜多性无尽故、性远离故、性寂静故、如实际故、如虚空故，说为无量。庆喜当知，三世诸佛皆学般若波罗蜜多，究竟圆满证得无上正等菩提，为诸有情宣说开示，而此般若波罗蜜多常无灭尽。所以者何？甚深般若波罗蜜多犹如虚空不可尽故。诸有欲尽甚深般若波罗蜜多，则为欲尽虚空边际。

“庆喜当知，布施等六波罗蜜多广说乃至一切智智不可尽故，皆非已尽、今尽、当尽。所以者何？如是等法无生、无灭亦无住异，如何可得施设有尽？”

尔时，如来从面门出广长舌相遍覆面轮，现舌相已还从口入，告庆喜曰：“于意云何？世间若有如是舌相，所发语言有虚妄不？”

庆喜对曰：“不也，世尊。”

佛告庆喜：“汝从今去，应为四众广说如是甚深般若波罗蜜多，分别开示、施设建立、令其易了。庆喜当知，如是般若波罗蜜多深密藏中，广说一切菩提分法及诸法相，是故一切求声闻乘、求独觉乘、求无上乘善男子等，皆应依此甚深般若波罗蜜多所说法门常勤修学勿生厌倦。若能如是常勤修学，速当证得自所求义。

“复次，庆喜，甚深般若波罗蜜多是能悟入一切法相，是能悟入一切文字，是能悟入陀罗尼门，诸菩萨摩诃萨应于如是陀罗尼门常勤修学。若菩萨摩诃萨受持如是陀罗尼门，疾能证得一切辩才诸无碍解。庆喜当知，甚深般若波罗蜜多，乃是过去、未来、现在诸佛世尊无尽法藏，住持一切微妙佛法。是故我今分明告汝，若有于此甚深般若波罗蜜多受持读诵、究竟通利、如理思惟，则为受持三世诸佛所得无上正等菩提。庆喜当知，我说如是甚深般若波罗蜜多，是能游趣菩提道者之坚固足，亦是一切无上佛法大陀罗尼。汝等若能受持如是甚深般若波罗蜜多陀罗尼者，则为总持一切佛法利益安乐一切有情。”

## 大般若波罗蜜多经卷第五百二十三

### 第三分方便善巧品第二十六之一

尔时，善现作是念言：“如是般若波罗蜜多最为甚深，诸佛无上正等菩提亦最甚深！我当问佛二甚深义。”

作是念已，便白佛言：“甚深般若波罗蜜多即佛无上正等菩提，诸佛无上正等菩提即深般若波罗蜜多。如是般若波罗蜜多及佛无上正等菩提，俱最甚深不可尽故，何缘此二说为无尽？”

佛告善现：“甚深般若波罗蜜多及佛无上正等菩提，皆如虚空不可尽故，说为无尽。”

具寿善现复白佛言：“云何菩萨摩诃萨应引发般若波罗蜜多？”

佛告善现：“诸菩萨摩诃萨应观色无尽故，引发般若波罗蜜多；应观受、想、行、识无尽故，引发般若波罗蜜多；广说乃至应观一切智智亦无尽故，引发般若波罗蜜多。

“复次，善现，诸菩萨摩诃萨应观色如虚空无尽故，引发般若波罗蜜多；应观受、想、行、识如虚空无尽故，引发般若波罗蜜多；广说乃至应观一切智智如虚空无尽故，引发般若波罗蜜多。

“复次，善现，诸菩萨摩诃萨应观无明缘行如虚空无尽故，引发般若波罗蜜多；应观行缘识如虚空无尽故，引发般若波罗蜜多；应观识缘名色如虚空无尽故，引发般若波罗蜜多；应观名色缘六处如虚空无尽故，引发般若波罗蜜多；应观六处缘触如虚空无尽故，引发般若波罗蜜多；应观触缘受如虚空无尽故，引发般若波罗蜜多；应观受缘爱如虚空无尽故，引发般若波罗蜜多；应观爱缘取如虚空无尽故，引发般若波罗蜜多；应观取缘有如虚空无尽故，引发般若波罗蜜多；应观有缘生如虚空无尽故，引发般若波罗蜜多；应观生缘老死愁叹苦忧恼如虚空无尽故，引发般若波罗蜜多。

“善现当知，诸菩萨摩诃萨应作如是，引发般若波罗蜜多。善现当知，诸菩萨摩诃萨如是观察十二缘起远离二边，是诸菩萨摩诃萨众不共妙观。善现当知，诸菩萨摩诃萨菩提树下坐金刚座，如实观察十二缘起犹如虚空不可尽故，便能证得一切智智。善现当知，若菩萨摩诃萨以如虚空无尽行相，行深般若波罗蜜多，如实观察十二缘起，不堕声闻及独觉地，速证无上正等菩提。

“善现当知，住菩萨乘善男子等，若于无上正等菩提有退转者，皆悉不依引发般若波罗蜜多巧便作意，由彼不了‘云何菩萨摩诃萨修行般若波罗蜜多，能以如虚空无尽行相，如实观察十二缘起，引发般若波罗蜜多？’善现当知，住菩萨乘善男子等，若于无上正等菩提而有退转，皆由远离引发般若波罗蜜多方便善巧。善现当知，若菩萨摩诃萨能于无上正等菩提不退转者，一切皆依引发般若波罗蜜多方便善巧。是菩萨摩诃萨由依如是方便善巧修行般若波罗蜜多，以如虚空无尽行相引发般若波罗蜜多，如实观察十二缘起；是菩萨摩诃萨由此因缘，速能圆满甚深般若波罗蜜多。

“善现当知，诸菩萨摩诃萨如是观察缘起法时，不见有法无因而生，不见有法无因而灭，不见有法性相常住不生不灭，不见有法有我、有情广说乃至知者、见者，不见有法若常若无常、若乐若苦、若我若无我、若净若不净、若寂静若不寂静、若远离若不远离。善现当知，诸菩萨摩诃萨常应如是观察缘起，修行般若波罗蜜多。

“善现当知，若时菩萨摩诃萨如实观察缘起法门修行般若波罗蜜多，是时菩萨摩诃萨不见色蕴乃至识蕴若常若无常、若乐若苦、若我若无我、若净若不净、若寂静若不寂静、若远离若不远离；广说乃至不见一切智智若常若无常、若乐若苦、若我若无我、若净若不净、若寂静若不寂静、若远离若不远离。善现当知，若时菩萨摩诃萨行深般若波罗蜜多，是时菩萨摩诃萨虽行般若波罗蜜多，而不见有所行般若波罗蜜多，亦复不见有法能见所行般若波罗蜜多，亦不见有如是不见；虽行静虑、精进、安忍、净戒、布施波罗蜜多，而不见有所行静虑乃至布施波罗蜜多，亦复不见有法能见所行静虑乃至布施波罗蜜多，亦不见有如是不见；广说乃至虽修一切智智，而不见有所修一切智智，亦复不见有法能见所修一切智智，亦不见有如是不见。

“善现当知，诸菩萨摩诃萨于一切法以无所得而为方便，应行般若波罗蜜多。善现当知，若时菩萨摩诃萨于一切法以无所得而为方便修行般若波罗蜜多，是时恶魔生大忧恼如中毒箭。譬如有人父母卒丧，身心苦痛，恶魔亦尔。”

具寿善现便白佛言：“为一恶魔见诸菩萨于一切法以无所得而为方便修行般若波罗蜜多，生大忧恼如中毒箭？为遍三千大千世界一切恶魔皆亦如是？”

佛告善现：“遍满三千大千世界一切恶魔皆亦如是，各于本座不能自安。

“善现当知，诸菩萨摩诃萨常应安住甚深般若波罗蜜多真净行住。若菩萨摩诃萨常能安住甚深般若波罗蜜多真净行住，世间天、人、阿素洛等，伺求其短终不能得，亦复不能扰乱障碍。是故，善现，若菩萨摩诃萨欲得无上正等菩提，当勤安住甚深般若波罗蜜多真净行住。

“善现当知，若菩萨摩诃萨能正安住甚深般若波罗蜜多真净行住，则能修满布施、净戒、安忍、精进、静虑、般若波罗蜜多。若菩萨摩诃萨能正修行甚深般若波罗蜜多，便能具足修满一切波罗蜜多。”

尔时，善现即白佛言：“云何菩萨摩诃萨能正修行甚深般若波罗蜜多，便能修满布施、净戒、安忍、精进、静虑、般若波罗蜜多？”

佛告善现：“若菩萨摩诃萨无倒修行甚深般若波罗蜜多时，以一切智智相应之心而行布施乃至般若，持此功德与诸有情同共回向一切智智。如是，善现，诸菩萨摩诃萨能正修行甚深般若波罗蜜多，便能修满布施、净戒、安忍、精进、静虑、般若波罗蜜多。”

尔时，具寿善现白佛言：“世尊，云何菩萨摩诃萨安住布施波罗蜜多，引摄净戒乃至般若波罗蜜多？”

佛告善现：“若菩萨摩诃萨以无爱染、无悭吝心行布施时，持此布施与诸有情同共回向一切智智，于诸有情起慈身业、语业、意业，远离恶戒。是为菩萨摩诃萨安住布施波罗蜜多，引摄净戒波罗蜜多。

“若菩萨摩诃萨以无爱染、无悭吝心行布施时，持此布施与诸有情同共回向一切智智，若诸受者或余有情非理毁骂、嫌害、凌辱；菩萨于彼不起变异瞋忿害心、身、语加报，唯生怜愍慈悲之心，以和软言惭愧逊谢。是为菩萨摩诃萨安住布施波罗蜜多，引摄安忍波罗蜜多。

“若菩萨摩诃萨以无爱染、无悭吝心行布施时，持此布施与诸有情同共回向一切智智，若诸受者或余有情非理毁骂嫌害凌辱，尔时菩萨便作是念：‘诸有造作如是类业，还自感得如是类果。我今不应计彼所作，废修自业。’复作是念：‘我应于彼及余有情，舍心施心倍更增长无所顾惜。’作是念已，发起增上身心精进，常行惠舍。是为菩萨摩诃萨安住布施波罗蜜多，引摄精进波罗蜜多。

“若菩萨摩诃萨以无爱染、无悭吝心行布施时，持此布施与诸有情同共回向一切智智，于诸受者及余境界心无散乱，不求诸欲三界二乘，唯求佛果。是为菩萨摩诃萨安住布施波罗蜜多，引摄静虑波罗蜜多。

“若菩萨摩诃萨以无爱染、无悭吝心行布施时，持此布施与诸有情同共回向一切智智，观诸受者、施者、施物皆如幻事，不见此施于诸有情有损有益，达一切法毕竟皆空不可得故。是为菩萨摩诃萨安住布施波罗蜜多，引摄般若波罗蜜多。”

具寿善现复白佛言：“云何菩萨摩诃萨安住净戒波罗蜜多，引摄布施乃至般若波罗蜜多？”

佛告善现：“若菩萨摩诃萨安住净戒波罗蜜多，具身律仪，具语律仪，具意律仪，造诸福业，由此福业离断生命乃至邪见，不求声闻、独觉等地，唯求无上正等菩提。菩萨尔时安住净戒广行惠施，随诸有情须食与食、须饮与饮、须余资具与余资具，复持如是布施善根，与诸有情平等共有回向无上正等菩提，不求声闻、独觉等地。是为菩萨摩诃萨安住净戒波罗蜜多，引摄布施波罗蜜多。

“若菩萨摩诃萨安住净戒波罗蜜多。设诸有情竞来分割菩萨支节，各取持去，菩萨于彼不生一念忿恚之心，但作是念：‘我今获得广大善利，谓舍臭秽危脆之身，得佛清净金刚之身。’是为菩萨摩诃萨安住净戒波罗蜜多，引摄安忍波罗蜜多。

“若菩萨摩诃萨安住净戒波罗蜜多，身心精进常无间断，被大悲甲发弘誓言：‘一切有情沉沦苦海，我当拔置甘露涅槃。’是为菩萨摩诃萨安住净戒波罗蜜多，引摄精进波罗蜜多。

“若菩萨摩诃萨安住净戒波罗蜜多，虽入初静虑乃至灭想受定，而不堕声闻、独觉等地，亦不证实际，由本愿力所任持故，作是念言：‘诸有情类沉溺苦海不能自出，我今既住清净尸罗，方便引发神通静虑，定当拔置常乐涅槃。’是为菩萨摩诃萨安住净戒波罗蜜多，引摄静虑波罗蜜多。

“若菩萨摩诃萨安住净戒波罗蜜多，不见有法若有为若无为、若堕有相若堕无相、若堕有数若堕无数，唯观诸法不离真如广说乃至不思议界，此真如等亦不可得，由此般若波罗蜜多方便善巧，不堕声闻、独觉等地，唯趣无上正等菩提。是为菩萨摩诃萨安住净戒波罗蜜多，引摄般若波罗蜜多。”

具寿善现复白佛言：“云何菩萨摩诃萨安住安忍波罗蜜多，引摄布施乃至般若波罗蜜多？”

佛告善现：“若菩萨摩诃萨安住安忍波罗蜜多，从初发心乃至安坐妙菩提座，于其中间，设有种种有情之类，非理毁骂轻蔑凌辱，乃至分割支节持去，菩萨尔时都无忿恚，但作是念：‘此诸有情深可怜愍，为烦恼毒扰乱身心不得自在，无依无护贫苦所逼，我当施彼随意所须饮食、衣服及余资具。’复持如是布施善根，与诸有情平等共有回向无上正等菩提，以无所得而为方便。如是回向大菩提时远离三心，谓谁回向、何所回向、以何回向。是为菩萨摩诃萨安住安忍波罗蜜多，引摄布施波罗蜜多。

“若菩萨摩诃萨安住安忍波罗蜜多，从初发心乃至安坐妙菩提座，于其中间，乃至为救自命因缘，于诸有情终不损害，乃至不起诸恶邪见。菩萨如是修净戒时，不求声闻、独觉等地，复持如是净戒善根，与诸有情平等共有回向无上正等菩提，以无所得而为方便。如是回向大菩提时远离三心，谓谁回向、何所回向、以何回向。是为菩萨摩诃萨安住安忍波罗蜜多，引摄净戒波罗蜜多。

“若菩萨摩诃萨安住安忍波罗蜜多，发起勇猛增上精进，常作是念：‘若一有情在一踰缮那外，或十、或百乃至无量踰缮那外，或在一世界外，或十、或百乃至无量诸世界外应可度者，我定当往方便教化，令其受持或八学处、或五学处、或十学处、或具学处，或令住预流果，或令住一来果，或令住不还果，或令住阿罗汉果，或令住独觉菩提，或令安住诸菩萨地乃至无上正等菩提，尚不辞劳，况为教化无量无数无边有情，皆令获得利益安乐而当懈倦？’复持如是精进善根，与诸有情平等共有回向无上正等菩提，以无所得而为方便。如是回向大菩提时远离三心，谓谁回向、何所回向、以何回向。是为菩萨摩诃萨安住安忍波罗蜜多，引摄精进波罗蜜多。

“若菩萨摩诃萨安住安忍波罗蜜多，摄心不乱，离欲恶不善法，有寻有伺，离生喜乐，入初静虑，广说乃至入灭想受定，此诸定中随所生起心、心所法及诸善根，一切和合与诸有情平等共有回向无上正等菩提，以无所得而为方便。如是回向大菩提时远离三心，谓谁回向、何所回向、以何回向。于诸静虑及静虑支都无所得。是为菩萨摩诃萨安住安忍波罗蜜多，引摄静虑波罗蜜多。

“若菩萨摩诃萨安住安忍波罗蜜多，修行般若波罗蜜多，于诸法中住修法观，虽以远离行相，或以寂静行相，或以无尽行相，或以永灭行相观一切法，而于法性能不作证，乃至能坐妙菩提座，证得无上正等菩提，从此座起转妙法轮，利益安乐诸有情类。复持如是妙慧善根，与诸有情平等共有回向无上正等菩提，以无所得而为方便。如是回向大菩提时远离三心，谓谁回向、何所回向、以何回向。是为菩萨摩诃萨安住安忍波罗蜜多，引摄般若波罗蜜多。如是引摄非取非舍。”

具寿善现复白佛言：“云何菩萨摩诃萨安住精进波罗蜜多，引摄布施乃至般若波罗蜜多？”

佛告善现：“若菩萨摩诃萨安住精进波罗蜜多，身心精进常无懈息，求诸善法亦无厌倦，恒作是念：‘我定应得一切智智，不应不得。’是菩萨摩诃萨为欲饶益一切有情常发誓愿：‘若一有情在一踰缮那外，或十、或百乃至无量踰缮那外，或在一世界外，或十、或百乃至无量诸世界外应可度者，我定当往方便教化若菩萨乘善男子等，令住无上正等菩提；若声闻乘善男子等，令住预流、一来、不还、阿罗汉果；若独觉乘善男子等，令其安住独觉菩提；若余有情，令其安住十善业道。如是皆以法施、财施而充足之，方便引摄。’复持如是布施善根，与诸有情平等共有回向无上正等菩提，不求声闻、独觉等地，以无所得而为方便。如是回向大菩提时远离三心，谓谁回向、何所回向、以何回向。是为菩萨摩诃萨安住精进波罗蜜多，引摄布施波罗蜜多。

“若菩萨摩诃萨安住精进波罗蜜多，从初发心乃至安坐妙菩提座，自离害生命乃至邪见，亦劝他离害生命乃至邪见，无倒称扬离害生命乃至邪见法，欢喜赞叹离害生命乃至邪见者。是菩萨摩诃萨持此净戒波罗蜜多，不求二乘及三界果，但持如是净戒善根，与诸有情平等共有回向无上正等菩提，以无所得而为方便。如是回向大菩提时远离三心，谓谁回向、何所回向、以何回向。是为菩萨摩诃萨安住精进波罗蜜多，引摄净戒波罗蜜多。

“若菩萨摩诃萨安住精进波罗蜜多，从初发心乃至安坐妙菩提座，于其中间人非人等竞来恼触，或复斫刺、断割支体随意持去，菩萨尔时不作是念：‘谁斫刺我？谁断割我？谁复持去？’但作是念：‘我今获得广大善利！彼诸有情为益我故，来断割我身分支节。然我本为一切有情而受此身，彼来自取己所有物而成我事。’菩萨如是审谛思惟诸法实相而修安忍，持此安忍殊胜善根，不求声闻、独觉等地，但持如是安忍善根，与诸有情平等共有回向无上正等菩提，以无所得而为方便。如是回向大菩提时远离三心，谓谁回向、何所回向、以何回向。是为菩萨摩诃萨安住精进波罗蜜多，引摄安忍波罗蜜多。

“若菩萨摩诃萨安住精进波罗蜜多，勤修诸定，谓离欲恶不善法，有寻有伺，离生喜乐，入初静虑，广说乃至入第四静虑；于诸有情起与乐想，入慈无量，广说乃至入舍无量；于诸色中起厌粗想，入空无边处定，广说乃至入灭想受定。是菩萨摩诃萨虽入如是静虑、无量、无色、灭定，而不摄受彼异熟果，但随有情应可受化，作饶益处而于中生；既生彼已，用四摄事、六到彼岸而饶益之。是菩萨摩诃萨依诸静虑起胜神通，从一佛土至一佛土，亲近供养诸佛世尊，请问甚深诸法性相，精勤引发殊胜善根。持此善根以无所得而为方便，与诸有情平等共有回向无上正等菩提。如是回向大菩提时远离三心，谓谁回向、何所回向、以何回向。是为菩萨摩诃萨安住精进波罗蜜多，引摄静虑波罗蜜多。

“若菩萨摩诃萨安住精进波罗蜜多，不见布施乃至般若波罗蜜多若名、若事、若性、若相，不见四念住乃至八圣道支若名、若事、若性、若相，乃至不见一切智智若名、若事、若性、若相，亦不见一切法若名、若事、若性、若相，于诸法中不起相念，无所执著，如说能作。复持如是妙慧善根，与诸有情平等共有回向无上正等菩提，以无所得而为方便。如是回向大菩提时远离三心，谓谁回向、何所回向、以何回向。是为菩萨摩诃萨安住精进波罗蜜多，引摄般若波罗蜜多。”

具寿善现复白佛言：“云何菩萨摩诃萨安住静虑波罗蜜多，引摄布施乃至般若波罗蜜多？”

佛告善现：“若菩萨摩诃萨安住静虑波罗蜜多，于诸有情行财、法施，谓离欲恶不善法，有寻有伺，离生喜乐，入初静虑，广说乃至入灭想受定。是菩萨摩诃萨以无乱心为诸有情宣说正法，行财、法施。是菩萨摩诃萨常自行财、法施，亦常劝他行财、法施，常正称扬行财、法施法，常欢喜赞叹行财、法施者。是菩萨摩诃萨持此善根，不求声闻、独觉等地，但持如是布施善根，与诸有情平等共有回向无上正等菩提，以无所得而为方便。如是回向大菩提时远离三心，谓谁回向、何所回向、以何回向。是为菩萨摩诃萨安住静虑波罗蜜多，引摄布施波罗蜜多。

“若菩萨摩诃萨安住静虑波罗蜜多，受持净戒，常不发起贪、瞋、痴害俱行之心，亦不发起悭嫉、破戒俱行之心，但常发起一切智智相应作意。复持如是净戒善根，不求声闻、独觉等地，与诸有情平等共有回向无上正等菩提，以无所得而为方便。如是回向大菩提时远离三心，谓谁回向、何所回向、以何回向。是为菩萨摩诃萨安住静虑波罗蜜多，引摄净戒波罗蜜多。

“若菩萨摩诃萨安住静虑波罗蜜多修行安忍，观色如聚沫，观受如浮泡，观想如阳焰，观行如芭蕉，观识如幻事。作是观时，于五取蕴不坚实想常现在前，复作是念：‘诸法皆空，离我、我所，色是谁色？受是谁受？想是谁想？行是谁行？识是谁识？’如是观时，复作是念：‘诸法皆空，无我、我所，谁能斫截？谁受斫截？谁能毁骂？谁受毁骂？谁复于中应起忿恚？’菩萨如是依止静虑，审观察时能具安忍，复持如是安忍善根，与诸有情平等共有回向无上正等菩提，以无所得而为方便。如是回向大菩提时远离三心，谓谁回向、何所回向、以何回向。是为菩萨摩诃萨安住静虑波罗蜜多，引摄安忍波罗蜜多。

“若菩萨摩诃萨安住静虑波罗蜜多，发勤精进，离欲恶不善法，有寻有伺，离生喜乐，入初静虑，广说乃至入第四静虑。菩萨如是修静虑时，于诸静虑及静虑支皆不取相，发起种种神境智通，能作无边大神变事：或复发起天耳智通，明了清净过人天耳，能如实闻十方世界情非情类种种音声；或复发起他心智通，能如实知十方世界他有情众心、心所法；或复发起宿住智通、如实念知十方世界无量有情诸宿住事；或复发起天眼智通，明了清净过人天眼，能如实见十方世界有情无情种种色像乃至业果皆如实知。是菩萨摩诃萨安住此五清净神通，从一佛国至一佛国，亲近供养诸佛世尊，请问如来甚深法义，种植无量真净善根，成熟有情，严净佛土，勤修种种菩萨胜行。持此善根不求三界及二乘果，与诸有情平等共有回向无上正等菩提，以无所得而为方便。如是回向大菩提时远离三心，谓谁回向、何所回向、以何回向。是为菩萨摩诃萨安住静虑波罗蜜多，引摄精进波罗蜜多。

“若菩萨摩诃萨安住静虑波罗蜜多，观色蕴乃至识蕴不可得，广说乃至观一切智智亦不可得，观有为界不可得，观无为界亦不可得。如是菩萨观一切法不可得故无作无造，无作造故无生无灭，无生灭故无取无舍，无取舍故毕竟清净常住无变。所以者何？以一切法诸佛出世若不出世，安住法性、法界、法住，无生无灭常无变异。是菩萨摩诃萨心常不乱，恒时安住一切智智相应作意，如实观察一切法性都无所有。复持如是妙慧善根，与诸有情平等共有回向无上正等菩提，以无所得而为方便。如是回向大菩提时远离三心，谓谁回向、何所回向、以何回向。是为菩萨摩诃萨安住静虑波罗蜜多，引摄般若波罗蜜多。”

具寿善现复白佛言：“云何菩萨摩诃萨安住般若波罗蜜多，引摄布施乃至静虑波罗蜜多？”

佛告善现：“若菩萨摩诃萨安住般若波罗蜜多，观一切法空无所有。”

具寿善现便白佛言：“云何菩萨摩诃萨安住般若波罗蜜多，观一切法空无所有？”

佛告善现：“诸菩萨摩诃萨安住般若波罗蜜多，观内空，内空性不可得；观外空，外空性不可得；观内外空，内外空性不可得；观大空，大空性不可得；观空空，空空性不可得；观胜义空，胜义空性不可得；观有为空，有为空性不可得；观无为空，无为空性不可得；观毕竟空，毕竟空性不可得；观无际空，无际空性不可得；观无散空，无散空性不可得；观本性空，本性空性不可得；观相空，相空性不可得；观一切法空，一切法空性不可得。是菩萨摩诃萨安住如是十四空中，不得色若空若不空，不得受、想、行、识若空若不空，广说乃至不得一切智智若空若不空，不得有为界若空若不空，不得无为界若空若不空。

“是菩萨摩诃萨安住般若波罗蜜多，于诸有情所有布施若食若饮及余资具皆观为空，若能布施、若所布施、若布施福、若布施果，如是一切亦观为空。菩萨尔时由住空，观爱染、悭吝皆无容起。所以者何？是菩萨摩诃萨修行般若波罗蜜多，从初发心乃至安坐妙菩提座，如是分别一切不起。如诸如来、应、正等觉无时暂起爱心、悭心，此菩萨摩诃萨亦复如是，修行般若波罗蜜多，爱心、悭心皆永不起。善现当知，如是般若波罗蜜多，是诸菩萨摩诃萨师，能令菩萨摩诃萨众不起一切妄想分别，所行布施皆无染著。是菩萨摩诃萨持此善根，以无所得而为方便，与诸有情平等共有回向无上正等菩提。如是回向大菩提时远离三心，谓谁回向、何所回向、以何回向。是为菩萨摩诃萨安住般若波罗蜜多，引摄布施波罗蜜多。

“若菩萨摩诃萨安住般若波罗蜜多受持净戒，一切声闻、独觉等心无容得起。所以者何？是菩萨摩诃萨观诸声闻、独觉等地皆不可得，回向彼心亦不可得，回向彼地身、语律仪亦不可得。是菩萨摩诃萨安住般若波罗蜜多，从初发心乃至安坐妙菩提座，于其中间自离断生命乃至邪见，亦劝他离断生命乃至邪见，无倒称扬离断生命乃至邪见法，欢喜赞叹离断生命乃至邪见者。是菩萨摩诃萨持此净戒所生善根，不求二乘及三界果，与诸有情平等共有回向无上正等菩提，以无所得而为方便。如是回向大菩提时远离三心，谓谁回向、何所回向、以何回向。是为菩萨摩诃萨安住般若波罗蜜多，引摄净戒波罗蜜多。

“若菩萨摩诃萨安住般若波罗蜜多起随顺忍，得此忍已常作是念：‘一切法中无有一法若起、若灭、若生、若老、若病、若死、若能骂者、若受骂者、若能谤者、若受谤者，若能割截、斫刺、打缚、恼触、加害，若所割截、斫刺、打缚，如是一切性相皆空，不应于中妄想分别。’是菩萨摩诃萨得此忍故，从初发心乃至安坐妙菩提座，于其中间假使一切有情之类，皆来诃毁诽谤凌辱，以诸刀、杖、瓦、石块等，损害、打掷、割截、斫刺，乃至分解身诸支节。尔时菩萨心无变异，但作是念：‘深可怪哉！诸法性中都无诃毁、诽谤、凌辱、加害等事，而诸有情妄想分别谓为实有，发起种种烦恼恶业，现在当来受诸苦恼。’是菩萨摩诃萨持此善根，与诸有情平等共有回向无上正等菩提。如是回向大菩提时远离三心，谓谁回向、何所回向、以何回向。是为菩萨摩诃萨安住般若波罗蜜多，引摄安忍波罗蜜多。

“若菩萨摩诃萨安住般若波罗蜜多勇猛精进，为诸有情宣说正法，令住布施波罗蜜多乃至般若波罗蜜多，或令住四念住乃至八圣道支，或令安住诸余功德。是菩萨摩诃萨成就种种方便善巧，身心精进，以神通力，往一世界、或十、或百乃至无量无边世界诸有情所，宣说正法方便化导，令住预流、一来、不还、阿罗汉果，或令安住独觉菩提，或令证得一切智智。是菩萨摩诃萨虽为此事而不住有为界，亦不住无为界。复持如是精进善根，与诸有情平等共有回向无上正等菩提，以无所得而为方便。如是回向大菩提时远离三心，谓谁回向、何所回向、以何回向。是为菩萨摩诃萨安住般若波罗蜜多，引摄精进波罗蜜多。

“若菩萨摩诃萨安住般若波罗蜜多，除诸佛定，于余一切声闻、独觉、菩萨胜定，皆能自在随意入出。是菩萨摩诃萨安住菩萨自在胜定，于八解脱皆能自在顺逆入出，谓有色观诸色解脱乃至灭想受解脱。是菩萨摩诃萨复于九次第定若逆若顺自在入出，谓四静虑、四无量、四无色定、灭想受定。是菩萨摩诃萨于八解脱、九次第定顺逆入出善成熟已，能入菩萨摩诃萨师子频申三摩地。云何名为菩萨摩诃萨师子频申三摩地？谓菩萨摩诃萨离欲恶不善法，有寻有伺，离生喜乐，入初静虑，次第乃至超一切非想非非想处入灭想受定，复从灭想受定起还入非想非非想处定，次第乃至入初静虑，是为菩萨摩诃萨师子频申三摩地。

“是菩萨摩诃萨于师子频申三摩地善成熟已，复入菩萨摩诃萨集散三摩地。云何名为菩萨摩诃萨集散三摩地？谓菩萨摩诃萨离欲恶不善法，有寻有伺，离生喜乐，入初静虑，从初静虑起次第乃至入灭想受定，从灭想受定起入初静虑，从初静虑起入灭想受定，从灭想受定起入第二静虑，从第二静虑起入灭想受定，从灭想受定起入第三静虑，从第三静虑起入灭想受定，从灭想受定起入第四静虑，从第四静虑起入灭想受定，从灭想受定起入空无边处定，从空无边处定起入灭想受定，从灭想受定起入识无边处定，从识无边处定起入灭想受定，从灭想受定起入无所有处定，从无所有处定起入灭想受定，从灭想受定起入非想非非想处定，从非想非非想处定起入灭想受定，从灭想受定起复入非想非非想处定，从非想非非想处定起住不定心，从不定心还入灭想受定，从灭想受定起住不定心，从不定心入非想非非想处定，从非想非非想处定起住不定心，从不定心入无所有处定，从无所有处定起住不定心，从不定心入识无边处定，从识无边处定起住不定心，从不定心入空无边处定，从空无边处定起住不定心，从不定心入第四静虑，从第四静虑起住不定心，从不定心入第三静虑，从第三静虑起住不定心，从不定心入第二静虑，从第二静虑起住不定心，从不定心入初静虑，从初静虑起住不定心，是为菩萨摩诃萨集散三摩地。

“若菩萨摩诃萨安住如是集散三摩地，得一切法平等实性。是菩萨摩诃萨复持如是静虑善根，与诸有情平等共有回向无上正等菩提，以无所得而为方便。如是回向大菩提时远离三心，谓谁回向、何所回向、以何回向。是为菩萨摩诃萨安住般若波罗蜜多，引摄静虑波罗蜜多。”

## 大般若波罗蜜多经卷第五百二十四

### 第三分方便善巧品第二十六之二

尔时，具寿善现白佛言：“世尊，诸菩萨摩诃萨成就如是方便善巧，发趣无上正等觉心已经几时？”

佛告善现：“是菩萨摩诃萨发趣无上正等觉心，已经无数百千俱胝那庾多劫。”

具寿善现复白佛言：“诸菩萨摩诃萨成就如是方便善巧，已曾亲近供养几佛？”

佛告善现：“是菩萨摩诃萨已曾亲近供养殑伽沙数诸佛。”

具寿善现复白佛言：“诸菩萨摩诃萨成就如是方便善巧，已种何等微妙善根？”

佛告善现：“是菩萨摩诃萨发心已来，无有布施波罗蜜多乃至般若波罗蜜多所引善根而不精勤修学圆满，由此因缘，成就如是方便善巧。”

具寿善现复白佛言：“诸菩萨摩诃萨成就如是方便善巧，甚为希有！”

佛告善现：“如是，如是，如汝所说，诸菩萨摩诃萨成就如是方便善巧，甚为希有！

“善现当知，如日月轮，周行照烛四大洲界作诸事业，其中所有情非情类，随彼光明势力而转各成己事；如是般若波罗蜜多，照烛余五波罗蜜多作诸事业，布施等五波罗蜜多，随顺般若波罗蜜多势力而转各成己事。

“善现当知，布施等五波罗蜜多，皆由般若波罗蜜多所摄受故，乃得名为波罗蜜多。如转轮王，若无七宝不名轮王，要具七宝乃名轮王；布施等五波罗蜜多亦复如是，若离般若波罗蜜多，不得名为波罗蜜多；要由般若波罗蜜多所摄受故，乃得名为波罗蜜多。

“善现当知，如有女人端严巨富，若无强夫所摄护者，易为恶人之所凌辱；若有强夫所摄护者，不为恶人之所凌辱。布施等五波罗蜜多亦复如是，若无般若波罗蜜多力所摄护，易为天魔及彼眷属之所沮坏；若有般若波罗蜜多力所摄护，一切天魔及彼眷属不能沮坏。

“善现当知，如勇军将妙闲兵法，善备种种坚固铠仗，邻国怨敌所不能害；布施等五波罗蜜多亦复如是，不离般若波罗蜜多，天魔眷属、增上慢人乃至菩萨旃荼罗等皆不能坏。

“善现当知，如赡部洲诸小王等，随时朝侍转轮圣王，依转轮王得游胜处；布施等五波罗蜜多亦复如是，随助般若波罗蜜多，由彼势力所引导故，速趣无上正等菩提。

“善现当知，如赡部洲东方诸水，无不皆趣殑伽大河，随殑伽河流入大海；布施等五波罗蜜多亦复如是，皆为般若波罗蜜多所摄引故，能至无上正等菩提。

“善现当知，如人右手能作众事，如是般若波罗蜜多能引一切殊胜善法。善现当知，如人左手所作不便，如是前五波罗蜜多不能引生殊胜善法。

“善现当知，譬如众流随其大小，若入大海同一咸味；布施等五波罗蜜多亦复如是，要入般若波罗蜜多，乃能证得一切智智，由此得名到彼岸者。

“善现当知，如转轮王欲有所趣，四军导从，轮宝居先。王及四军念欲饮食，轮即为住；既饮食已，王念欲行，轮即前去。其轮去住随王意欲，至所趣方不复前去。布施等五波罗蜜多亦复如是，与诸善法欲趣无上正等菩提，要因般若波罗蜜多以为前导，进止俱随不相舍离，若至佛果更不前进。

“善现当知，如转轮王，七宝具足，欲有所至，四军、七宝前后导从。尔时轮宝虽最居先，而不分别前后之相。如是前五波罗蜜多与诸善法欲趣无上正等菩提，定以般若波罗蜜多为其前导，然此般若波罗蜜多不作是念：‘我于前五波罗蜜多最为前导，彼随从我。’布施等五波罗蜜多不作是念：‘甚深般若波罗蜜多居我等前，我随从彼。’所以者何？如是六种波罗蜜多及一切法，自性皆钝、无所能为、无有主宰、虚假不实、空无所有、不自在相，譬如阳焰、光影、水月、幻事、梦等，其中都无分别作用真实体相。”

具寿善现复白佛言：“若一切法自性皆空，都无真实体相作用，诸菩萨摩诃萨云何修学布施等六波罗蜜多，能证无上正等菩提？”

佛告善现：“诸菩萨摩诃萨于此六种波罗蜜多勤修学时，常作是念：‘世间有情心恒颠倒，没生死苦不能自脱。我若不修巧便胜行，不能拔济彼生死苦。我当为彼诸有情类，勤修布施乃至般若波罗蜜多方便善巧，速趣无上正等菩提，拔诸有情生死大苦。’

“是菩萨摩诃萨作此念已，为诸有情舍内外物，舍已复作如是思惟：‘我于此物都无所舍。所以者何？此内外物自性皆空，不可舍施，非唯属我。’是菩萨摩诃萨由此观察，修行布施波罗蜜多速得圆满，疾证无上正等菩提。

“是菩萨摩诃萨为诸有情终不犯戒。所以者何？是菩萨摩诃萨常作此念：‘我为有情求趣无上正等菩提，决定不应断众生命乃至邪见，亦定不应求妙欲境及诸天乐，亦定不应求二乘地唯自解脱。’是菩萨摩诃萨由此观察，修行净戒波罗蜜多速得圆满，疾证无上正等菩提。

“是菩萨摩诃萨为诸有情不起忿恚，假使恒遭毁谤凌辱，分解支节受诸苦恼，亦不发起一念恶心。所以者何？是菩萨摩诃萨观察一切声如谷响、色如聚沫，不应于中妄生瞋恨。是菩萨摩诃萨由此观察，修行安忍波罗蜜多速得圆满，疾证无上正等菩提。

“是菩萨摩诃萨为诸有情勤求善法，乃至无上正等菩提，于其中间常不懈怠。所以者何？是菩萨摩诃萨常作是念：‘我若懈怠，不能济拔一切有情令其远离生死大苦，亦不能得一切智智。’是菩萨摩诃萨由此观察，修行精进波罗蜜多速得圆满，疾证无上正等菩提。

“是菩萨摩诃萨为诸有情勤修胜定，乃至无上正等菩提，终不发起贪、瞋、痴等散动之心。所以者何？是菩萨摩诃萨常作此念：‘我若发起贪、瞋、痴等散动之心，则不能成饶益他事，亦不能证所求佛果。’是菩萨摩诃萨由此观察，修行静虑波罗蜜多速得圆满，疾证无上正等菩提。

“是菩萨摩诃萨为诸有情不离般若波罗蜜多，乃至无上正等菩提，常勤修学微妙胜慧。所以者何？是菩萨摩诃萨常作此念：‘若离般若波罗蜜多，于诸有情不能成熟，亦不能证无上菩提。’是菩萨摩诃萨由此观察，修行般若波罗蜜多速得圆满，疾证无上正等菩提。由此因缘，虽一切法自性皆空，都无真实体相作用，而诸菩萨摩诃萨众勤修六种波罗蜜多，证得无上正等菩提。”

具寿善现复白佛言：“若此六种波罗蜜多无差别性，皆是般若波罗蜜多所摄受故，云何可说般若波罗蜜多于五波罗蜜多，为最为胜、为尊为高、为妙为微妙、为上为无上？”

佛告善现：“如是，如是，如汝所说，布施等六波罗蜜多无差别性，皆是般若波罗蜜多所摄受故。若无般若波罗蜜多，布施等五不得名为波罗蜜多；要依般若波罗蜜多，布施等五乃得名为波罗蜜多。

“善现当知，如有情类，虽有种种身色差别，若往亲近妙高山王咸同一色；如是前五波罗蜜多，虽有种种品类差别，而为般若波罗蜜多所摄受故，皆由般若波罗蜜多修成满故，皆入般若波罗蜜多，不可施设差别名姓。又前五种波罗蜜多依止般若波罗蜜多，方能证得一切智智，乃得名为到彼岸者，是故六种波罗蜜多皆同一味性无差别，不可施设此是布施乃至般若波罗蜜多。所以者何？如是六种波罗蜜多皆能证得一切智智，能到彼岸，性无差别。由是因缘，布施等六不可施设名姓有异。”

具寿善现复白佛言：“波罗蜜多及一切法若随实义，皆无此彼胜劣差别。何缘故说般若波罗蜜多于五波罗蜜多，为最为胜、为尊为高、为妙为微妙、为上为无上？”

佛告善现：“如是，如是，如汝所说，若随实义，波罗蜜多及一切法，皆无此彼胜劣差别。但依世俗言说作用，说有此彼胜劣差别，施设布施乃至般若波罗蜜多，为欲度脱诸有情类世俗作用生老病死，然诸有情生老病死皆非实有但假施设。所以者何？有情无故，当知诸法亦无所有。甚深般若波罗蜜多达一切法都无所有，能拔有情世俗作用生老病死，由此故说般若波罗蜜多于五波罗蜜多，为最为胜、为尊为高、为妙为微妙、为上为无上。

“善现当知，如转轮王所有女宝于人中女，为最为胜、为尊为高、为妙为微妙、为上为无上；如是般若波罗蜜多于前五种波罗蜜多，为最为胜、为尊为高、为妙为微妙、为上为无上。”

具寿善现复白佛言：“如来何缘但数赞说甚深般若波罗蜜多于布施等波罗蜜多，为最为胜、为尊为高、为妙为微妙、为上为无上？”

佛告善现：“由此般若波罗蜜多普能摄受一切善法，和合趣入一切智智，安住不动，以无所得为方便故。”

具寿善现复白佛言：“如是般若波罗蜜多，于诸善法有取舍不？”

佛言：“不也，如是般若波罗蜜多，于一切法无取无舍。何以故？以一切法自性皆空，都无可取、不可舍故。”

具寿善现复白佛言：“如是般若波罗蜜多，于何等法无取无舍？”

佛告善现：“如是般若波罗蜜多，于色乃至一切智智无取无舍。”

具寿善现复白佛言：“如是般若波罗蜜多，云何于色广说乃至一切智智无取无舍？”

佛告善现：“如是般若波罗蜜多，不思惟色广说乃至一切智智，是故于色广说乃至一切智智无取无舍。”

具寿善现复白佛言：“云何般若波罗蜜多，不思惟色广说乃至一切智智？”

佛告善现：“由此般若波罗蜜多于色乃至一切智智，不思惟一切相，亦不思惟一切所缘，是故于色广说乃至一切智智皆不思惟。”

具寿善现复白佛言：“若菩萨摩诃萨不思惟色广说乃至一切智智，云何增长所种善根？若不增长所种善根，云何圆满波罗蜜多？若不圆满波罗蜜多，云何证得一切智智？”

佛告善现：“若菩萨摩诃萨不思惟色广说乃至一切智智，是菩萨摩诃萨便能增长所种善根；所种善根得增长故，便能圆满波罗蜜多；波罗蜜多得圆满故，便能证得一切智智。所以者何？诸菩萨摩诃萨要于诸色广说乃至一切智智能不思惟，乃能具足修诸菩萨摩诃萨行，证得无上正等菩提。”

具寿善现复白佛言：“何因缘故，诸菩萨摩诃萨要于诸色广说乃至一切智智能不思惟，方能具足修诸菩萨摩诃萨行，证得无上正等菩提？”

佛告善现：“诸菩萨摩诃萨若思惟色广说乃至一切智智则有所得，有所得故便著三界；若著三界，不能具足修诸菩萨摩诃萨行，证得无上正等菩提。若菩萨摩诃萨不思惟色广说乃至一切智智便无所得，无所得故不著三界；以于三界不生著故，便能具足修诸菩萨摩诃萨行，证得无上正等菩提。是故，善现，若菩萨摩诃萨欲能具足修诸菩萨摩诃萨行，疾证无上正等菩提，当勤修学甚深般若波罗蜜多，不应思惟染著诸法。”

具寿善现复白佛言：“若菩萨摩诃萨欲勤修学甚深般若波罗蜜多，当于何住？”

佛告善现：“若菩萨摩诃萨欲勤修学甚深般若波罗蜜多，不应住色广说乃至一切智智。”

具寿善现复白佛言：“何因缘故，诸菩萨摩诃萨欲勤修学甚深般若波罗蜜多，不应住色广说乃至一切智智？”

佛告善现：“若菩萨摩诃萨能勤修学甚深般若波罗蜜多，于一切法无执著故，不应住色广说乃至一切智智。所以者何？是菩萨摩诃萨不见有法可于其中而起执著及可安住。如是，善现，诸菩萨摩诃萨以无执著及无安住而为方便，能勤修学甚深般若波罗蜜多。

“善现当知，若菩萨摩诃萨作如是念：‘若能如是无所执著、无所安住，精勤修学甚深般若波罗蜜多，是修般若波罗蜜多，是行般若波罗蜜多。我能如是无所执著、无所安住，精勤修学甚深般若波罗蜜多，是修般若波罗蜜多，是行般若波罗蜜多。’是菩萨摩诃萨由如是念取相执著，远离般若波罗蜜多；若远离般若波罗蜜多，则远离布施波罗蜜多广说乃至一切智智。所以者何？甚深般若波罗蜜多于一切法无所执著，非深般若波罗蜜多有执著者及执著性。所以者何？甚深般若波罗蜜多都无自性可于诸法有所执著。是故，善现，诸菩萨摩诃萨行深般若波罗蜜多，于一切法及深般若波罗蜜多皆无执著。

“善现当知，若菩萨摩诃萨行深般若波罗蜜多时，起如是想：‘此是般若波罗蜜多，我行般若波罗蜜多，即是遍行诸法实相。’是菩萨摩诃萨由起此想，便退般若波罗蜜多；若退般若波罗蜜多，则退布施波罗蜜多广说乃至一切智智。所以者何？甚深般若波罗蜜多是一切种白法根本，若退般若波罗蜜多，则为退失一切白法。

“善现当知，若菩萨摩诃萨作如是念：‘甚深般若波罗蜜多，摄受布施波罗蜜多广说乃至一切智智。’是菩萨摩诃萨退失般若波罗蜜多，若退失般若波罗蜜多，则不能摄受布施波罗蜜多广说乃至一切智智。所以者何？非离般若波罗蜜多能遍摄受菩提分法，及能证得一切智智。

“善现当知，若菩萨摩诃萨作如是念：‘安住般若波罗蜜多，便于无上正等菩提定得受记。’是菩萨摩诃萨由作是念，退失般若波罗蜜多；若退失般若波罗蜜多，便于无上正等菩提不堪受记。所以者何？非离般若波罗蜜多可于无上正等菩提有得受记。

“善现当知，若菩萨摩诃萨作如是念：‘安住般若波罗蜜多，则能引发布施波罗蜜多，乃至能引发大慈、大悲、大喜、大舍。’是菩萨摩诃萨由如是念，则退失般若波罗蜜多；若退失般若波罗蜜多，则不能引发布施波罗蜜多，乃至不能引发大慈、大悲、大喜、大舍。所以者何？非离般若波罗蜜多，而能引发安住胜法。

“善现当知，若菩萨摩诃萨作如是念：‘佛知诸法无摄受相，自证无上正等菩提；得菩提已，为诸有情宣说开示诸法实相。’是菩萨摩诃萨由如是念，则为退失甚深般若波罗蜜多。所以者何？如来于法无知、无觉、无说、无示。所以者何？诸法实性不可知觉、不可施设，云何得有知、觉、说、示一切法者？若言实有知觉说示一切法者，无有是处。”

尔时，具寿善现复白佛言：“世尊，诸菩萨摩诃萨行深般若波罗蜜多，云何当得离如是等种种过失？”

佛告善现：“若菩萨摩诃萨行深般若波罗蜜多，作如是念：‘一切法无所有、不可取，若法无所有、不可取，则无有能现等觉者，亦无有能宣说开示。’若能如是行，是行深般若波罗蜜多，离诸过失。若菩萨摩诃萨著无所有、不可取法，则离般若波罗蜜多。所以者何？甚深般若波罗蜜多，于一切法无所执著、无所摄受；若于诸法有所执著、有所摄受，则离般若波罗蜜多。”

具寿善现复白佛言：“般若波罗蜜多于般若波罗蜜多，为远离、为不远离？乃至布施波罗蜜多于布施波罗蜜多，为远离、为不远离？广说乃至一切智智于一切智智，为远离、为不远离？世尊，若般若波罗蜜多于般若波罗蜜多，设远离、设不远离，云何菩萨摩诃萨能无执著引发般若波罗蜜多？如是乃至若布施波罗蜜多于布施波罗蜜多，设远离、设不远离，云何菩萨摩诃萨能无执著引发布施波罗蜜多？广说乃至若一切智智于一切智智，设远离、设不远离，云何菩萨摩诃萨能无执著引发一切智智？”

佛告善现：“般若波罗蜜多于般若波罗蜜多，非远离、非不远离，是故菩萨摩诃萨能无执著引发般若波罗蜜多；如是乃至布施波罗蜜多于布施波罗蜜多，非远离、非不远离，是故菩萨摩诃萨能无执著引发布施波罗蜜多；广说乃至一切智智于一切智智，非远离、非不远离，是故菩萨摩诃萨能无执著引发一切智智。所以者何？非即自性，非离自性，而能引发安住自性。

“复次，善现，诸菩萨摩诃萨行深般若波罗蜜多，不执著色，谓此是色、此色属彼，广说乃至亦不执著一切智智，谓此是一切智智、此一切智智属彼。是菩萨摩诃萨于如是一切法无执著故，便能引发般若波罗蜜多，乃至能引发一切智智。所以者何？若菩萨摩诃萨行深般若波罗蜜多，于诸法中有所执著，谓此是法、此法属彼，则不能随意引发安住殊胜功德。

“复次，善现，诸菩萨摩诃萨行深般若波罗蜜多，不观色若常若无常、若乐若苦、若我若无我、若净若不净、若空若不空、若远离若不远离，乃至不观一切智智若常若无常、若乐若苦、若我若无我、若净若不净、若空若不空、若远离若不远离。是菩萨摩诃萨于如是一切法不观察，便引发般若波罗蜜多，乃至能引发一切智智。所以者何？若菩萨摩诃萨行深般若波罗蜜多，于诸法中有所观察若常若无常、若乐若苦、若我若无我、若净若不净、若空若不空、若远离若不远离，则不能随意引发安住殊胜功德。

“复次，善现，若菩萨摩诃萨行深般若波罗蜜多，则为修行布施波罗蜜多，广说乃至亦为修行一切智智。

“复次，善现，甚深般若波罗蜜多随所行处，一切所有波罗蜜多及余一切菩提分法皆悉随行；甚深般若波罗蜜多随所至处，一切所有波罗蜜多及余一切菩提分法皆悉随至。如转轮王随所行处，四部勇军皆悉随行，如转轮王随所至处，四部勇军皆悉随至；甚深般若波罗蜜多亦复如是，随有所行及有所至，布施等五波罗蜜多及余一切菩提分法皆悉随逐，究竟至于一切智智。如善御者驾驷马车，令避险路行于正道，随本意欲能往所至；甚深般若波罗蜜多亦复如是，善御一切波罗蜜多及余所有菩提分法，令避生死涅槃险路，行于自利利他正道，至本所求一切智智。”

尔时，善现便白佛言：“诸菩萨摩诃萨云何为道？云何非道？”

佛告善现：“若声闻道、若独觉道、若异生道，非诸菩萨摩诃萨道，依此不能往一切智智故；甚深般若波罗蜜多所引一切菩提分法，是诸菩萨摩诃萨道，依此定能往一切智智故。”

具寿善现复白佛言：“甚深般若波罗蜜多出现世间能为大事，所谓示现一切菩萨摩诃萨众道、非道相，令诸菩萨摩诃萨众知道、非道，疾能证得一切智智。”

佛告善现：“如是，如是，如汝所说，甚深般若波罗蜜多出现世间能为大事，所谓示现一切菩萨摩诃萨众道、非道相，令诸菩萨摩诃萨众知道、非道，疾能证得一切智智。

“复次，善现，甚深般若波罗蜜多出现世间能为大事，所谓度脱无量无数无边有情，令获殊胜利益安乐。善现当知，甚深般若波罗蜜多虽作无边利乐他事，而于此事无所取著。善现当知，甚深般若波罗蜜多虽能示现所作事业，而不取色、受、想、行、识，乃至不取一切智智，亦复不取声闻、独觉所作事业。善现当知，甚深般若波罗蜜多，虽能引导一切菩萨摩诃萨众令趣无上正等菩提，远离声闻、独觉等地，而于诸法无生无灭，以法住性是定量故。”

尔时，善现复白佛言：“甚深般若波罗蜜多若于诸法无生无灭，云何菩萨摩诃萨行深般若波罗蜜多时，为诸有情应行布施，应持净戒，应起安忍，应勤精进，应入静虑，应修般若？”

佛告善现：“诸菩萨摩诃萨行深般若波罗蜜多时，缘一切智智，为诸有情应行布施，应持净戒，应起安忍，应勤精进，应入静虑，应修般若。是菩萨摩诃萨持此善根，与诸有情平等共有回向无上正等菩提。是菩萨摩诃萨持此善根，回向无上正等觉故，则修六种波罗蜜多速得圆满，亦修菩萨慈、悲、喜、舍速得圆满，由斯疾得一切智智，乃至安坐妙菩提座，常不远离如是六种波罗蜜多。若菩萨摩诃萨常不远离如是六种波罗蜜多，则不远离一切智智。是故，善现，若菩萨摩诃萨欲疾证得一切智智，当勤精进修学六种波罗蜜多，常勤精进修行六种波罗蜜多。若菩萨摩诃萨常勤精进修学、修行如是六种波罗蜜多，一切善根疾得圆满，速证无上正等菩提。是故，善现，诸菩萨摩诃萨应与六种波罗蜜多恒共相应，无得暂舍。”

尔时，善现便白佛言：“云何菩萨摩诃萨能与六种波罗蜜多常共相应，无时暂舍？”

佛告善现：“若菩萨摩诃萨如实观色非相应非不相应，如实观受、想、行、识非相应非不相应，广说乃至如实观一切智智非相应非不相应，是菩萨摩诃萨能与六种波罗蜜多常共相应，无时暂舍。

“复次，善现，若菩萨摩诃萨常作是念：‘我不应住色，亦不应住非色，广说乃至我不应住一切智智，亦不应住非一切智智。何以故？色非能住、非所住，广说乃至一切智智亦非能住、非所住故。’是菩萨摩诃萨能与六种波罗蜜多常共相应，无时暂舍。

“善现当知，若菩萨摩诃萨能以如是无住方便，修行六种波罗蜜多，是菩萨摩诃萨疾证无上正等菩提。

“善现当知，如人欲食庵没罗果、半娜娑果，先取其子种植良田，随时溉灌守视营理，渐次生长芽茎枝叶，时节和合便有华果，果成熟已取而食之。如是，善现，诸菩萨摩诃萨欲得无上正等菩提，先学六种波罗蜜多，复于有情或以布施、或以爱语、或以利行、或以同事而摄受之；既摄受已，教令安住布施、净戒、安忍、精进、静虑、般若波罗蜜多，及令安住四念住等菩提分法；既安住已，解脱一切生死大苦，证得常住永寂安乐。菩萨如是当得无上正等菩提，能尽未来饶益一切。

“是故，善现，若菩萨摩诃萨欲于诸法不假他缘而自开悟，欲能成熟一切有情，欲能严净所求佛土，欲疾安坐妙菩提座，欲能降伏诸恶魔军，欲疾证得一切智智，欲转法轮度有情众，应学六种波罗蜜多，以四摄事方便摄受诸有情类，令其解脱生死众苦。菩萨如是勤修学时，应于般若波罗蜜多常勤修学。”

具寿善现复白佛言：“佛说菩萨应于般若波罗蜜多勤修学耶？”

佛言：“善现，如是，如是，我说菩萨应于般若波罗蜜多常勤修学。

“善现当知，若菩萨摩诃萨欲于诸法得大自在，当学般若波罗蜜多。所以者何？甚深般若波罗蜜多具大威力，能令菩萨摩诃萨众于一切法得大自在。善现当知，甚深般若波罗蜜多是诸善法所趣向门，譬如大海是一切水所趣向门。是故，善现，若声闻乘善男子等，若独觉乘善男子等，若无上乘善男子等，皆应于此甚深般若波罗蜜多常勤修学。

“善现当知，诸菩萨摩诃萨于深般若波罗蜜多勤修学时，应于布施乃至般若波罗蜜多亦常修学，乃至应于一切智智亦常修学。

“善现当知，如善射人，甲胄坚固，执好弓箭，不惧怨敌；诸菩萨摩诃萨亦复如是，摄受般若波罗蜜多广说乃至一切智智方便善巧，一切魔军、外道、他论皆不能伏。是故，善现，若菩萨摩诃萨欲得无上正等菩提，转妙法轮度有情众，当勤修学甚深般若波罗蜜多。若菩萨摩诃萨常勤修学甚深般若波罗蜜多，便为过去、未来、现在诸佛世尊常共护念。”

具寿善现即白佛言：“云何菩萨摩诃萨常勤修学甚深般若波罗蜜多，便为过去、未来、现在诸佛世尊常共护念？”

佛告善现：“若菩萨摩诃萨常勤修学甚深般若波罗蜜多，即能修行布施、净戒、安忍、精进、静虑、般若波罗蜜多广说乃至一切智智故，为过去、未来、现在诸佛世尊常共护念。”

具寿善现复白佛言：“是菩萨摩诃萨云何修行布施、净戒、安忍、精进、静虑、般若波罗蜜多广说乃至一切智智，便为过去、未来、现在诸佛世尊常共护念？”

佛告善现：“是菩萨摩诃萨修行布施波罗蜜多广说乃至一切智智时，观布施波罗蜜多乃至一切智智皆不可得故，为过去、未来、现在诸佛世尊常共护念。

“复次，善现，过去、未来、现在诸佛，于是菩萨摩诃萨所虽常护念，而不以色、受、想、行、识广说乃至一切智智故兴护念，以色乃至一切智智不可得故。”

具寿善现复白佛言：“诸菩萨摩诃萨虽多处学而无学处。”

佛告善现：“如是，如是，诸菩萨摩诃萨虽多处学而无学处。所以者何？实无有法可令菩萨摩诃萨众于中修学。”

尔时，善现复白佛言：“佛为菩萨摩诃萨众，或略或广宣说六种波罗蜜多相应之法。若菩萨摩诃萨欲得无上正等菩提，转妙法轮度有情众，于此六种波罗蜜多相应法教，若略若广皆应听闻、受持读诵、令极通利，既通利已如理思惟，既思惟已审正观察，既观察已，令心、心所于所缘相皆不复转。”

佛告善现：“如是，如是，如汝所说。复次，善现，诸菩萨摩诃萨于佛世尊所说六种波罗蜜多相应法教，若略若广勤修学时，应于诸法如实了知略广之相。”

尔时，善现便白佛言：“云何菩萨摩诃萨于一切法如实了知略广之相？”

佛告善现：“若菩萨摩诃萨如实了知色真如相，如实了知受、想、行、识真如相，广说乃至如实了知一切智智真如相，是菩萨摩诃萨于一切法如实了知略广之相。”

具寿善现复白佛言：“云何色真如相？云何受、想、行、识真如相？广说乃至云何一切智智真如相？诸菩萨摩诃萨如实了知而于中学，于一切法如实了知略广之相？”

佛告善现：“色真如无生无灭，亦无住异而可施设，是名色真如相；受、想、行、识真如无生无灭，亦无住异而可施设，是名受、想、行、识真如相；广说乃至一切智智真如无生无灭，亦无住异而可施设，是名一切智智真如相。诸菩萨摩诃萨如实了知当于中学，于一切法如实了知略广之相。

“复次，善现，若菩萨摩诃萨如实了知色实际相，如实了知受、想、行、识实际相，广说乃至如实了知一切智智实际相，是菩萨摩诃萨于一切法如实了知略广之相。”

尔时，善现便白佛言：“云何色实际相？云何受、想、行、识实际相？广说乃至云何一切智智实际相？诸菩萨摩诃萨如实了知而于中学，于一切法如实了知略广之相？”

佛告善现：“无色际是名色实际相，无受、想、行、识际是名受、想、行、识实际相，广说乃至无一切智智际是名一切智智实际相。诸菩萨摩诃萨如实了知当于中学，于一切法如实了知略广之相。

“复次，善现，若菩萨摩诃萨如实了知色法界相，如实了知受、想、行、识法界相，广说乃至如实了知一切智智法界相，是菩萨摩诃萨于一切法如实了知略广之相。”

尔时，善现便白佛言：“云何色法界相？云何受、想、行、识法界相？广说乃至云何一切智智法界相？诸菩萨摩诃萨如实了知而于中学，于一切法如实了知略广之相？”

佛告善现：“色如虚空，无障无碍、无生无灭、无断无续而可施设，是名色法界相；受、想、行、识如虚空，无障无碍、无生无灭、无断无续而可施设，是名受、想、行、识法界相；广说乃至一切智智如虚空，无障无碍、无生无灭、无断无续而可施设，是名一切智智法界相。诸菩萨摩诃萨如实了知当于中学，于一切法如实了知略广之相。”

尔时，善现复白佛言：“诸菩萨摩诃萨复云何应知一切法略广之相？”

佛告善现：“若菩萨摩诃萨如实了知一切法不合不散，是菩萨摩诃萨应如是知一切法略广之相。”

具寿善现便白佛言：“何等一切法不合不散？”

佛告善现：“色不合不散，受、想、行、识不合不散，广说乃至一切智智不合不散，贪欲、瞋恚、愚痴不合不散，欲界、色界、无色界不合不散，有为界、无为界不合不散。所以者何？如是诸法皆无自性，若无自性则无所有，若无所有则不可说有合有散。诸菩萨摩诃萨于一切法如是了知，则能了知略广之相。”

## 大般若波罗蜜多经卷第五百二十五

### 第三分方便善巧品第二十六之三

尔时，具寿善现白佛言：“世尊，如是名为略摄般若波罗蜜多，诸菩萨摩诃萨若于中学能多所作。世尊，如是略摄般若波罗蜜多，新学菩萨摩诃萨众应于中学，乃至住第十地诸菩萨摩诃萨亦应于中常勤修学。若菩萨摩诃萨能于如是略摄般若波罗蜜多常勤修学，于一切法能如实知略广之相。世尊，如是略摄般若波罗蜜多微妙法门，利根菩萨摩诃萨众乃能悟入。”

佛告善现：“如是法门，诸菩萨摩诃萨若利根者、若中根者、若钝根者，皆能悟入如是法门无障无碍，诸菩萨摩诃萨定、不定根专心学者皆能悟入。善现当知，如是法门微妙清净，诸懈怠者、劣精进者、失正念者、散动心者、习恶慧者不能悟入，不懈怠者、胜精进者、具正念者、善摄心者、修妙慧者乃能悟入。善现当知，若菩萨摩诃萨欲住菩萨不退转地展转乃至第十地者，当勤方便入此法门；若菩萨摩诃萨欲疾证得一切智智，当勤方便入此法门。

“善现当知，若菩萨摩诃萨如此般若波罗蜜多甚深经典所说而学，是菩萨摩诃萨则能随学布施、净戒、安忍、精进、静虑、般若波罗蜜多，亦能随学内空乃至无性自性空，亦能随学真如乃至不思议界，亦能随学苦圣谛乃至道圣谛，亦能随学四念住乃至八圣道支，亦能随学四静虑、四无量、四无色定，亦能随学空、无相、无愿解脱门，亦能随学八解脱乃至十遍处，亦能随学极喜地乃至法云地，亦能随学陀罗尼门、三摩地门，亦能随学五眼、六神通，亦能随学如来十力乃至十八佛不共法，亦能随学大慈、大悲、大喜、大舍，亦能随学无忘失法、恒住舍性，亦能随学一切智、道相智、一切相智，亦能随学一切菩萨摩诃萨行，亦能随学诸佛无上正等菩提，亦能随学一切智智。是菩萨摩诃萨既随学已，能随证得布施、净戒、安忍、精进、静虑、般若波罗蜜多，广说乃至一切智智。

“善现当知，若菩萨摩诃萨如此般若波罗蜜多甚深经典所说而学，是菩萨摩诃萨所有魔事皆能觉知随起即灭。是故，善现，若菩萨摩诃萨欲疾除灭一切业障，欲正摄受方便善巧，当学般若波罗蜜多。

“善现当知，若时菩萨摩诃萨勤行修习如是般若波罗蜜多，是时菩萨摩诃萨便为无量无边世界一切如来、应、正等觉现在住持说正法者常共护念。所以者何？过去、未来、现在诸佛，无不皆从甚深般若波罗蜜多而出生故。是故，善现，若菩萨摩诃萨能行般若波罗蜜多，应作是念：‘过去、未来、现在诸佛所证得法，我亦当证。’如是，善现，诸菩萨摩诃萨应勤修学甚深般若波罗蜜多，若勤修学甚深般若波罗蜜多，疾证无上正等菩提。是故，善现，诸菩萨摩诃萨常应不离一切智智相应作意行深般若波罗蜜多。

“善现当知，若菩萨摩诃萨于深般若波罗蜜多无倒修行，经弹指顷，是菩萨摩诃萨所获福聚其量甚多。假使有能方便善巧，教化三千大千世界一切有情，皆令安住布施、净戒、安忍、精进、静虑、般若波罗蜜多，或令安住清净解脱、解脱知见，或令安住预流乃至阿罗汉果，或令安住独觉菩提；是人虽获无边福聚，而犹不及无倒修行甚深般若波罗蜜多经弹指顷所得福聚。所以者何？甚深般若波罗蜜多，能生一切布施、净戒、安忍、精进、静虑、般若波罗蜜多，能生一切清净解脱、解脱知见，能生一切预流乃至阿罗汉果，能生一切独觉菩提。过去、未来、现在诸佛，无不皆由甚深般若波罗蜜多，而得出现度脱无量无边有情。

“复次，善现，若菩萨摩诃萨能常不离一切智智相应作意行深般若波罗蜜多，经须臾顷，或经半日，或经一日，或经半月，或经一月，或经一时，或经一岁，或经百岁，或经一劫，或经百劫，乃至或经无数大劫；是菩萨摩诃萨所获福聚其量甚多，胜教十方各如殑伽沙数世界诸有情类，皆令安住布施、净戒、安忍、精进、静虑、般若波罗蜜多，或令安住清净解脱、解脱知见，或令安住预流乃至阿罗汉果，或令安住独觉菩提，所获福聚。所以者何？甚深般若波罗蜜多出生过去、未来、现在一切如来、应、正等觉，为诸有情无倒施设布施、净戒、安忍、精进、静虑、般若波罗蜜多，无倒施设清净解脱、解脱知见，无倒施设预流乃至阿罗汉果，无倒施设独觉菩提，无倒施设诸佛无上正等菩提故，此福聚胜过于彼。

“复次，善现，若菩萨摩诃萨如深般若波罗蜜多所说而住，是菩萨摩诃萨当知已住不退转位，常为诸佛之所护念，成就最胜方便善巧，已曾亲近、供养恭敬无量俱胝那庾多佛，于诸佛所已植无量胜妙善根，已为无量真净善友之所摄护，久已修习布施等六波罗蜜多，广说乃至一切智智。善现当知，是菩萨摩诃萨住童真地，一切所愿无不圆满，常见诸佛曾无暂舍，于诸善根恒不远离，常能成熟所化有情，亦常严净所求佛土，从一佛国至一佛国，供养恭敬、尊重赞叹诸佛世尊，听受修行菩萨乘法。善现当知，是菩萨摩诃萨已得无断无尽辩才，已得殊胜陀罗尼法，成就最上微妙色身，已得诸佛授圆满记，于随所乐为度有情，受诸有身已得自在。

“善现当知，是菩萨摩诃萨善入所缘，善入行相，善入一切字、非字门，善入有言、无言法义，善入一、二及多增语，善入女男非二增语，善入过去、未来、现在诸法增语，善入诸文，善入诸义，善入诸蕴，善入诸处，善入诸界，善入缘起及缘起支，善入世间，善入涅槃，善入法界相，善入有为相，善入无为相，善入行相，善入非行相，善入相相，善入非相相，善入有性，善入无性，善入自性，善入他性，善入结缚，善入离系，善入结缚离系，善入相应，善入不相应，善入相应、不相应，善入真如，善入不虚妄性，善入不变异性，善入法性，善入法界，善入法定，善入法住，善入因性，善入非因性，善入缘性，善入非缘性，善入圣谛，善入静虑，善入无量，善入无色，善入布施乃至般若波罗蜜多，善入四念住乃至八圣道支，善入空、无相、无愿解脱门，善入八解脱乃至十遍处，善入一切陀罗尼门，善入一切三摩地门，善入五眼，善入六神通，善入菩萨摩诃萨地，善入如来十力乃至十八佛不共法，善入大慈、大悲、大喜、大舍，善入诸相，善入随好，善入无忘失法、恒住舍性，善入一切智、道相智、一切相智，善入有为界，善入无为界，善入界，善入非界，善入空，善入不空，善入色作意乃至识作意，广说乃至善入一切智智作意，善入色相空乃至识相空，广说乃至善入一切智智相空，善入轻安道，善入不轻安道，善入生，善入灭，善入住、异，善入正见，善入邪见，善入见，善入非见，善入贪、瞋、痴，善入无贪、无瞋、无痴，善入见、缠、随眠、结缚，善入彼断，善入名，善入色，善入名、色，善入所缘缘，善入增上缘，善入因缘，善入等无间缘，善入行相，善入因果，善入苦、集、灭、道，善入五趣，善入五趣道，善入预流果及预流果道，善入一来果及一来果道，善入不还果及不还果道，善入阿罗汉果及阿罗汉果道，善入独觉菩提及独觉菩提道，善入无上菩提及无上菩提道，善入一切智及一切智道，善入道相智及道相智道，善入一切相智及一切相智道，善入根及根圆满，善入根胜劣，善入疾慧、利慧、速慧、达慧、广慧、深慧、大慧、无障碍慧，善入过去、未来、现在，善入方便，善入意乐、增上意乐，善入文义，善入安立三乘方便。

“善现当知，若菩萨摩诃萨行深般若波罗蜜多，引深般若波罗蜜多，修深般若波罗蜜多，得如是等无量无边功德胜利。”

尔时，善现便白佛言：“诸菩萨摩诃萨云何行深般若波罗蜜多？云何引深般若波罗蜜多？云何修深般若波罗蜜多？”

佛告善现：“诸菩萨摩诃萨应观色蕴乃至识蕴寂静故、可破坏故、不自在故、体虚伪故、不坚实故，应行深般若波罗蜜多；广说乃至应观一切智智寂静故、可破坏故、不自在故、体虚伪故、不坚实故，应行深般若波罗蜜多。善现汝问‘诸菩萨摩诃萨云何引深般若波罗蜜多？’者，诸菩萨摩诃萨如引虚空空，应引深般若波罗蜜多。善现汝问‘诸菩萨摩诃萨云何修深般若波罗蜜多？’者，诸菩萨摩诃萨如修除遣，应修深般若波罗蜜多。”

具寿善现复白佛言：“诸菩萨摩诃萨行深般若波罗蜜多，引深般若波罗蜜多，修深般若波罗蜜多，应经几时？”

佛告善现：“诸菩萨摩诃萨从初发心乃至安坐妙菩提座，应行深般若波罗蜜多，应引深般若波罗蜜多，应修深般若波罗蜜多。”

具寿善现复白佛言：“诸菩萨摩诃萨住何等心无间，应行深般若波罗蜜多，应引深般若波罗蜜多，应修深般若波罗蜜多？”

佛告善现：“诸菩萨摩诃萨从初发心乃至究竟，无容暂起诸余作意，唯常安住一切智智相应作意，应行深般若波罗蜜多，应引深般若波罗蜜多，应修深般若波罗蜜多。善现当知，是菩萨摩诃萨乃至能令心、心所法于境不转，乃得名为行深般若波罗蜜多，引深般若波罗蜜多，修深般若波罗蜜多。”

“世尊，诸菩萨摩诃萨于深般若波罗蜜多为行、引、修，得一切智智不？”

“不尔，善现。”

“世尊，诸菩萨摩诃萨于深般若波罗蜜多为不行、引、修，得一切智智不？”

“不尔，善现。”

“世尊，诸菩萨摩诃萨于深般若波罗蜜多为亦行、引、修亦不行、引、修，得一切智智不？”

“不尔，善现。”

“世尊，诸菩萨摩诃萨于深般若波罗蜜多为非行、引、修非不行、引、修，得一切智智不？”

“不尔，善现。”

“世尊，若尔，诸菩萨摩诃萨云何当得一切智智？”

“善现，诸菩萨摩诃萨得一切智智当如真如。”

“世尊，云何当如真如？”

“善现，当如实际。”

“世尊，云何当如实际？”

“善现，当如法界。”

“世尊，云何当如法界？”

“善现，当如我界乃至补特伽罗界。”

“世尊，云何当如我界乃至补特伽罗界？”

“善现，于意云何？我乃至补特伽罗为可得不？”

“不也，世尊。”

“善现，若我乃至补特伽罗既不可得，我当云何可施设我界乃至补特伽罗界？如是，善现，若菩萨摩诃萨不施设般若波罗蜜多，亦不施设一切智智，亦不施设一切法，是菩萨摩诃萨定当证得一切智智。”

具寿善现复白佛言：“为但般若波罗蜜多不可施设，为静虑等波罗蜜多亦不可施设耶？”

佛告善现：“非但般若波罗蜜多不可施设，静虑等五波罗蜜多亦不可施设。若声闻法、若独觉法、若菩萨法、若诸佛法、若有为法、若无为法，如是等一切法皆不可施设。”

具寿善现复白佛言：“若一切法皆不可施设，云何可施设是地狱、是傍生、是鬼界、是人、是天、是预流、是一来、是不还、是阿罗汉、是独觉、是菩萨、是诸佛、是一切法耶？”

佛告善现：“于意云何？有情施设及法施设实可得不？”

善现白言：“不也，世尊。”

佛告善现：“若有情施设及法施设实不可得，我当云何可施设是地狱，广说乃至是一切法？如是，善现，诸菩萨摩诃萨行深般若波罗蜜多，应学一切法皆不可施设，而趣无上正等菩提。”

尔时，善现便白佛言：“诸菩萨摩诃萨行深般若波罗蜜多时，岂不应学色？岂不应学受、想、行、识？广说乃至岂不应学一切智智？”

佛告善现：“诸菩萨摩诃萨行深般若波罗蜜多时，应学色不增不减，应学受、想、行、识不增不减，广说乃至应学一切智智不增不减。”

具寿善现复白佛言：“诸菩萨摩诃萨行深般若波罗蜜多时，云何应学色不增不减？云何应学受、想、行、识不增不减？广说乃至云何应学一切智智不增不减？”

佛告善现：“诸菩萨摩诃萨行深般若波罗蜜多时，以不生不灭故应学色，以不生不灭故应学受、想、行、识，广说乃至以不生不灭故应学一切智智。”

具寿善现复白佛言：“诸菩萨摩诃萨行深般若波罗蜜多时，云何以不生不灭故应学色？云何以不生不灭故应学受、想、行、识？广说乃至云何以不生不灭故应学一切智智？”

佛告善现：“诸菩萨摩诃萨行深般若波罗蜜多时，应学不起不作诸行若遣若修。”

具寿善现复白佛言：“诸菩萨摩诃萨行深般若波罗蜜多时，云何应学不起不作诸行若遣若修？”

佛告善现：“诸菩萨摩诃萨行深般若波罗蜜多时，观一切法自相皆空，应学不起不作诸行若遣若修。”

具寿善现复白佛言：“云何菩萨摩诃萨行深般若波罗蜜多时，观一切法自相皆空？”

佛告善现：“诸菩萨摩诃萨行深般若波罗蜜多时，应观色由色相空，应观受、想、行、识由受、想、行、识相空，广说乃至应观诸佛无上正等菩提由诸佛无上正等菩提相空，应观一切智智由一切智智相空。如是，善现，诸菩萨摩诃萨行深般若波罗蜜多时，应观诸法自相皆空。”

具寿善现复白佛言：“若色由色相空，受、想、行、识由受、想、行、识相空，广说乃至诸佛无上正等菩提由诸佛无上正等菩提相空，一切智智由一切智智相空，云何菩萨摩诃萨行深般若波罗蜜多？”

佛告善现：“若菩萨摩诃萨都无所行，是行深般若波罗蜜多。”

具寿善现复白佛言：“何缘菩萨摩诃萨都无所行，是行深般若波罗蜜多？”

佛告善现：“由深般若波罗蜜多不可得，诸菩萨摩诃萨亦不可得，行亦不可得，若能行者、若由此行、行时、行处皆不可得。是故，善现，诸菩萨摩诃萨都无所行，是行深般若波罗蜜多，以于其中一切戏论不可得故。”

具寿善现复白佛言：“若菩萨摩诃萨都无所行是行深般若波罗蜜多，新学菩萨摩诃萨云何行深般若波罗蜜多？”

佛告善现：“新学菩萨摩诃萨从初发心，应于一切法常学无所得；如是学已，用无所得而为方便，应修布施乃至般若波罗蜜多，广说乃至用无所得而为方便，应修一切智智。”

具寿善现复白佛言：“齐何名为有所得者？齐何名为无所得者？”

佛告善现：“诸有二者名有所得，诸无二者名无所得。”

具寿善现复白佛言：“云何有二名有所得？云何无二名无所得？”

佛告善现：“眼、色为二，乃至意、法为二，广说乃至诸佛无上正等菩提、诸佛为二。如是一切有戏论者皆名为二，诸有二者皆有所得。非眼、非色为无二，乃至非意、非法为无二，广说乃至非佛无上正等菩提、非佛为无二。如是一切离戏论者皆名无二，诸无二者皆无所得。”

具寿善现复白佛言：“为由有所得故无所得？为由无所得故无所得？”

佛告善现：“非由有所得故无所得，亦非由无所得故无所得，然有所得及无所得平等之性名无所得。如是，善现，诸菩萨摩诃萨于有所得及无所得平等性中应勤修学。善现当知，诸菩萨摩诃萨如是学时，名学般若波罗蜜多无所得义离诸过失。”

具寿善现复白佛言：“若菩萨摩诃萨行深般若波罗蜜多时，不著有所得、不著无所得，是菩萨摩诃萨云何修行甚深般若波罗蜜多，能从一地进趣一地渐次圆满，由斯证得一切智智？”

佛告善现：“诸菩萨摩诃萨行深般若波罗蜜多时，非住有所得、非住无所得行深般若波罗蜜多，能从一地进趣一地渐次圆满，乃至证得一切智智。所以者何？甚深般若波罗蜜多无所得，一切智智亦无所得，能行深般若波罗蜜多者、行处、行时亦无所得，此无所得亦无所得。善现当知，诸菩萨摩诃萨应如是行甚深般若波罗蜜多。”

具寿善现复白佛言：“若甚深般若波罗蜜多不可得，一切智智亦不可得，能行深般若波罗蜜多者、行处、行时亦不可得，此不可得亦不可得，云何菩萨摩诃萨行深般若波罗蜜多时，于一切法常乐决择，谓此是色，此是受、想、行、识，广说乃至此是无上正等菩提，此是清净一切智智？”

佛告善现：“诸菩萨摩诃萨行深般若波罗蜜多时，虽于诸法常乐决择而不得色，不得受、想、行、识，乃至不得一切智智。”

具寿善现复白佛言：“诸菩萨摩诃萨行深般若波罗蜜多时，若不得色，不得受、想、行、识，乃至不得一切智智，云何能圆满六波罗蜜多？若不能圆满六波罗蜜多，云何能入菩萨正性离生位？若不能入菩萨正性离生位，云何能严净佛土、成熟有情？若不能严净佛土、成熟有情，云何能得一切智智？若不能得一切智智，云何能转妙法轮作诸佛事？若不能转妙法轮作诸佛事，云何能解脱有情生死众苦，令得究竟安乐涅槃？”

佛告善现：“诸菩萨摩诃萨行深般若波罗蜜多时，不为色故行深般若波罗蜜多，不为受、想、行、识故行深般若波罗蜜多，广说乃至不为无上正等菩提故行深般若波罗蜜多，不为一切智智故行深般若波罗蜜多。”

尔时，具寿善现白佛言：“世尊，诸菩萨摩诃萨为何事故行深般若波罗蜜多？”

佛告善现：“诸菩萨摩诃萨无所为故行深般若波罗蜜多。所以者何？以一切法都无所为、都无所作，甚深般若波罗蜜多亦无所为、亦无所作，诸佛无上正等菩提亦无所为、亦无所作，诸菩萨摩诃萨亦无所为、亦无所作。如是，善现，诸菩萨摩诃萨以无所为及无所作而为方便，行深般若波罗蜜多。”

具寿善现复白佛言：“若一切法皆无所为亦无所作，不应建立三乘差别，谓声闻乘、若独觉乘、若无上乘。”

佛告善现：“非无所为、无所作法可得建立，要有所为、有所作法可得建立。所以者何？有诸愚夫无闻异生，执著诸色、受、想、行、识，广说乃至一切智智；由执著故，念色得色，念受、想、行、识得受、想、行、识，广说乃至念一切智智得一切智智；由念得故，作是思惟：‘我定当得无上菩提，脱诸有情生死大苦，令得究竟安乐涅槃。’善现当知，是诸愚夫无闻异生，由颠倒故作是思惟，则为谤佛。所以者何？佛以五眼求色不可得，求受、想、行、识不可得，乃至求佛无上菩提亦不可得，求诸有情亦不可得。彼诸愚夫无闻异生，盲无慧目执著诸法，若当证得无上菩提，脱诸有情生死大苦，令得究竟安乐涅槃，必无是处。”

具寿善现复白佛言：“若诸如来、应、正等觉皆以五眼求色不可得，求受、想、行、识亦不可得，乃至求佛无上菩提亦不可得，求诸有情亦不可得，应无证得无上菩提，脱诸有情生死大苦，令得究竟安乐涅槃。若尔，云何世尊证得无上菩提，安立有情三聚差别，谓正性定聚、邪性定聚及不定聚？”

佛告善现：“我以五眼如实观察，决定无我实能证得无上菩提，安立有情三聚差别。然诸有情愚痴颠倒，于非实法起实法想，于非实有情起实有情想；我为除遣彼虚妄执，依世俗说，不依胜义。”

具寿善现复白佛言：“如来岂不安住胜义证大菩提？”

“不也，善现。”

“如来岂住妄想颠倒证大菩提？”

“不也，善现。”

具寿善现便白佛言：“如来若不安住胜义证大菩提，亦不安住妄想颠倒证大菩提，将无如来不能证得无上菩提？”

佛言：“不也，我虽证得无上菩提而无所住，谓不住有为界，亦不住无为界。

“善现当知，譬如诸佛所变化者，虽不住有为界，亦不住无为界，而有去来坐卧等事。如是诸佛所变化者，若行布施乃至般若波罗蜜多，若住内空乃至无性自性空，若住真如乃至不思议界，若住苦、集、灭、道圣谛，若修四念住乃至八圣道支，若修四静虑、四无量、四无色定，若修空、无相、无愿解脱门，若修八解脱乃至十遍处，若修极喜地乃至法云地，若修一切陀罗尼门、三摩地门，若修五眼、六神通，若修如来十力乃至十八佛不共法，若修大慈、大悲、大喜、大舍，若修无忘失法、恒住舍性，若修一切智、道相智、一切相智，若修菩萨摩诃萨行，若证无上正等菩提转妙法轮、作诸佛事。是所化者，复转化作无量有情，于中安立三聚差别。于意云何？如是诸佛所变化者，为实有去来坐卧等事，乃至为实有安立有情三聚差别不？”

善现对曰：“不也，世尊。”

佛告善现：“如是，如是，诸佛世尊知一切法皆如变化，说一切法亦如变化，虽有所为而无真实，虽度有情而无所度，如所化者度化有情。如是，善现，诸菩萨摩诃萨行深般若波罗蜜多，应如诸佛所变化者，虽有所作而无执著。”

具寿善现复白佛言：“若一切法皆如变化，诸佛亦尔，是则诸佛与所化者有何差别？”

佛告善现：“佛与所化及一切法实无差别。所以者何？诸佛所作一切事业，佛所化者亦皆能作，佛所化者所作事业，诸佛世尊亦皆能作，是故诸佛与所化者及一切法实无差别。”

具寿善现复白佛言：“若无诸佛所变化者，佛独能作所作事业？若无诸佛，彼所化者为独能作所作事不？”

佛告善现：“彼亦能作。”

善现复问：“其事云何？”

佛告善现：“如有如来名善寂惠，自应度者皆已度讫，时无菩萨堪受佛记，便化作一佛令住世间，自入无余依大涅槃界。时，彼化佛于半劫中作诸佛事，过半劫已，授一菩萨大菩提记现入涅槃。时，诸天、人、阿素洛等，皆谓彼佛今入涅槃，然化佛身实无生灭。如是，善现，诸菩萨摩诃萨行深般若波罗蜜多，应信诸法皆如变化。”

具寿善现复白佛言：“若诸佛身与化无别，云何能作真净福田？若诸有情为解脱故，于诸佛所恭敬供养乃至涅槃，其福无尽；于化佛所恭敬供养，其福亦应究竟无尽。”

佛告善现：“如诸佛身由法性故，能与施主作净福田；佛所化身亦复如是，俱令施主恭敬供养，穷生死际其福无尽。善现当知，且置恭敬供养诸佛及佛化身所获福聚，若善男子、善女人等，于诸佛所起慈敬心，思惟忆念真净功德；是善男子、善女人等，穷生死际善根无尽。善现当知，复置于佛起慈敬心、思惟忆念真净功德所获福聚，若善男子、善女人等为供养佛，下至一华散虚空中；是善男子、善女人等，穷生死际善根无尽。善现当知，复置为欲供养佛故下至一华散虚空中所获福聚，若善男子、善女人等，下至一称南谟佛陀大慈悲者；是善男子、善女人等，穷生死际善根无尽，于天、人中恒受富乐，乃至最后得般涅槃。如是，善现，于诸佛所及佛化身恭敬供养，获如是等广大饶益。是故，善现当知，诸佛与佛化身俱为施主，真净福田等无差别，诸法法性为定量故。

“复次，善现，诸菩萨摩诃萨应以如是诸法法性而为定量，行深般若波罗蜜多方便善巧，入诸法法性已，而于诸法不坏法性，谓不分别：此是般若乃至布施波罗蜜多，此是般若乃至布施波罗蜜多法性，广说乃至此是一切智智，此是一切智智法性。善现当知，诸菩萨摩诃萨行深般若波罗蜜多时，不应如是分别诸法法性差别而坏法性。”

具寿善现复白佛言：“若菩萨摩诃萨行深般若波罗蜜多，不应分别诸法法性坏法性者，云何世尊自说诸法法性差别而坏法性？谓佛常说：此是色乃至识，此是眼处乃至意处，此是色处乃至法处，此是眼界乃至意界，此是色界乃至法界，此是眼识界乃至意识界，此是六触，此是六受，此是六界，此是四缘，此是无明乃至老死，此是内法，此是外法；此是善法，此是非善法；此是有漏法，此是无漏法；此是世间法，此是出世间法；此是共法，此是不共法；此是有为法，此是无为法。佛既常说如是等法种种差别，将无世尊自坏法性？”

佛告善现：“我不自坏诸法法性，但以名相方便假说，令诸有情悟入诸法法性平等，出离生死证得涅槃。是故，善现，如来虽说诸法差别，而不名为坏诸法性。”

具寿善现复白佛言：“若佛但以名相假说诸法法性，令诸有情方便悟入法性平等，云何佛于无名相法以名相说而言不坏？”

佛告善现：“我随世俗于一切法假立名相，为诸有情方便宣说，无所执著故无所坏。

“善现当知，如愚夫类闻说苦等，执著名相不了假说，非诸如来及佛弟子闻说苦等执著名相，然如实知随世俗说，无有真实诸法名相。善现当知，若诸圣者于名著名，于相著相，彼则亦应于空著空，于无相著无相，于无愿著无愿，于真如著真如，于实际著实际，于法界著法界，于无为著无为。善现当知，是一切法唯有假名，唯有假相而无真实，圣者于中亦不执著唯假名相。如是，善现，诸菩萨摩诃萨住一切法，但假名相行深般若波罗蜜多，而于其中无所执著。”

具寿善现复白佛言：“若一切法但有名相，诸菩萨摩诃萨为何事故发菩提心，受诸勤苦行菩萨行，谓自勤苦修行布施乃至般若波罗蜜多，广说乃至勤苦修行一切智智，皆令圆满？”

佛告善现：“以一切法但有名相，如是名相唯假施设，名相性空；诸有情类颠倒执著，流转生死受诸苦恼不能解脱。是故菩萨为饶益彼发菩提心，受诸勤苦行菩萨行，渐次证得一切智智转妙法轮，以三乘法方便济拔，令出生死住涅槃界；然诸名相无生、无灭，亦无住、异施设可得。”

尔时，善现便白佛言：“佛说一切智智为一切智智耶？”

佛告善现：“我说一切智智为一切智智。”

具寿善现复白佛言：“世尊，常说一切智智略有三种，谓一切智、道相智、一切相智。如是三智，其相云何？有何差别？”

佛告善现：“一切智者，谓共声闻及独觉智。道相智者，谓共菩萨摩诃萨智。一切相智者，谓诸如来、应、正等觉不共妙智。”

具寿善现复白佛言：“何缘一切智是共声闻及独觉智？”

佛告善现：“一切智谓内外法等差别法门，声闻、独觉亦能了知此内外等法门差别，而不能知一切道相及一切法、一切种相故，一切智是共声闻及独觉智。”

具寿善现复白佛言：“何缘道相智是共菩萨摩诃萨智？”

佛告善现：“诸菩萨摩诃萨应学遍知一切道相，谓声闻道相、独觉道相、菩萨道相、如来道相。诸菩萨摩诃萨于此诸道，常应修学皆令圆满。虽令此道作所应作，而不令其证于实际故，道相智是共菩萨摩诃萨智。”

具寿善现复白佛言：“诸菩萨摩诃萨修如来道得圆满已，岂于实际亦不作证？”

佛告善现：“诸菩萨摩诃萨成熟有情、严净佛土、修诸大愿若未圆满，犹于实际未应作证；若已圆满，乃于实际应可作证。”

具寿善现复白佛言：“诸菩萨摩诃萨为住于道，证实际耶？”

佛言：“不也。”

善现复问：“诸菩萨摩诃萨为住非道，证实际耶？”

佛言：“不也。”

善现复问：“诸菩萨摩诃萨为住道非道，证实际耶？”

佛言：“不也。”

善现复问：“诸菩萨摩诃萨为住非道非非道，证实际耶？”

佛言：“不也。”

具寿善现复白佛言：“若如是者，诸菩萨摩诃萨为何所住证于实际？”

佛告善现：“于意云何？汝为住道，得尽诸漏，心解脱不？”

“不也，世尊。”

“善现，汝为住非道，得尽诸漏，心解脱不？”

“不也，世尊。”

“善现，汝为住道非道，得尽诸漏，心解脱不？”

“不也，世尊。”

“善现，汝为住非道非非道，得尽诸漏，心解脱不？”

“不也，世尊。”

佛告善现：“汝何所住，得尽诸漏，心永解脱？”

善现答言：“非我有住，得尽诸漏，心永解脱；然我尽漏，心得解脱，都无所住。”

佛告善现：“诸菩萨摩诃萨亦复如是，行深般若波罗蜜多，都无所住而证实际。”

具寿善现复白佛言：“何缘一切相智名一切相智耶？”

佛告善现：“知一切法皆同一相，谓寂灭相，是故名为一切相智。复次，善现，诸行、状、相能表诸法，如来如实能遍觉知，是故说名一切相智。”

具寿善现复白佛言：“若一切智、若道相智、若一切相智，如是三智诸烦恼断有差别不？有有余断、无余断不？”

佛告善现：“非诸烦恼断有差别，然诸如来一切烦恼习气相续皆已永断，声闻、独觉习气相续犹未永断。”

善现复问：“诸烦恼断得无为不？”

佛言：“如是。”

善现复问：“声闻、独觉不得无为，烦恼断不？”

佛言：“不也。”

善现复问：“无为法中有差别不？”

佛言：“不也。”

具寿善现复白佛言：“若无为法无差别者，佛何缘说一切如来习气相续皆已永断，声闻、独觉习气相续犹未永断？”

佛告善现：“习气相续实非烦恼，然诸声闻及诸独觉烦恼已断，犹有少分似贪、瞋等发身、语相，即说此为习气相续。此于愚夫异生相续能引无义，非在声闻、独觉相续能引无义。如是一切习气相续，如来永断。”

尔时，善现复白佛言：“道与涅槃俱无自性，佛何缘说此是预流乃至独觉，此是菩萨、此是如来？”

佛告善现：“若诸预流乃至独觉，若诸菩萨、若诸如来，一切皆是无为所显。”

具寿善现复白佛言：“无为法中实有预流乃至如来义差别不？”

佛言：“不也。”

善现复问：“若尔，何缘佛说预流乃至如来一切皆是无为所显？”

佛告善现：“我依世俗言说显示有预流等所显差别，不依胜义，非胜义中有可显示。所以者何？非胜义中有语言道、或分别慧，若复二种，然由彼彼世俗言说诸法断故，施设彼彼世俗言说诸法后际。”

具寿善现复白佛言：“若一切法自相皆空，前际尚无，况有后际？如何施设有后际耶？”

佛告善现：“如是，如是，如汝所说，诸所有法自相皆空，前际尚无，况有后际？后际实有，必无是处。然诸有情不能了达诸所有法自相皆空，为饶益彼方便假说：‘此是前际，此是后际。’然一切法自相空中，前际、后际俱不可得。如是，善现，诸菩萨摩诃萨达一切法自相空已，行深般若波罗蜜多。善现当知，若菩萨摩诃萨达一切法自相皆空，行深般若波罗蜜多，于诸法中无所执著，谓不执著若内若外、若善若非善、若世间若出世间、若有漏若无漏、若有为若无为、若声闻法、若独觉法、若菩萨法、若诸佛法，唯依世俗施设为有，不依胜义，故无执著。”

## 大般若波罗蜜多经卷第五百二十六

### 第三分方便善巧品第二十六之四

尔时，善现复白佛言：“世尊常说甚深般若波罗蜜多，甚深般若波罗蜜多依何义故名为般若波罗蜜多？”

佛告善现：“由此般若波罗蜜多到一切法究竟彼岸，依此义故，名为般若波罗蜜多。

“复次，善现，由此般若波罗蜜多，声闻、独觉、菩萨、如来能到彼岸，依此义故名为般若波罗蜜多。

“复次，善现，由此般若波罗蜜多依胜义理分析诸法，乃至无有少分可得，依此义故名为般若波罗蜜多。

“复次，善现，由此般若波罗蜜多摄藏真如、法界、法性广说乃至不思议界，依此义故名为般若波罗蜜多。

“复次，善现，由此般若波罗蜜多无有少法若相应若不相应、若有色若无色、若有见若无见、若有对若无对，依此义故名为般若波罗蜜多。所以者何？甚深般若波罗蜜多非相应非不相应、无色、无见、无对、一相，所谓无相。

“复次，善现，由此般若波罗蜜多能生一切殊胜善法，能发一切智慧辩才，能引一切世、出世乐，能照一切甚深义理，依此义故名为般若波罗蜜多。

“复次，善现，由此般若波罗蜜多理趣坚实不可动坏，依此义故名为般若波罗蜜多。

“善现当知，若菩萨摩诃萨行深般若波罗蜜多，一切恶魔及彼眷属、声闻、独觉、外道、梵志、恶友、怨雠皆不能坏。所以者何？由此般若波罗蜜多甚深经中说一切法皆自相空，诸恶魔等不得其便。善现当知，诸菩萨摩诃萨应随实义行深般若波罗蜜多，谓一切法自相皆空，一切恶缘无能动坏。

“复次，善现，诸菩萨摩诃萨欲行般若波罗蜜多甚深义趣，以无所得而为方便，应行无常义、苦义、空义、无我义，亦应行苦智义、集智义、灭智义、道智义、法智义、类智义、世俗智义、他心智义、尽智义、无生智义、如说智义。如是，善现，诸菩萨摩诃萨为行般若波罗蜜多甚深义趣，应行般若波罗蜜多。”

具寿善现即白佛言：“甚深般若波罗蜜多义与非义俱不可得，云何菩萨摩诃萨为行般若波罗蜜多甚深义趣，应行般若波罗蜜多？”

佛告善现：“诸菩萨摩诃萨为行般若波罗蜜多甚深义趣，应作是念：‘我不应行贪欲非义，我不应行瞋恚非义，我不应行愚痴非义，我不应行憍慢非义，我不应行邪见非义，我不应行乃至一切见趣非义，亦不应行贪欲、瞋恚、愚痴、憍慢、邪见、见趣及余法义。’所以者何？贪、瞋、痴等真如、实际，不与诸法为义、非义。

“复次，善现，诸菩萨摩诃萨为行般若波罗蜜多甚深义趣，应作是念：‘我不应行色义非义，我不应行受、想、行、识义非义，广说乃至我不应行诸佛无上正等菩提义非义，我不应行一切智智义非义。’所以者何？佛得无上正等觉时，求一切法义与非义都不可得。

“善现当知，诸佛出世、若不出世，诸法法界、法住、法定，法尔常住，无法于法为义非义。如是，善现，诸菩萨摩诃萨应离一切义非义执，当行般若波罗蜜多甚深义趣。”

具寿善现复白佛言：“何因缘故，甚深般若波罗蜜多不与诸法为义非义？”

佛告善现：“甚深般若波罗蜜多于有为法及无为法俱无所作，非恩非怨，无益无损，由此因缘，不与诸法为义非义。”

具寿善现复白佛言：“岂不诸佛及佛弟子、一切贤圣皆以无为为所趣义？”

佛告善现：“如是，如是，如汝所说，一切贤圣皆以无为为所趣义，然无为法不与诸法为益为损。譬如虚空、真如、实际不与诸法为益为损，诸菩萨摩诃萨甚深般若波罗蜜多亦复如是，不与诸法为益为损，是故般若波罗蜜多不与诸法为义非义。”

具寿善现复白佛言：“诸菩萨摩诃萨岂不要学无为般若波罗蜜多，乃能证得一切智智？”

佛告善现：“如是，如是，如汝所说，诸菩萨摩诃萨要学甚深无为般若波罗蜜多，乃能证得一切智智，以不二法而为方便。”

善现复问：“为以不二法得不二法耶？”

佛言：“不尔。”

善现复问：“为以二法得不二法耶？”

佛言：“不尔。”

善现白言：“若无二法不以二法、不二法得，诸菩萨摩诃萨如何当得一切智智？”

佛告善现：“二、不二法俱不可得，是故所得一切智智不以二法、不二法得，然无所得法能得无所得。所以者何？甚深般若波罗蜜多及一切智智俱不可得故，无得而得乃名真得。”

尔时，善现便白佛言：“如是般若波罗蜜多最极甚深！诸菩萨摩诃萨能为难事，不得有情，亦复不得有情施设，而为有情求趣无上正等菩提。譬如有人空中种树，甚为难事！诸菩萨摩诃萨亦复如是，不得有情及彼施设，而为有情求趣无上正等菩提，极为难事！”

佛告善现：“如是，如是，如汝所说，如是般若波罗蜜多最极甚深！诸菩萨摩诃萨能为难事，不得有情，亦复不得有情施设，而为有情求趣无上正等菩提。善现当知，诸菩萨摩诃萨虽不见有真实有情及彼施设，而诸有情愚痴颠倒执为实有，沉沦生死受苦无穷，为拔彼故求趣无上正等菩提，得菩提已方便善巧而度脱之。

“譬如有人良田种树，是人虽复不识此树根茎、枝叶、华果、受者，而种树已随时溉灌勤加守护；此树后时渐得生长，根茎、枝叶、华果茂盛，众人受用愈疾获安。诸菩萨摩诃萨亦复如是，虽不见有佛果、有情，而为有情求趣无上正等菩提，渐次修行六到彼岸及余无量菩提分法，既圆满已证得无上正等菩提，令诸有情受用佛树枝叶华果各得饶益。

“善现当知，枝叶饶益，谓诸有情依此佛树脱恶趣苦。其华饶益，谓诸有情依此佛树，或生刹帝利大族，乃至或生居士大族，或生四大王众天，乃至或生非想非非想处天。其果饶益，谓诸有情依此佛树，或证预流果乃至或证独觉菩提，或证无上正等菩提；是诸有情得菩提已，复用佛树枝叶华果饶益有情，令诸有情脱恶趣苦得人天乐，渐次安立令入三乘般涅槃界。

“善现当知，诸菩萨摩诃萨虽作如是大饶益事，而都不见有实有情得涅槃者，但见妄想众苦寂灭。如是，善现，诸菩萨摩诃萨行深般若波罗蜜多，不得有情及彼施设，然为除彼妄想颠倒，求趣无上正等菩提，由此因缘极为难事。”

具寿善现复白佛言：“诸菩萨摩诃萨当知如佛。所以者何？依诸菩萨摩诃萨故便能永断一切地狱、傍生、鬼界，亦能永断一切无暇贫穷劣趣三界众苦。”

佛告善现：“如是，如是，如汝所说，诸菩萨摩诃萨应知如佛。世间若无诸菩萨众发趣无上正等菩提，则无十方三世诸佛，亦无独觉及诸声闻，亦无有能永断地狱、傍生、鬼界及余无暇贫穷劣趣三界苦者。是故，善现，如汝所说，诸菩萨摩诃萨当知如佛。

“复次，善现当知，菩萨摩诃萨众即是如来、应、正等觉。所以者何？若由此真如施设如来、应、正等觉，即由此真如施设独觉；若由此真如施设独觉，即由此真如施设声闻；若由此真如施设声闻，即由此真如施设一切贤圣；若由此真如施设一切贤圣，即由此真如施设色蕴；若由此真如施设色蕴，即由此真如施设受、想、行、识蕴；若由此真如施设受、想、行、识蕴，即由此真如施设眼处；若由此真如施设眼处，即由此真如施设耳、鼻、舌、身、意处；如是展转广说乃至若由此真如施设诸佛无上正等菩提，即由此真如施设一切智智；若由此真如施设一切智智，即由此真如施设有为界；若由此真如施设有为界，即由此真如施设无为界；若由此真如施设无为界，即由此真如施设一切法；若由此真如施设一切法，即由此真如施设一切有情；若由此真如施设一切有情，即由此真如施设一切菩萨摩诃萨。如是，善现，若如来真如、若独觉真如、若声闻真如、若一切贤圣真如、若色等一切法真如、若有情真如、若菩萨摩诃萨真如，如是真如实皆无异，由无异故说名真如。诸菩萨摩诃萨于此真如修学圆满，证得无上正等菩提，故名如来、应、正等觉。是故，善现当知，菩萨摩诃萨众即是如来、应、正等觉，以一切法、一切有情皆以真如为定量故。

“如是，善现，诸菩萨摩诃萨应学真如甚深般若波罗蜜多。若学真如甚深般若波罗蜜多，即能学一切法真如；若能学一切法真如，则能圆满一切法真如；若能圆满一切法真如，则于一切法真如得自在；若于一切法真如得自在，则能善知一切有情根性胜劣；若能善知一切有情根性胜劣，则能审知一切有情胜解差别；若能审知一切有情胜解差别，则知一切有情自业受果；若知一切有情自业受果，则愿智圆满；若愿智圆满，则能净修三世妙智；若能净修三世妙智，则能圆满一切智智；若能圆满一切智智，则能无倒行菩萨行；若能无倒行菩萨行，则能成熟有情；若能成熟有情，则能严净佛土；若能严净佛土，则能证得所求无上正等菩提；若能证得所求无上正等菩提，则能如实转妙法轮；若能如实转妙法轮，则能无倒安立有情于三乘道；若能无倒安立有情于三乘道，则令有情入无余依般涅槃界。如是，善现，诸菩萨摩诃萨见如是等自利利他一切功德，应发无上正等觉心，勇猛正勤行深般若波罗蜜多坚固无退。”

具寿善现便白佛言：“若菩萨摩诃萨为欲饶益诸有情故，能发无上正等觉心，如说修行甚深般若波罗蜜多，世间天、人、阿素洛等皆应礼敬。”

佛言：“善现，如是，如是，如汝所说，若菩萨摩诃萨为欲饶益诸有情故，能发无上正等觉心，如说修行甚深般若波罗蜜多，世间天、人、阿素洛等皆应礼敬。”

尔时，善现复白佛言：“若菩萨摩诃萨普为饶益诸有情类初发无上正等觉心，得几所福？”

佛告善现：“是菩萨摩诃萨得福无量，算数譬喻所不能及。善现当知，假使充满三千大千佛之世界一切有情皆趣声闻或独觉地。于意云何？是诸有情，其福多不？”

善现对曰：“甚多，世尊！彼所获福无量无边。”

佛告善现：“彼所获福，于汝所问普为饶益诸有情类初发无上正等觉心一菩萨摩诃萨所获福聚，百分不及一，千分不及一，如是乃至百千俱胝那庾多分亦不及一。所以者何？声闻、独觉皆依菩萨摩诃萨有，非菩萨摩诃萨依诸声闻、独觉而有。

“复次，善现，置满三千大千世界一切有情皆趣声闻或独觉地所获福聚，设满三千大千世界一切有情皆住净观地。于意云何？是诸有情，其福多不？”

善现对言：“甚多，世尊！彼所获福无量无边。”

佛告善现：“彼所获福，于汝所问普为饶益诸有情类初发无上正等觉心一菩萨摩诃萨所获福聚，百分不及一，千分不及一，如是乃至百千俱胝那庾多分亦不及一。所以者何？声闻、独觉皆依菩萨摩诃萨有，非菩萨摩诃萨依诸声闻、独觉而有。

“复次，善现，置满三千大千世界一切有情皆住净观地所获福聚，设满三千大千世界一切有情皆住种性地、若第八地、若具见地、若薄地、若离欲地、若已办地、若独觉地。于意云何？是诸有情，其福多不？”

善现对曰：“甚多，世尊！彼所获福无量无边。”

佛告善现：“彼所获福，于汝所问普为饶益诸有情类初发无上正等觉心一菩萨摩诃萨所获福聚，百分不及一，千分不及一，如是乃至百千俱胝那庾多分亦不及一。所以者何？声闻、独觉皆依菩萨摩诃萨有，非菩萨摩诃萨依诸声闻、独觉而有。

“复次，善现，假使充满三千大千佛之世界一切有情皆为饶益诸有情类初发无上正等觉心，是诸菩萨摩诃萨众所获福聚，于入菩萨正性离生一菩萨摩诃萨所获福聚，百分不及一，千分不及一，如是乃至百千俱胝那庾多分亦不及一。

“复次，善现，假使充满三千大千佛之世界一切有情皆入菩萨正性离生，是诸菩萨摩诃萨众所获福聚，于行菩提向一菩萨摩诃萨所获福聚，百分不及一，千分不及一，如是乃至百千俱胝那庾多分亦不及一。

“复次，善现，假使充满三千大千佛之世界一切有情皆行菩提向，是诸菩萨摩诃萨众所获福聚，于一如来、应、正等觉所有福聚，百分不及一，千分不及一，如是乃至百千俱胝那庾多分亦不及一。”

具寿善现复白佛言：“初发无上正等觉心诸菩萨摩诃萨何所思惟？”

佛告善现：“是菩萨摩诃萨恒正思惟一切相智。”

具寿善现复白佛言：“一切相智以何为性？何所缘？何增上？何行相？有何相？”

佛告善现：“一切相智无性为性，无相无因，无所警觉，无生无现。又汝所问‘一切相智何所缘？何增上？何行相？有何相？’者，善现当知，一切相智无性为所缘，正念为增上，寂静为行相，无相为相。”

具寿善现复白佛言：“为但一切相智无性为性，为色、受、想、行、识亦无性为性？广说乃至为诸佛无上正等菩提亦无性为性，为有为界及无为界亦无性为性？”

佛告善现：“非但一切相智无性为性，色、受、想、行、识亦无性为性，乃至有为界及无为界亦无性为性。”

具寿善现复白佛言：“何因缘故，一切相智无性为性，色、受、想、行、识亦无性为性，乃至有为界及无为界亦无性为性？”

佛告善现：“一切相智自性无故，若法自性无，此法无性为性；色、受、想、行、识乃至有为界及无为界亦自性无故，若法自性无，此法无性为性。”

具寿善现复白佛言：“何因缘故，一切相智自性无，色、受、想、行、识乃至有为界及无为界亦自性无？”

佛告善现：“一切相智无和合自性故，若法无和合自性，此法则以无性为性；色、受、想、行、识乃至有为界及无为界亦无和合自性故，若法无和合自性，此法则以无性为性。由是因缘，诸菩萨摩诃萨应知一切法皆无性为性。复次，善现，一切法皆以空为自性、无相为自性、无愿为自性，由是因缘，诸菩萨摩诃萨应知一切法皆无性为性。复次，善现，一切法皆以真如为自性、广说乃至不思议界为自性，由是因缘，诸菩萨摩诃萨应知一切法皆无性为性。”

具寿善现复白佛言：“若一切法皆无性者，初发无上正等觉心诸菩萨摩诃萨，成就何等方便善巧，能行布施乃至般若波罗蜜多，成熟有情、严净佛土？广说乃至成就何等方便善巧，能行一切智智，成熟有情、严净佛土？”

佛告善现：“是菩萨摩诃萨成就微妙方便善巧，虽知一切法皆无性为性，而常精勤成熟有情、严净佛土；虽常精勤成熟有情、严净佛土，而恒通达一切有情及诸佛土皆以无性而为自性。善现当知，是菩萨摩诃萨虽行布施乃至般若波罗蜜多学菩提道，而知布施乃至般若波罗蜜多及菩提道皆以无性而为自性，广说乃至虽行一切智智学菩提道，而知一切智智及菩提道皆以无性而为自性。

“善现当知，是菩萨摩诃萨如是修行六到彼岸学菩提道，广说乃至如是修行一切智智学菩提道，若未成就如来十力、四无所畏、四无碍解、大慈、大悲、大喜、大舍、十八佛不共法、无忘失法、恒住舍性、一切智、道相智、一切相智及余无量无边佛法，皆名学菩提道未得圆满。若学此道已得圆满，则于一切波罗蜜多亦已圆满；波罗蜜多已圆满故，由一刹那相应般若，便能证得一切相智。尔时，一切微细烦恼习气相续永不生故名无余断，则名如来、应、正等觉。复以无障清净佛眼，遍观十方三世等法，尚不得无，况当得有？如是，善现，诸菩萨摩诃萨应行般若波罗蜜多，观一切法皆以无性而为自性。善现，是名诸菩萨摩诃萨成就微妙方便善巧，谓行般若波罗蜜多观一切法，尚不得无，况当得有？

“善现当知，是菩萨摩诃萨行深般若波罗蜜多，修布施时，于此布施、施者、受者及所施物并菩提心，尚不见无，况见为有？修净戒时，于此净戒、护净戒处、持净戒者、守净戒心，尚不见无，况见为有？修安忍时，于此安忍、修安忍处、能安忍者、修安忍心，尚不见无，况见为有？修精进时，于此精进、修精进处、能精进者、修精进心，尚不见无，况见为有？修静虑时，于此静虑、修静虑处、能静虑者、修静虑心，尚不见无，况见为有？修般若时，于此般若、修般若处、行般若者、修般若心，尚不见无，况见为有？广说乃至得一切智智时，于此一切智智、若能得者、若由此得及得时处，尚不见无，况见为有？所以者何？是菩萨摩诃萨常作是念：‘诸法皆以无性为性。如是无性本性自尔，非佛所作、非独觉作、非声闻作、亦非余作，以一切法皆无作者，离作者故。’”

尔时，善现复白佛言：“岂不诸法离诸法性？”

佛告善现：“如是，如是。”

善现复问：“若一切法离法性者，如何离法能知离法若有若无？所以者何？无法不应能知无法，有法不应能知有法，无法不应能知有法，有法不应能知无法。如是一切法皆无知为性，云何菩萨摩诃萨行深般若波罗蜜多时，显示诸法若有若无？”

佛告善现：“诸菩萨摩诃萨行深般若波罗蜜多，随世俗故，显示诸法若有若无，非随胜义。”

善现复问：“世俗、胜义为有异不？”

佛告善现：“非异世俗别有胜义。所以者何？世俗真如即是胜义。诸有情类颠倒妄执，于此真如不知不见；诸菩萨摩诃萨为饶益彼，随世俗相显示诸法若有若无，非随胜义。复次，善现，诸有情类于五蕴等起实有想，不知非有；诸菩萨摩诃萨为饶益彼，显示蕴等若有若无，令诸有情因斯了达蕴等诸法非有非无，非欲令执实有无相。如是，善现，诸菩萨摩诃萨应勤精进，离有无执，行深般若波罗蜜多，为诸有情作大饶益。”

尔时，善现复白佛言：“如来常说诸菩萨行，何等名为诸菩萨行？”

佛告善现：“菩萨行者，谓为无上菩提故行，或为饶益诸有情故名菩萨行。”

具寿善现复白佛言：“诸菩萨摩诃萨当于何处行菩萨行？”

佛告善现：“诸菩萨摩诃萨当于色空行菩萨行，当于受、想、行、识空行菩萨行，广说乃至当于一切智空行菩萨行，当于道相智、一切相智空行菩萨行，当于严净佛土空行菩萨行，当于成熟有情空行菩萨行，当于引发辩才陀罗尼空行菩萨行，当于引发文字陀罗尼空行菩萨行，当于悟入文字陀罗尼空行菩萨行，当于悟入无文字陀罗尼空行菩萨行，当于有为界空行菩萨行，当于无为界空行菩萨行。

“善现当知，诸菩萨摩诃萨如是修行菩萨行时，如佛无上正等菩提，于诸法中不作二相。善现当知，诸菩萨摩诃萨如是修行甚深般若波罗蜜多，名为无上正等菩提，及为有情行菩萨行。”

尔时，善现复白佛言：“如来处处常说佛陀，此佛陀名依何义说？”

佛告善现：“能觉实义，故名佛陀。等觉实法，故名佛陀。于真实义能正通达，故名佛陀。于一切法如所有性、尽所有性能现等觉，故名佛陀。如实开觉一切有情令离颠倒，故名佛陀。”

尔时，善现复白佛言：“如来处处常说菩提，此菩提名依何义说？”

佛告善现：“菩提者，是空义、是真如义、是实际义、是法界义、是法性义。

“复次，善现，假立名相、施设言说，能真实觉最上最妙，故名菩提。

“复次，善现，是真、是实、不虚妄、不变异，故名菩提。

“复次，善现，不可破坏、无分别义，是菩提义。

“复次，善现，诸佛所有真净遍觉，故名菩提。

“复次，善现，诸佛由此于一切法、一切种相现等正觉，故名菩提。

“复次，善现，唯假施设世俗名言，无实可得，故名菩提。”

尔时，善现复白佛言：“诸菩萨摩诃萨为菩提故，修行六种波罗蜜多广说乃至一切智智集善根时，于何等法为益为损、为增为减、为生为灭、为染为净？”

佛告善现：“诸菩萨摩诃萨为菩提故，修行六种波罗蜜多广说乃至一切智智集善根时，于一切法无益无损、无增无减、无生无灭、无染无净。所以者何？是菩萨摩诃萨为菩提故，行深般若波罗蜜多，于一切法以无所缘而为方便，不为益损、不为增减、不为生灭、不为染净而现在前。”

具寿善现复白佛言：“若菩萨摩诃萨为菩提故，行深般若波罗蜜多，于一切法以无所缘而为方便，不为益损、不为增减、不为生灭、不为染净现在前者，是菩萨摩诃萨行深般若波罗蜜多，云何摄受布施、净戒、安忍、精进、静虑、般若波罗蜜多？广说乃至云何摄受一切相智？云何能超声闻、独觉及异生地，趣入菩萨正性离生，修行菩萨摩诃萨地，渐次证得一切智智？”

佛告善现：“诸菩萨摩诃萨行深般若波罗蜜多，不以二故摄受布施乃至般若波罗蜜多，广说乃至不以二故渐次证得一切智智。”

具寿善现复白佛言：“若菩萨摩诃萨行深般若波罗蜜多，不以二故摄受布施乃至般若波罗蜜多，广说乃至不以二故渐次证得一切智智，云何菩萨摩诃萨从初发心乃至后心，恒时增长殊胜善法？”

佛告善现：“若菩萨摩诃萨以二故行，则诸善法不得增长。所以者何？愚夫异生皆依二故，所起善法不得增长；诸菩萨摩诃萨不行二故，从初发心乃至后心，恒时增长殊胜善法。是故，善现，诸菩萨摩诃萨善根坚固不可屈伏，世间天、人、阿素洛等不能破坏令堕声闻、独觉等地；世间种种恶不善法不能引夺，令行六种波罗蜜多广说乃至一切智智，所有善法不得增长。如是，善现，诸菩萨摩诃萨应行无二甚深般若波罗蜜多。”

具寿善现复白佛言：“诸菩萨摩诃萨为善根故行深般若波罗蜜多耶？”

佛言：“不尔。善现当知，诸菩萨摩诃萨不为善根故行深般若波罗蜜多，亦不为不善根故行深般若波罗蜜多。所以者何？诸菩萨摩诃萨法应如是，若未亲近供养恭敬诸佛世尊，若诸善根未极圆满，若真善友未多摄受，终不能得一切智智。”

具寿善现复白佛言：“云何菩萨摩诃萨亲近供养诸佛世尊，令诸善根最极圆满，得真善友多所摄受，疾能证得一切智智？”

佛告善现：“诸菩萨摩诃萨从初发心，亲近供养诸佛世尊，从诸佛所闻说契经乃至论义，闻已受持、转读、温习、令善通利；既善通利如理思惟，既思惟已深见意趣，见意趣已能善通达，既善通达得陀罗尼，起无碍解乃至证得无上菩提，随所生处，于所闻持正法教义常不忘失。于诸佛所广植善根，由善根力所任持故，不堕恶趣无暇处生。复由善根所摄受故，意乐清净，净意乐力所摄持故，常能无倒成熟有情、严净佛土。复由善根所摄受故，恒不远离真净善友，谓诸如来及诸菩萨、独觉、声闻并余能赞佛、法、僧者。如是，善现，诸菩萨摩诃萨亲近供养诸佛世尊，令诸善根最极圆满，得真善友多所摄受，疾能证得一切智智。是故，善现，若菩萨摩诃萨行深般若波罗蜜多，欲疾证得一切智智，当勤精进亲近供养诸佛世尊，摄受圆满胜妙善根，事真善友常无厌倦。”

尔时，善现便白佛言：“诸菩萨摩诃萨若不亲近供养诸佛，不能圆满胜妙善根，不多承事真净善友，岂不能得一切智智？”

佛告善现：“若不亲近供养诸佛，不能圆满胜妙善根，不多承事真净善友，尚不应受摩诃萨名，况能证得一切智智？所以者何？有菩萨摩诃萨亲近供养诸佛世尊、广植善根、多事善友，犹不能得一切智智，况不亲近供养诸佛、不植善根、不事善友，而能证得一切智智？彼若能得一切智智，定无是处。是故，善现，若菩萨摩诃萨欲受菩萨摩诃萨名，欲疾证得一切智智，常应亲近供养诸佛，摄植圆满殊胜善根，承事善友勿生厌倦。”

具寿善现复白佛言：“何因缘故，有菩萨摩诃萨虽能亲近供养诸佛、广植善根、多事善友，而不能得一切智智？”

佛告善现：“彼菩萨摩诃萨远离般若波罗蜜多方便善巧，虽能亲近供养诸佛、广植善根、多事善友，而不能得一切智智。”

具寿善现复白佛言：“何等名为方便善巧？诸菩萨摩诃萨成就如是方便善巧，诸有所为定能证得一切智智？”

佛告善现：“若菩萨摩诃萨从初发心，修行布施波罗蜜多时，以一切智智相应作意，或施诸佛，或施菩萨，或施独觉，或施声闻，或施诸余人非人等。是菩萨摩诃萨成就如是一切智智相应作意，虽行布施而无施想、无受者想，亦无一切我、我所想。所以者何？是菩萨摩诃萨观一切法性相皆空，无起、无成、无转、无灭，入诸法相；知一切法无作、无能，入诸行相。是菩萨摩诃萨成就如是方便善巧，恒时增长胜妙善根；由此善根常增长故，能行布施波罗蜜多，成熟有情、严净佛土。虽行布施而不希求施所得果，谓不贪著生死胜报，但为救护无救护者，及欲解脱未解脱者，勤修布施波罗蜜多。

“复次，善现，若菩萨摩诃萨从初发心，修行净戒波罗蜜多时，以一切智智相应作意受持净戒，心常不起贪、瞋、痴等随眠、缠缚，亦复不起能障菩提余不善法，所谓悭吝、恶戒、忿恚、懈怠、劣心、乱心、恶慧及余慢等，亦常不起声闻、独觉相应作意。所以者何？是菩萨摩诃萨观一切法性相皆空，无起、无成、无转、无灭，入诸法相；知一切法无作、无能，入诸行相。是菩萨摩诃萨成就如是方便善巧，恒时增长胜妙善根；由此善根常增长故，能行净戒波罗蜜多，成熟有情、严净佛土。虽行净戒而不希求戒所得果，谓不贪著生死胜报，但为救护无救护者，及欲解脱未解脱者，勤修净戒波罗蜜多乃至般若波罗蜜多，一一皆应准前广说。

“复次，善现，若菩萨摩诃萨从初发心方便善巧，以一切智智相应作意，入四静虑及四无量、四无色定。是菩萨摩诃萨虽于静虑、无量、无色入出自在，而不摄受彼异熟果。所以者何？是菩萨摩诃萨成就最胜方便善巧，观诸静虑、无量、无色性相皆空，无起、无成、无转、无灭，入诸法相；知一切法无作、无能，入诸行相。是菩萨摩诃萨成就如是方便善巧，恒时增长胜妙善根；由此善根常增长故，能行静虑、无量、无色，由行静虑、无量、无色，便能自在成熟有情、严净佛土。

“复次，善现，若菩萨摩诃萨从初发心方便善巧，以一切智智相应作意，虽行见修所断法道，而能不取预流、一来、不还、阿罗汉果、独觉菩提。所以者何？是菩萨摩诃萨观一切法性相皆空，无起、无成、无转、无灭，入诸法相；知一切法无作、无能，入诸行相。是菩萨摩诃萨成就最胜方便善巧，恒时增长胜妙善根；由此善根常增长故，能行一切菩提分法，超诸声闻、独觉等地，趣入菩萨正性离生，是名菩萨无生法忍。由此忍故，常能自在成熟有情、严净佛土。

“复次，善现，若菩萨摩诃萨行深般若波罗蜜多方便善巧，以一切智智相应作意，虽得自在顺逆入出八解脱定、九次第定，而能不取预流、一来、不还、阿罗汉果、独觉菩提。所以者何？是菩萨摩诃萨观一切法性相皆空，无起、无成、无转、无灭，入诸法相；知一切法无作、无能，入诸行相。是菩萨摩诃萨成就最胜方便善巧，恒时增长胜妙善根；由此善根常增长故，便能自在成熟有情、严净佛土，证入菩萨不退转地得受记忍。

“复次，善现，若菩萨摩诃萨修行般若波罗蜜多方便善巧，以一切智智相应作意，精进修行如来十力及余无量无边佛法，乃至未具成熟有情、严净佛土，犹未证得一切智智。所以者何？是菩萨摩诃萨观一切法性相皆空，无起、无成、无转、无灭，入诸法相；知一切法无作、无能，入诸行相。是菩萨摩诃萨成就最胜方便善巧，恒时增长胜妙善根；由此善根常增长故，便能具足成熟有情、严净佛土，渐次证得一切智智，如是名为方便善巧。若菩萨摩诃萨成就如是方便善巧，诸有所为定能证得一切智智。如是最胜方便善巧，皆由般若波罗蜜多而得成就。是故，善现，诸菩萨摩诃萨应勤修学甚深般若波罗蜜多。”

## 大般若波罗蜜多经卷第五百二十七

### 第三分慧到彼岸品第二十七

尔时，善现闻是语已，便白佛言：“诸菩萨摩诃萨具胜觉慧，虽能习行如是深法，而不摄受诸有胜报。”

佛告善现：“如是，如是，如汝所说，诸菩萨摩诃萨具胜觉慧，虽能习行如是深法，而不摄受诸有胜报。所以者何？是菩萨摩诃萨于自性中而能不动。”

具寿善现复白佛言：“是菩萨摩诃萨于何自性而能不动？”

佛告善现：“是菩萨摩诃萨能于无性自性不动。”

具寿善现复白佛言：“是菩萨摩诃萨于何无性自性不动？”

佛告善现：“是菩萨摩诃萨能于色蕴乃至识蕴自性不动，能于眼处乃至意处自性不动，能于色处乃至法处自性不动，能于眼界乃至意界自性不动，能于色界乃至法界自性不动，能于眼识界乃至意识界自性不动，能于眼触乃至意触自性不动，能于眼触为缘所生诸受乃至意触为缘所生诸受自性不动，能于地界乃至识界自性不动，能于因缘乃至增上缘自性不动，能于无明乃至老死自性不动，能于布施乃至般若波罗蜜多自性不动，能于内空乃至无性自性空自性不动，能于真如乃至不思议界自性不动，能于苦、集、灭、道圣谛自性不动，能于四念住乃至八圣道支自性不动，能于四静虑、四无量、四无色定自性不动，能于空、无相、无愿解脱门自性不动，能于八解脱乃至十遍处自性不动，能于净观地乃至如来地自性不动，能于极喜地乃至法云地自性不动，能于一切陀罗尼门、三摩地门自性不动，能于五眼、六神通自性不动，能于如来十力乃至十八佛不共法自性不动，能于大慈、大悲、大喜、大舍自性不动，能于三十二大士相、八十随好自性不动，能于无忘失法、恒住舍性自性不动，能于一切智、道相智、一切相智自性不动，能于预流果乃至独觉菩提自性不动，能于一切菩萨摩诃萨行自性不动，能于诸佛无上正等菩提自性不动，能于一切智智自性不动，能于有为界、无为界自性不动。所以者何？如是诸法自性即是无性，诸菩萨摩诃萨于此无性自性不动，无性不能现证无性。”

具寿善现便白佛言：“有性为能证无性不？”

佛言：“不尔。”

善现复问：“无性为能证有性不？”

佛言：“不尔。”

善现复问：“有性为能证有性不？”

佛言：“不尔。”

善现复问：“无性为能证无性不？”

佛言：“不尔。”

具寿善现复白佛言：“若尔，亦应有性不能现观无性，无性不能现观有性，有性不能现观有性，无性不能现观无性，将非世尊无得、无现观耶？”

佛告善现：“我虽有得、有现观，而远离四句。”

具寿善现复白佛言：“云何离四句有得、有现观？”

佛告善现：“若得、若现观，皆非有非无，离相离名，绝诸戏论，是故我说有得、有现观而远离四句。”

具寿善现复白佛言：“诸菩萨摩诃萨以何法为戏论？”

佛告善现：“诸菩萨摩诃萨观色蕴乃至识蕴若常若无常、若乐若苦、若我若无我、若净若不净、若寂静若不寂静、若远离若不远离、若是所遍知若非所遍知，是为戏论；广说乃至观一切智智若常若无常、若乐若苦、若我若无我、若净若不净、若寂静若不寂静、若远离若不远离、若是所遍知若非所遍知，是为戏论。

“复次，善现，诸菩萨摩诃萨若作是念：‘苦圣谛应遍知，集圣谛应永断，灭圣谛应作证，道圣谛应修习’，是为戏论。复次，善现，诸菩萨摩诃萨若作是念：‘应修布施乃至般若波罗蜜多’，是为戏论。若作是念：‘应住内空乃至无性自性空，应住真如乃至不思议界，应住苦、集、灭、道圣谛’，是为戏论。若作是念：‘应修四念住乃至八圣道支，应修四静虑、四无量、四无色定，应修空、无相、无愿解脱门，应修八解脱乃至十遍处’，是为戏论。若作是念：‘应超预流果乃至独觉菩提，趣入菩萨正性离生，圆满菩萨十地正行，成熟有情、严净佛土’，是为戏论。若作是念：‘应起一切陀罗尼门、三摩地门，应引五眼、六神通，应引如来十力乃至十八佛不共法，应引大慈、大悲、大喜、大舍，应圆满三十二大士相、八十随好，应引无忘失法、恒住舍性，应引一切智、道相智、一切相智’，是为戏论。若作是念：‘应行一切菩萨摩诃萨行，应证诸佛无上正等菩提’，是为戏论。若作是念：‘我当永断一切烦恼习气相续，我当证得一切智智’，是为戏论。善现当知，诸菩萨摩诃萨以如是等种种分别而为戏论。

“复次，善现，诸菩萨摩诃萨行深般若波罗蜜多时，应观色蕴乃至识蕴若常若无常、若乐若苦、若我若无我、若净若不净、若寂静若不寂静、若远离若不远离、若是所遍知若非所遍知，皆不可戏论故不应戏论；广说乃至应观一切智智若常若无常、若乐若苦、若我若无我、若净若不净、若寂静若不寂静、若远离若不远离、若是所遍知若非所遍知，皆不可戏论故不应戏论。

“复次，善现，诸菩萨摩诃萨行深般若波罗蜜多时，应观苦圣谛若应遍知、若不应遍知，应观集圣谛若应永断、若不应永断，应观灭圣谛若应作证、若不应作证，应观道圣谛若应修习、若不应修习，皆不可戏论故不应戏论，广说乃至应观一切智智若应证得、若不应证得，俱不可戏论故不应戏论。善现当知，诸菩萨摩诃萨行深般若波罗蜜多时，应观如是等诸法及有情，皆不可戏论故不应戏论。所以者何？以一切法及诸有情，有性不能戏论无性，无性不能戏论有性，有性不能戏论有性，无性不能戏论无性；离有、无性，若能戏论、若所戏论、若戏论处、若戏论时，皆不可得。是故，善现，色蕴无戏论，受、想、行、识蕴无戏论，广说乃至一切智智亦无戏论。如是，善现，诸菩萨摩诃萨应行无戏论甚深般若波罗蜜多。”

尔时，善现复白佛言：“诸菩萨摩诃萨行深般若波罗蜜多时，云何观色蕴乃至识蕴广说乃至一切智智皆不可戏论故不应戏论？”

佛告善现：“诸菩萨摩诃萨行深般若波罗蜜多时，应观色蕴乃至识蕴皆无自性，广说乃至一切智智亦无自性，若法无自性则不可戏论。是故，善现，色蕴乃至识蕴皆不可戏论故，诸菩萨摩诃萨不应戏论，广说乃至一切智智亦不可戏论故，诸菩萨摩诃萨不应戏论。善现当知，诸菩萨摩诃萨若能如是于一切法，行无戏论甚深般若波罗蜜多方便善巧，便入菩萨正性离生，速能圆满诸菩萨地，疾证无上正等菩提，能尽未来利乐一切。”

具寿善现复白佛言：“若一切法皆无自性，亦无戏论而可得者，诸菩萨摩诃萨用何等道，得入菩萨正性离生？为声闻道、为独觉道、为诸佛道？”

佛告善现：“诸菩萨摩诃萨不用声闻、独觉、佛道，得入菩萨正性离生，然于诸道先遍学已，用菩萨道得入菩萨正性离生。善现当知，如第八者，先学诸道，后用自道得入自乘正性离生，乃至未起圆满果道，未能证得自乘极果。诸菩萨摩诃萨亦复如是，于一切道先遍学已，用菩萨道得入菩萨正性离生，乃至未起金刚喻定，犹未能得所求无上正等菩提；若起此定，以一刹那相应妙慧，乃能证得所求无上正等菩提。”

具寿善现复白佛言：“若菩萨摩诃萨为欲圆满一切智智，于一切道先遍学已，用菩萨道得入菩萨正性离生。若尔，岂不第八、预流、一来、不还、阿罗汉、独觉、如来向果其道各异？如是诸道既各有异，云何菩萨摩诃萨为欲圆满一切智智，于一切道先遍学已，后用自道得入菩萨正性离生？谓诸菩萨摩诃萨若起第八道时应成第八，若起具见道时应成预流，若起进修道时应成一来、不还，若起无学道时应成阿罗汉，若起独觉道时应成独觉。

“世尊，若菩萨摩诃萨成第八已，能入菩萨正性离生定无是处；不入菩萨正性离生，而证无上正等菩提亦无是处。世尊，若菩萨摩诃萨成预流果乃至独觉，能入菩萨正性离生定无是处，不入菩萨正性离生而证无上正等菩提亦无是处，云何令我如实了知诸菩萨摩诃萨为欲圆满一切智智，于一切道先遍学已，方入菩萨正性离生而不违理？”

佛告善现：“如是，如是，如汝所说，若菩萨摩诃萨成第八已，广说乃至成独觉已，能入菩萨正性离生定无是处；不入菩萨正性离生，而证无上正等菩提亦无是处。然诸菩萨摩诃萨于一切道先遍学已，方入菩萨正性离生亦不违理。谓诸菩萨摩诃萨从初发心勇猛精进，修行布施乃至般若波罗蜜多，以胜智见超过八地，谓净观地乃至独觉地；虽于如是所说八地皆遍修学，而能以胜智见超过，用道相智得入菩萨正性离生；已入菩萨正性离生，渐次复用一切相智，永断一切习气相续，证得无上正等菩提。善现当知，所学第八若智若断，乃至独觉若智若断，皆是菩萨摩诃萨忍。如是，善现，诸菩萨摩诃萨于一切道先遍学已，后用自道得入菩萨正性离生；已入菩萨正性离生，渐次修行诸菩萨行，后证无上正等菩提，以果饶益诸有情类。”

尔时，善现便白佛言：“如世尊说诸菩萨摩诃萨应学遍知一切道相，若声闻道、若独觉道、若菩萨道、若诸佛道，知此等道一切种相名道相智，诸菩萨摩诃萨云何当起道相智道？”

佛告善现：“诸菩萨摩诃萨应起一切净道相智。云何菩萨摩诃萨当起一切净道相智，谓诸行、状、相，能正显发净道相智？诸菩萨摩诃萨遍于如是诸行、状、相皆现等觉，现等觉已如实为他宣说开示、施设建立，令诸有情得无倒解，随应趣向利益安乐。是菩萨摩诃萨应于一切音声语言皆得善巧，用此善巧音声语言，遍为三千大千世界诸有情类宣说正法，令知所闻皆如谷响，虽有解了而无执著。

“善现当知，诸菩萨摩诃萨由此因缘应学圆满真道相智，既学圆满道相智已，应如实知一切有情随眠、意乐种种差别，如应为作利益安乐，谓：如实知地狱有情随眠、意乐及彼因果，知已方便遮障彼道；亦如实知傍生、鬼界、诸龙、药叉、阿素洛等随眠、意乐及彼因果，知已方便遮障彼道；亦如实知人欲界天乃至非想非非想处随眠、意乐，知已方便遮障彼道；亦如实知四念住乃至八圣道支及彼因果，亦如实知四静虑、四无量、四无色定及彼因果，亦如实知空、无相、无愿解脱门及彼因果，亦如实知八解脱乃至十遍处及彼因果，亦如实知苦、集、灭、道圣谛及彼因果，亦如实知六波罗蜜多及彼因果，亦如实知内空乃至无性自性空及彼因果，亦如实知真如乃至不思议界及彼因果，亦如实知净观地乃至如来地及彼因果，亦如实知极喜地乃至法云地及彼因果，亦如实知陀罗尼门、三摩地门及彼因果，亦如实知净五眼、六神通及彼因果，亦如实知如来十力乃至十八佛不共法及彼因果，亦如实知大慈、大悲、大喜、大舍及彼因果，亦如实知无忘失法、恒住舍性及彼因果，亦如实知一切智、道相智、一切相智及彼因果，亦如实知声闻、独觉、菩萨、如来及彼因果。

“善现当知，诸菩萨摩诃萨既如实知声闻等道及因果已，随其所应以如是道安立有情于三乘道，令勤修学各得究竟。善现当知，诸菩萨摩诃萨应起如是真道相智。若菩萨摩诃萨修学如是真道相智，于诸有情种种界性、随眠、意乐皆善悟入；既悟入已，随其所应为说正法，皆令获得所求胜果无空过者。所以者何？是菩萨摩诃萨善知有情诸根胜劣，如实通达一切有情往来生死心、心所法趣向差别，为说法故无空过者。善现当知，诸菩萨摩诃萨应行如是诸道般若波罗蜜多。所以者何？一切声闻、独觉、菩萨所应学道菩提分法，皆摄在此甚深般若波罗蜜多，一切声闻、独觉、菩萨于中勤学皆得究竟。”

具寿善现便白佛言：“若一切种菩提分法及诸菩提，如是一切皆非相应非不相应、无色、无见、无对、一相，所谓无相，云何如是菩提分法能取菩提？皆非相应非不相应，无色、无见、无对、一相，谓无相法，能于余法有取有舍。譬如虚空，于一切法无取无舍，自性空故；诸法亦尔，自性皆空，非于余法有取有舍，如何可说菩提分法能取菩提？”

佛告善现：“如是，如是，如汝所说，以一切法自性皆空无取无舍。然诸有情于一切法自性空义不能解了，为益彼故，方便宣说菩提分法能取菩提。

“复次，善现，若诸色蕴乃至识蕴，广说乃至一切智智，于此圣法毗奈耶中，皆非相应非不相应，无色、无见、无对、一相，所谓无相。佛为饶益诸有情类，令得正解入法实相，依世俗说，不依胜义。善现当知，诸菩萨摩诃萨于如是一切法应学智见，学智见已如实观察：如是诸法应可摄受，如是诸法不应摄受。”

具寿善现即白佛言：“诸菩萨摩诃萨于何等法学智见已，如实观察不应摄受？于何等法学智见已，如实观察应可摄受？”

佛告善现：“诸菩萨摩诃萨于诸声闻、独觉等法学智见已，如实观察不应摄受；于一切智智相应诸法学智见已，如实观察一切种相应可摄受。善现当知，诸菩萨摩诃萨于此圣法毗奈耶中，应如是学甚深般若波罗蜜多。”

具寿善现复白佛言：“佛说圣法毗奈耶者，何等名圣法毗奈耶？何故名圣法毗奈耶？”

佛告善现：“若诸声闻，若诸独觉，若诸菩萨，若诸如来、应、正等觉，如是一切与贪、瞋、痴皆非相应非不相应，与萨迦耶见、戒禁取、疑皆非相应非不相应，与欲贪、瞋恚皆非相应非不相应，与色爱、无色爱、掉举、慢、无明皆非相应非不相应，与四静虑、四无量、四无色定皆非相应非不相应，与四念住乃至八圣道支皆非相应非不相应，与苦、集、灭、道圣谛皆非相应非不相应，与空、无相、无愿解脱门皆非相应非不相应，与八解脱乃至十遍处皆非相应非不相应，与六波罗蜜多皆非相应非不相应，与内空乃至无性自性空皆非相应非不相应，与真如乃至不思议界皆非相应非不相应，与净观地乃至如来地皆非相应非不相应，与极喜地乃至法云地皆非相应非不相应，与陀罗尼门、三摩地门皆非相应非不相应，与五眼、六神通皆非相应非不相应，与如来十力乃至十八佛不共法皆非相应非不相应，与大慈、大悲、大喜、大舍皆非相应非不相应，与三十二大士相、八十随好皆非相应非不相应，与无忘失法、恒住舍性皆非相应非不相应，与一切智、道相智、一切相智皆非相应非不相应，与预流果乃至独觉菩提皆非相应非不相应，与诸菩萨摩诃萨行及佛无上正等菩提皆非相应非不相应，与断烦恼习气相续、一切智智皆非相应非不相应，与有为界及无为界皆非相应非不相应。善现当知，彼名为圣，此是彼圣法毗奈耶，是故名圣法毗奈耶。所以者何？此一切法无色、无见、无对、一相，所谓无相，彼诸圣者如实现见。

“善现当知，诸无色法与无色法皆非相应非不相应，诸无见法与无见法皆非相应非不相应，诸无对法与无对法皆非相应非不相应，诸一相法与一相法皆非相应非不相应，诸无相法与无相法皆非相应非不相应。善现当知，诸菩萨摩诃萨于此无色、无见、无对、一相，所谓无相甚深般若波罗蜜多常应修学，学已不执一切法相。”

尔时，善现便白佛言：“诸菩萨摩诃萨岂不应于色乃至识诸相学耶？广说乃至岂不应于一切智智诸相学耶？岂不应于知苦、断集、证灭、修道诸相学耶？岂不应于顺逆观察十二缘起诸相学耶？岂不应于圣者、圣法诸相学耶？岂不应于有为界、无为界诸相学耶？

“世尊，若菩萨摩诃萨不于如是诸法相学，亦应不于诸行相学。世尊，若菩萨摩诃萨于诸法相及诸行相既不能学，云何能超声闻、独觉等地？若不能超声闻、独觉等地，云何能入菩萨正性离生？若不能入菩萨正性离生，云何能证无上菩提？若不能证无上菩提，云何能转微妙法轮？若不能转微妙法轮，云何能以声闻、独觉、无上乘法安立有情，令脱无边生死大苦，安住清净常乐涅槃？”

佛告善现：“若一切法实有相者，诸菩萨摩诃萨应于中学；以一切法非实有相，无色、无见、无对、一相，所谓无相，是故菩萨摩诃萨众不于相学，亦复不于无相法学。所以者何？如来出世、若不出世，法界常住，诸法一相，所谓无相。如是无相，既非有相亦非无相，故不可学。何以故？非一切法先是有相后成无相，以一切法本是无相后亦无相。是故菩萨摩诃萨众，不学有相、不学无相，相、无相法相待而立非究竟故。”

具寿善现复白佛言：“若一切法皆非有相亦非无相，应非一相亦非异相，云何菩萨摩诃萨能修般若波罗蜜多？若菩萨摩诃萨不修般若波罗蜜多，应不能超声闻、独觉等地；若不能超声闻、独觉等地，应不能入菩萨正性离生；若不能入菩萨正性离生，应不能起菩萨无生法忍；若不能起菩萨无生法忍，应不能发菩萨胜妙神通；若不能发菩萨胜妙神通，应不能严净佛土、成熟有情；若不能严净佛土、成熟有情，应不能得无上正等菩提；若不能得无上正等菩提，应不能转清净法轮；若不能转清净法轮，则应不能方便安立诸有情类，令住声闻乘果，或住独觉乘果，或住无上乘果，亦应不能方便安立诸有情类，令住施性福业事，或住戒性福业事，或住修性福业事，当得人天自在富乐。”

佛告善现：“如是，如是，如汝所说，一切法非有相非无相、非一相非异相。若菩萨摩诃萨知一切法若有相、若无相、若一相、若异相皆同一相，所谓无相；修此无相，名修般若波罗蜜多。”

具寿善现复白佛言：“云何菩萨摩诃萨修此无相，名修般若波罗蜜多？”

佛告善现：“若菩萨摩诃萨修除遣一切法，名修般若波罗蜜多。”

具寿善现复白佛言：“云何菩萨摩诃萨修除遣一切法，名修般若波罗蜜多？”

佛告善现：“若菩萨摩诃萨修除遣色亦除遣此修，名修般若波罗蜜多；修除遣受、想、行、识亦除遣此修，名修般若波罗蜜多；修除遣眼处乃至意处亦除遣此修，名修般若波罗蜜多；修除遣色处乃至法处亦除遣此修，名修般若波罗蜜多；修除遣眼界乃至意界亦除遣此修，名修般若波罗蜜多；修除遣色界乃至法界亦除遣此修，名修般若波罗蜜多；修除遣眼识界乃至意识界亦除遣此修，名修般若波罗蜜多；修除遣眼触乃至意触亦除遣此修，名修般若波罗蜜多；修除遣眼触为缘所生诸受乃至意触为缘所生诸受亦除遣此修，名修般若波罗蜜多；修除遣地界乃至识界亦除遣此修，名修般若波罗蜜多；修除遣因缘乃至增上缘亦除遣此修，名修般若波罗蜜多；修除遣无明乃至老死亦除遣此修，名修般若波罗蜜多；修除遣入出生死及不净观亦除遣此修，名修般若波罗蜜多；修除遣四静虑、四无量、四无色定亦除遣此修，名修般若波罗蜜多；修除遣佛随念乃至息随念亦除遣此修，名修般若波罗蜜多；修除遣无常想乃至灭想亦除遣此修，名修般若波罗蜜多；修除遣我想乃至见者想亦除遣此修，名修般若波罗蜜多；修除遣缘起想及非缘起想亦除遣此修，名修般若波罗蜜多；修除遣常、乐、我、净想及无常、无乐、无我、无净想亦除遣此修，名修般若波罗蜜多；修除遣四念住乃至八圣道支亦除遣此修，名修般若波罗蜜多；修除遣空、无相、无愿解脱门亦除遣此修，名修般若波罗蜜多；修除遣八解脱乃至十遍处亦除遣此修，名修般若波罗蜜多；修除遣诸圣谛想及非圣谛想亦除遣此修，名修般若波罗蜜多；修除遣有寻有伺三摩地、无寻唯伺三摩地、无寻无伺三摩地亦除遣此修，名修般若波罗蜜多；修除遣苦、集、灭、道圣谛亦除遣此修，名修般若波罗蜜多；修除遣苦智乃至如说智亦除遣此修，名修般若波罗蜜多；修除遣布施乃至般若波罗蜜多亦除遣此修，名修般若波罗蜜多；修除遣内空乃至无性自性空亦除遣此修，名修般若波罗蜜多；修除遣真如乃至不思议界亦除遣此修，名修般若波罗蜜多；修除遣净观地乃至如来地亦除遣此修，名修般若波罗蜜多；修除遣极喜地乃至法云地亦除遣此修，名修般若波罗蜜多；修除遣陀罗尼门、三摩地门亦除遣此修，名修般若波罗蜜多；修除遣五眼、六神通亦除遣此修，名修般若波罗蜜多；修除遣如来十力乃至十八佛不共法亦除遣此修，名修般若波罗蜜多；修除遣大慈、大悲、大喜、大舍亦除遣此修，名修般若波罗蜜多；修除遣三十二大士相、八十随好亦除遣此修，名修般若波罗蜜多；修除遣无忘失法、恒住舍性亦除遣此修，名修般若波罗蜜多；修除遣一切智、道相智、一切相智亦除遣此修，名修般若波罗蜜多；修除遣预流果乃至独觉菩提亦除遣此修，名修般若波罗蜜多；修除遣一切菩萨摩诃萨行亦除遣此修，名修般若波罗蜜多；修除遣诸佛无上正等菩提亦除遣此修，名修般若波罗蜜多；修除遣永断烦恼习气相续亦除遣此修，名修般若波罗蜜多；修除遣一切智智亦除遣此修，名修般若波罗蜜多。”

尔时，善现复白佛言：“云何菩萨摩诃萨修除遣色亦除遣此修，名修般若波罗蜜多；修除遣受、想、行、识亦除遣此修，名修般若波罗蜜多？广说乃至修除遣永断烦恼习气相续亦除遣此修，名修般若波罗蜜多；修除遣一切智智亦除遣此修，名修般若波罗蜜多？”

佛告善现：“诸菩萨摩诃萨行深般若波罗蜜多时，若念有色及怀此修，非除遣色，非修般若波罗蜜多；若念有受、想、行、识及怀此修，非除遣受、想、行、识，非修般若波罗蜜多；广说乃至若念有永断烦恼习气相续及怀此修，非除遣永断烦恼习气相续，非修般若波罗蜜多；若念有一切智智及怀此修，非除遣一切智智，非修般若波罗蜜多。然诸菩萨摩诃萨行深般若波罗蜜多时，不念有色及怀此修，是除遣色，是修般若波罗蜜多；不念有受、想、行、识及怀此修，是除遣受、想、行、识，是修般若波罗蜜多；广说乃至不念有永断烦恼习气相续及怀此修，是除遣永断烦恼习气相续，是修般若波罗蜜多；不念有一切智智及怀此修，是除遣一切智智，是修般若波罗蜜多。所以者何？非有想者断贪、瞋、痴、随眠、缠垢，能修般若波罗蜜多。是故，善现，若菩萨摩诃萨修除遣色亦除遣此修，名修般若波罗蜜多；修除遣受、想、行、识及除遣此修，名修般若波罗蜜多；广说乃至修除遣永断烦恼习气相续及除遣此修，名修般若波罗蜜多；修除遣一切智智及除遣此修，名修般若波罗蜜多。

“复次，善现，住有想者，不能修布施波罗蜜多乃至般若波罗蜜多，广说乃至住有想者，亦不能永断烦恼习气相续，亦不能修一切智智。所以者何？住有想者，定当执有我及我所，由此执故便著二边，著二边故决定不能解脱生死，无道、无涅槃，云何能如实修六波罗蜜多，广说乃至永断烦恼习气相续，乃能修习一切智智？”

具寿善现复白佛言：“何等是有？何等是非有？”

佛告善现：“二是有，不二是非有。”

具寿善现复白佛言：“云何为二？云何为不二？”

佛告善现：“色想乃至识想为二，色想空乃至识想空为不二；眼处想乃至意处想为二，眼处想空乃至意处想空为不二；色处想乃至法处想为二，色处想空乃至法处想空为不二；眼界想乃至意界想为二，眼界想空乃至意界想空为不二；色界想乃至法界想为二，色界想空乃至法界想空为不二；眼识界想乃至意识界想为二，眼识界想空乃至意识界想空为不二；眼触想乃至意触想为二，眼触想空乃至意触想空为不二；眼触为缘所生诸受想乃至意触为缘所生诸受想为二，眼触为缘所生诸受想空乃至意触为缘所生诸受想空为不二；地界想乃至识界想为二，地界想空乃至识界想空为不二；因缘想乃至增上缘想为二，因缘想空乃至增上缘想空为不二；无明想乃至老死想为二，无明想空乃至老死想空为不二；布施波罗蜜多想乃至般若波罗蜜多想为二，布施波罗蜜多想空乃至般若波罗蜜多想空为不二；内空想乃至无性自性空想为二，内空想空乃至无性自性空想空为不二；真如想乃至不思议界想为二，真如想空乃至不思议界想空为不二；苦、集、灭、道圣谛想为二，苦、集、灭、道圣谛想空为不二；四念住想乃至八圣道支想为二，四念住想空乃至八圣道支想空为不二；四静虑、四无量、四无色定想为二，四静虑、四无量、四无色定想空为不二；三解脱门想为二，三解脱门想空为不二；八解脱想乃至十遍处想为二，八解脱想空乃至十遍处想空为不二；净观地想乃至如来地想为二，净观地想空乃至如来地想空为不二；极喜地想乃至法云地想为二，极喜地想空乃至法云地想空为不二；陀罗尼门、三摩地门想为二，陀罗尼门、三摩地门想空为不二；五眼、六神通想为二，五眼、六神通想空为不二；如来十力想乃至十八佛不共法想为二，如来十力想空乃至十八佛不共法想空为不二；大慈、大悲、大喜、大舍想为二，大慈、大悲、大喜、大舍想空为不二；三十二相、八十随好想为二，三十二相、八十随好想空为不二；无忘失法、恒住舍性想为二，无忘失法、恒住舍性想空为不二；一切智、道相智、一切相智想为二，一切智、道相智、一切相智想空为不二；预流果想乃至独觉菩提想为二，预流果想空乃至独觉菩提想空为不二；一切菩萨摩诃萨行、诸佛无上正等菩提想为二，一切菩萨摩诃萨行、诸佛无上正等菩提想空为不二；有为界、无为界想为二，有为界、无为界想空为不二。

“善现当知，乃至一切想皆为二，乃至一切二皆是有，乃至一切有皆有生死，有生死者不能解脱生老病死愁叹苦忧恼。善现当知，诸想空者皆为不二，诸不二者皆是非有，诸非有者皆无生死，无生死者便能解脱生老病死愁叹苦忧恼。由此因缘，当知一切有二想者，定无布施乃至般若波罗蜜多，无道、无得亦无现观，下至顺忍彼尚非有，况能遍知色广说乃至一切智智？彼尚不能修诸圣道，况能得预流果乃至独觉菩提？况能永断一切烦恼习气相续，证得无上正等菩提，转妙法轮度有情众？”

## 大般若波罗蜜多经卷第五百二十八

### 第三分妙相品第二十八之一

尔时，善现便白佛言：“住有想者，若无顺忍，亦无修道、得果、现观；住无想者，岂有顺忍，若净观地广说乃至若如来地，若修圣道依修圣道断诸烦恼？由此烦恼所覆障故，尚不能得声闻、独觉相应法地，况入菩萨正性离生？不入菩萨正性离生，岂能证得一切相智？若不能得一切相智，何能永断一切烦恼习气相续？世尊，若一切法毕竟非有、无生无灭、无染无净，如是诸法既都不生，岂能证得一切智智？”

佛告善现：“如是，如是，如汝所说，住无想者，亦无顺忍，乃至亦无永断烦恼习气相续，亦不能得一切智智。然依无相非实有法，修得顺忍，乃至永断一切烦恼习气相续，亦能证得一切智智。”

具寿善现复白佛言：“诸菩萨摩诃萨行深般若波罗蜜多时，为有有想，有无想不？为有色蕴想乃至识蕴想不？广说乃至为有永断一切烦恼习气相续想不？为有证得一切智智想不？世尊，是菩萨摩诃萨为有色想，有色断想不？为有受、想、行、识想，有受、想、行、识断想不？为有眼处乃至意处想，有眼处乃至意处断想不？为有色处乃至法处想，有色处乃至法处断想不？为有眼界乃至意界想，有眼界乃至意界断想不？为有色界乃至法界想，有色界乃至法界断想不？为有眼识界乃至意识界想，有眼识界乃至意识界断想不？为有眼触乃至意触想，有眼触乃至意触断想不？为有眼触为缘所生诸受乃至意触为缘所生诸受想，有眼触为缘所生诸受乃至意触为缘所生诸受断想不？为有地界乃至识界想，有地界乃至识界断想不？为有因缘乃至增上缘想，有因缘乃至增上缘断想不？为有贪、瞋、痴想，有贪、瞋、痴断想不？为有无明乃至老死想，有无明乃至老死断想不？为有苦、集、灭、道想，有苦、集、灭、道断想不？广说乃至为有所断一切烦恼习气相续想，有所断一切烦恼习气相续断想不？为有一切智智想，有一切智智断想不？”

佛告善现：“诸菩萨摩诃萨行深般若波罗蜜多时，于一切法皆无有想亦无无想。若无有想亦无无想，当知即是菩萨顺忍，亦是修道、得果、现观。

“善现当知，诸菩萨摩诃萨以无性为圣道，以无性为得果，以无性为现观。由此因缘，当知诸法无不皆以无性为性。”

具寿善现复白佛言：“若一切法无不皆以无性为性，云何世尊于一切法无性为性现等正觉，现等正觉已说名为佛，于一切法及诸境界得自在转？”

佛告善现：“如是，如是，诸法皆以无性为性。我本修学菩萨道时，修行布施乃至般若波罗蜜多，由此离欲恶不善法，有寻有伺，离生喜乐，入初静虑，广说乃至断乐断苦，先喜忧没，不苦不乐，舍念清净，入第四静虑具足而住。我于尔时于诸静虑及静虑支，虽善取相而无所执，于诸静虑及静虑支不生味著，于诸静虑及静虑支都无所得。我于尔时于四静虑行相清净无所分别。我于尔时于诸静虑及静虑支虽善纯熟，而不受彼所得果报，但依静虑令心引发神境、天耳、他心、宿住、天眼智通，于此五通虽善取相，而无所执亦不爱味，于诸通境都无所得，亦不分别如空而住。我于尔时观一切法平等平等无性为性，以一刹那相应妙慧，证得无上正等菩提，谓现等觉是苦圣谛、是集圣谛、是灭圣谛、是道圣谛，皆同一相所谓无相，如是无相亦不可得；由此成就如来十力、四无所畏、四无碍解及十八佛不共法等无边功德，以佛妙智安立有情三聚差别，随其所应方便化导，令获殊胜利益安乐。”

具寿善现复白佛言：“云何如来、应、正等觉于一切法无性性中，起四静虑，发五神通，证大菩提具诸功德，安立利乐三聚有情？”

佛告善现：“若诸欲恶不善法等有少自性或复他性为自性者，我本修学菩萨道时，不应通达一切欲恶不善法等皆以无性而为自性，离欲恶等入诸静虑具足而住；以诸欲恶不善法等无自他性，但以无性为自性故，我本修学菩萨道时，通达欲恶不善法等皆以无性而为自性，离欲恶等入诸静虑具足而住。

“善现当知，若五神通有少自性或复他性为自性者，我本修学菩萨道时，不应通达一切神通皆以无性而为自性，发起种种自在神通，于诸境界妙用无碍；以诸神通无自他性，但以无性为自性故，我本修学菩萨道时，通达神通皆以无性而为自性，发起种种自在神通，于诸境界妙用无碍。

“善现当知，若佛无上正等菩提有少自性或复他性为自性者，我本修学菩萨道时，不应通达诸佛无上正等菩提及诸功德皆以无性而为自性，证得无上正等菩提具诸功德；以佛无上正等菩提及诸功德无自他性，但以无性为自性故，我本修学菩萨道时，通达无上正等菩提皆以无性而为自性，用一刹那相应妙慧，证得无上正等菩提具诸功德。

“善现当知，若诸有情有少自性或复他性为自性者，我成佛已不应通达一切有情皆以无性而为自性，安立有情三聚差别，随其所应方便化导，令获殊胜利益安乐；以诸有情无自他性，但以无性为自性故，我成佛已通达有情皆以无性而为自性，安立有情三聚差别，随其所应方便化导，令获殊胜利益安乐。”

尔时，善现复白佛言：“若菩萨摩诃萨知一切法无性为性而于其中，起四静虑，发五神通，证得无上正等菩提具诸功德，安立有情三聚差别，随其所应方便化导，令其获得利乐事者，云何初发心菩萨摩诃萨于一切法无性性中，作渐次业、修渐次学、行渐次行，由此渐次业、学、行故，证得无上正等菩提，作诸有情利益安乐？”

佛告善现：“诸菩萨摩诃萨初发心位，或从佛闻，或复从于多供养佛、菩萨、独觉及阿罗汉、不还、一来、预流果等贤圣所闻，谓：‘证诸法无性为性究竟圆满乃名为佛，渐证诸法无性为性名为菩萨乃至预流，深信诸法无性为性名贤善士，故一切法及诸有情无不皆以无性为性，法及有情乃至无有如毛端量自性可得。’

“是菩萨摩诃萨闻此事已，作是思惟：‘若一切法及诸有情皆以无性而为自性，证得此故说名为佛，乃至预流深信此故名贤善士。我于无上正等菩提若当证得、若不证得，诸法有情常以无性而为自性故，我定应发趣无上正等菩提，得菩提已，若诸有情行有想者，方便安立令住无想。’是菩萨摩诃萨既思惟已，发趣无上正等菩提，普为有情得涅槃故，作渐次业、修渐次学、行渐次行。如过去世诸菩萨摩诃萨发趣无上正等菩提，先学渐次业、学、行故，证得无上正等菩提；是菩萨摩诃萨亦复如是，先应修学布施波罗蜜多，次应修学净戒波罗蜜多，展转乃至后应修学般若波罗蜜多。

“善现当知，是菩萨摩诃萨从初发心修学布施波罗蜜多时，应自行布施，亦劝他行布施，恒正称扬布施功德，欢喜赞叹行布施者。由此因缘，布施圆满得大财位，常行布施离悭吝心，随诸有情所须饮食及余资具悉皆施与。是菩萨摩诃萨由布施故，受持戒蕴，生天人中得大尊贵；由施、戒故、复得定蕴；由施、戒、定故，复得慧蕴；由施、戒、定、慧故，复得解脱蕴；由施、戒、定、慧、解脱故，复得解脱知见蕴；由施、戒、定、慧、解脱、解脱知见蕴圆满故，超诸声闻、独觉等地，证入菩萨正性离生；既入菩萨正性离生，成熟有情、严净佛土；作此事已，便能证得一切智智转妙法轮，以三乘法安立度脱诸有情类，令出生死证得涅槃。是菩萨摩诃萨由布施故，虽能如是作渐次业、修渐次学、行渐次行，而于一切都无所得。何以故？以一切法无自性故。

“复次，善现，是菩萨摩诃萨从初发心修学净戒波罗蜜多时，应自行净戒，亦劝他行净戒，恒正称扬净戒功德，欢喜赞叹行净戒者。由此因缘，戒蕴清净，生天人中得大尊贵，施贫穷者所须财物；既行施已，安住戒蕴、定蕴、慧蕴、解脱蕴、解脱知见蕴；由戒、定、慧、解脱、解脱知见蕴清净故，超诸声闻、独觉等地，证入菩萨正性离生；既入菩萨正性离生，成熟有情、严净佛土；作此事已，便能证得一切智智转妙法轮，以三乘法安立度脱诸有情类，令出生死证得涅槃。是菩萨摩诃萨由净戒故，虽能如是作渐次业、修渐次学、行渐次行，而于一切都无所得。何以故？以一切法无自性故。

“复次，善现，是菩萨摩诃萨从初发心修学安忍波罗蜜多时，应自行安忍，亦劝他行安忍，恒正称扬安忍功德，欢喜赞叹行安忍者。是菩萨摩诃萨行安忍时，能以财物施诸有情皆令满足；既行施已，安住戒蕴、定蕴、慧蕴、解脱蕴、解脱知见蕴；由戒、定、慧、解脱、解脱知见蕴清净故，超诸声闻、独觉等地，证入菩萨正性离生；既入菩萨正性离生，成熟有情、严净佛土；作此事已，便能证得一切智智转妙法轮，以三乘法安立度脱诸有情类，令出生死证得涅槃。是菩萨摩诃萨由安忍故，虽能如是作渐次业、修渐次学、行渐次行，而于一切都无所得。何以故？以一切法无自性故。

“复次，善现，是菩萨摩诃萨从初发心修学精进波罗蜜多时，应自行精进，亦劝他行精进，恒正称扬精进功德，欢喜赞叹行精进者。是菩萨摩诃萨行精进时，能以财物施诸有情皆令满足；既行施已，安住戒蕴、定蕴、慧蕴、解脱蕴、解脱知见蕴；由戒、定、慧、解脱、解脱知见蕴清净故，超诸声闻、独觉等地，证入菩萨正性离生；既入菩萨正性离生，成熟有情、严净佛土；作此事已，便能证得一切智智转妙法轮，以三乘法安立度脱诸有情类，令出生死证得涅槃。是菩萨摩诃萨由精进故，虽能如是作渐次业、修渐次学、行渐次行，而于一切都无所得。何以故？以一切法无自性故。

“复次，善现，是菩萨摩诃萨从初发心修学静虑波罗蜜多时，应自入静虑、无量、无色定，亦劝他入静虑、无量、无色定，恒正称扬静虑、无量、无色定功德，欢喜赞叹入静虑、无量、无色定者。是菩萨摩诃萨行静虑时，能以财物施诸有情皆令满足；既行施已，安住戒蕴、定蕴、慧蕴、解脱蕴、解脱知见蕴；由戒、定、慧、解脱、解脱知见蕴清净故，超诸声闻、独觉等地，证入菩萨正性离生；既入菩萨正性离生，成熟有情、严净佛土；作此事已，便能证得一切智智转妙法轮，以三乘法安立度脱诸有情类，令出生死证得涅槃。是菩萨摩诃萨由静虑故，虽能如是作渐次业、修渐次学、行渐次行，而于一切都无所得。何以故？以一切法无自性故。

“复次，善现，是菩萨摩诃萨从初发心修学般若波罗蜜多时，以戒、定、慧及胜解脱、解脱知见安立有情，以无所得而为方便，应自行六波罗蜜多，亦劝他行六波罗蜜多，恒正称扬六波罗蜜多功德，欢喜赞叹行六波罗蜜多者。是菩萨摩诃萨由于布施乃至般若波罗蜜多方便善巧，超诸声闻、独觉等地，证入菩萨正性离生；既入菩萨正性离生，成熟有情、严净佛土；作此事已，便能证得一切智智转妙法轮，以三乘法安立度脱诸有情类，令出生死证得涅槃。是菩萨摩诃萨由般若故，虽能如是作渐次业、修渐次学、行渐次行，而于一切都无所得。何以故？以一切法无自性故。

“善现当知，是为初发心菩萨摩诃萨依学六种波罗蜜多，作渐次业、修渐次学、行渐次行利乐有情。

“复次，善现，诸菩萨摩诃萨从初发心，作渐次业、修渐次学、行渐次行时，以一切智智相应作意，信解诸法皆以无性而为自性，先应修学佛随念，次应修学法随念，展转乃至后应修学天随念。

“善现当知，云何菩萨摩诃萨修学佛随念？谓菩萨摩诃萨修学佛随念时，不应以色、受、想、行、识，思惟如来、应、正等觉。所以者何？色乃至识皆无自性，若法无自性则无所有，若无所有则不可念、不可思惟。何以故？若无念、无思惟，是为佛随念。

“复次，善现，诸菩萨摩诃萨修学佛随念时，不应以三十二相、真金色身、常光一寻、八十随好，思惟如来、应、正等觉。所以者何？如是相好、金光色身都无自性，若法无自性则无所有，若无所有则不可念、不可思惟。何以故？若无念、无思惟，是为佛随念。

“复次，善现，诸菩萨摩诃萨修学佛随念时，不应以戒蕴、定蕴、慧蕴、解脱蕴、解脱知见蕴，思惟如来、应、正等觉。所以者何？如是诸蕴皆无自性，若法无自性则无所有，若无所有则不可念、不可思惟。何以故？若无念、无思惟，是为佛随念。

“复次，善现，诸菩萨摩诃萨修学佛随念时，不应以五眼、六神通、如来十力、四无所畏、四无碍解、十八佛不共法、大慈、大悲、大喜、大舍、无忘失法、恒住舍性、一切智、道相智、一切相智及余无量无边佛法，思惟如来、应、正等觉。所以者何？如是诸法皆无自性，若法无自性则无所有，若无所有则不可念、不可思惟。何以故？若无念、无思惟，是为佛随念。

“复次，善现，诸菩萨摩诃萨修学佛随念时，不应以缘起法，思惟如来、应、正等觉。所以者何？诸缘起法皆无自性，若法无自性则无所有，若法无所有则不可念、不可思惟。何以故？若无念、无思惟，是为佛随念。

“善现当知，诸菩萨摩诃萨行深般若波罗蜜多时，应如是修学佛随念。若如是修学佛随念，是为作渐次业、修渐次学、行渐次行。若菩萨摩诃萨能如是作渐次业、修渐次学、行渐次行时，则能圆满四念住乃至八圣道支广说乃至一切相智，由此证得一切智智。是菩萨摩诃萨以一切法无性为性方便力故，觉一切法皆无自性，其中无有想亦复无无想。善现当知，诸菩萨摩诃萨，应如是修学佛随念，谓于其中佛尚不可得，况有佛随念？

“复次，善现，云何菩萨摩诃萨修学法随念？谓菩萨摩诃萨修学法随念时，不应思惟善法非善法、若有记法无记法、若世间法出世间法、若有爱味法无爱味法、若圣法非圣法、若有漏法无漏法、若堕三界法不堕三界法、若有为法无为法。所以者何？如是诸法皆无自性，若法无自性则无所有，若无所有则不可念、不可思惟。何以故？若无念、无思惟，是为法随念。善现当知，诸菩萨摩诃萨行深般若波罗蜜多时，应如是修学法随念。若如是修学法随念，是为作渐次业、修渐次学、行渐次行。若菩萨摩诃萨能如是作渐次业、修渐次学、行渐次行时，则能圆满四念住乃至八圣道支广说乃至一切相智，由此证得一切智智。是菩萨摩诃萨以一切法无性为性方便力故；觉一切法皆无自性，其中无有想亦复无无想。善现当知，诸菩萨摩诃萨应如是修学法随念，谓于其中法尚不可得，况有法随念？

“复次，善现，云何菩萨摩诃萨修学僧随念？谓菩萨摩诃萨修学僧随念时，应作是念：‘佛弟子众具诸功德，四双八只补特伽罗，一切皆是无为所显，皆以无性而为自性，由此因缘不应思念。所以者何？如是善士皆无自性，若法无自性则无所有，若无所有则不可念、不可思惟。何以故？若无念、无思惟，是为僧随念。’善现当知，诸菩萨摩诃萨行深般若波罗蜜多时，应如是修学僧随念。若如是修学僧随念，是为作渐次业、修渐次学、行渐次行。若菩萨摩诃萨能如是作渐次业、修渐次学、行渐次行时，则能圆满四念住乃至八圣道支广说乃至一切相智，由此证得一切智智。是菩萨摩诃萨以一切法无性为性方便力故，觉一切法皆无自性，其中无有想亦复无无想。善现当知，诸菩萨摩诃萨应如是修学僧随念，谓于其中僧尚不可得，况有僧随念？

“复次，善现，云何菩萨摩诃萨修学戒随念？谓菩萨摩诃萨修学戒随念时，从初发心，应念圣戒无缺无隙、无瑕无秽、无所取著、应受供养、智者所赞、妙善受持、妙善究竟、随顺胜定，思惟此戒无性为性，由是因缘不应思念。所以者何？如是圣戒都无自性，若法无自性则无所有，若无所有则不可念、不可思惟。何以故？若无念、无思惟是为戒随念。善现当知，诸菩萨摩诃萨行深般若波罗蜜多时，应如是修学戒随念。若如是修学戒随念，是为作渐次业、修渐次学、行渐次行。若菩萨摩诃萨能如是作渐次业、修渐次学、行渐次行时，则能圆满四念住乃至八圣道支广说乃至一切相智，由此证得一切智智。是菩萨摩诃萨以一切法无性为性方便力故，觉一切法皆无自性，其中无有想亦复无无想。善现当知，诸菩萨摩诃萨应如是修学戒随念，谓于其中戒尚不可得，况有戒随念？

“复次，善现，云何菩萨摩诃萨修学舍随念？谓菩萨摩诃萨修学舍随念时，从初发心应以无性为性方便修舍随念，谓若舍财、若舍法时，不作是念：‘我能舍施或不舍施。’若舍身分支节等时，亦不起心：‘我能舍施或不舍施。’亦不思惟所舍、所惠施福施果。所以者何？如是诸法皆无自性，若法无自性则无所有，若无所有则不可念、不可思惟。何以故？若无念、无思惟，是为舍随念。善现当知，诸菩萨摩诃萨行深般若波罗蜜多时，应如是修学舍随念。若如是修学舍随念，是为作渐次业、修渐次学、行渐次行。若菩萨摩诃萨能如是作渐次业、修渐次学、行渐次行时，则能圆满四念住乃至八圣道支广说乃至一切相智，由此证得一切智智。是菩萨摩诃萨以一切法无性为性方便力故，觉一切法皆无自性，其中无有想亦复无无想。善现当知，诸菩萨摩诃萨应如是修学舍随念，谓于其中舍尚不可得，况有舍随念？

“复次，善现，云何菩萨摩诃萨修学天随念？谓菩萨摩诃萨修学天随念时，从初发心应以无性为性方便修天随念，谓作是念：‘诸预流等生六欲天，诸不还等生上二界，如是一切皆不可得、不应思念。所以者何？是诸天等皆无自性，若法无自性则无所有，若无所有则不可念、不可思惟。何以故？若无念、无思惟，是为天随念。’善现当知，诸菩萨摩诃萨行深般若波罗蜜多时，应如是修学天随念。若如是修学天随念，是为作渐次业、修渐次学、行渐次行。若菩萨摩诃萨能如是作渐次业、修渐次学、行渐次行时，则能圆满四念住乃至八圣道支广说乃至一切相智，由此证得一切智智。是菩萨摩诃萨以一切法无性为性方便力故，觉一切法皆无自性，其中无有想亦复无无想。善现当知，诸菩萨摩诃萨应如是修学天随念，谓于其中天尚不可得，况有天随念？

“善现当知，是为初发心菩萨摩诃萨依学六随念，作渐次业、修渐次学、行渐次行利乐有情。

“复次，善现，诸菩萨摩诃萨行深般若波罗蜜多时，若欲圆满作渐次业、修渐次学、行渐次行，以一切法无性为性方便力故，应学内空乃至无性自性空，应学真如乃至不思议界，应学苦、集、灭、道圣谛，应学四念住乃至八圣道支，广说乃至应学一切智、道相智、一切相智。是菩萨摩诃萨如是修学菩提道时，觉一切法皆以无性而为自性，于中尚无少念可得，况有念色、受、想、行、识广说乃至一切智智？如是诸念及所念法，若少实有，无有是处。如是，善现，诸菩萨摩诃萨行深般若波罗蜜多时，虽作渐次业、修渐次学、行渐次行，而于其中心皆不转，以一切法无自性故。”

尔时，善现便白佛言：“若一切法皆无自性，则应无色、受、想、行、识，乃至应无一切智智，是则应无佛、法、僧宝道果染净，亦无得、无现观，则一切法皆应是无！”

佛告善现：“于意云何？于一切法无性性中，有性、无性为可得不？”

善现对曰：“不也，世尊。”

佛告善现：“若一切法无性性中，有性、无性俱不可得，汝今云何可作是说：若一切法皆无自性，则应无色、受、想、行、识，广说乃至则一切法皆应是无？”

善现白言：“我于此义自无疑惑，但为未来有苾刍等，或求声闻，或求独觉，或求佛果，彼作是念：‘若一切法皆无自性，谁染？谁净？谁缚？谁解？’彼于染、净、缚、解义中不了知故，破戒、破见、破威仪、破净命，由此当堕三恶趣中受种种苦，轮转生死难得解脱。我观未来当有如是可怖畏事，故作是问，然我于此实无疑惑。”

佛告善现：“善哉！善哉！汝今乃能为未来世作如是问，然一切法无性性中，若有若无俱不可得，不应于此执有、无性。”

具寿善现复白佛言：“若一切法皆以无性而为自性，诸菩萨摩诃萨观何等义，为欲利乐诸有情故，求趣无上正等菩提？”

佛告善现：“以一切法皆以无性而为自性，诸菩萨摩诃萨为欲饶益诸有情故，求趣无上正等菩提。所以者何？诸有情类具断常见，住有所得难可调伏，愚痴颠倒难可解脱。善现当知，住有所得者由有所得想，无得、无现观，亦无无上正等菩提。”

具寿善现复白佛言：“若有所得者无得、无现观亦无无上正等菩提，无所得者为有得、有现观、有无上正等菩提不？”

佛告善现：“若无所得即是得、即是现观、即是无上正等菩提。所以者何？以彼不坏法界相故。善现当知，若有于此无所得中欲有所得、欲得现观、欲得无上正等菩提，当知彼为欲坏法界。”

具寿善现复白佛言：“若有所得者无得、无现观亦无无上正等菩提，若无所得即是得、即是现观、即是无上正等菩提，无所得中无得、无现观亦无无上正等菩提，诸菩萨摩诃萨，云何得有初地、二地乃至十地？云何得有无生法忍？云何得有异熟生神通？云何得有异熟生布施乃至般若波罗蜜多？云何得有安住如是异熟生法，成熟有情，严净佛土，于诸佛所亲近供养上妙供具所获善根，乃至无上正等菩提与果无尽，展转乃至般涅槃后自设利罗及诸弟子，犹得种种供养恭敬，善根势力仍未穷尽？”

佛告善现：“以一切法无所得故，诸菩萨摩诃萨得有初地、二地乃至十地，即由此故得有无生法忍，即由此故得有异熟生神通，即由此故得有异熟生布施乃至般若波罗蜜多，即由此故得有安住异熟生法成熟有情、严净佛土，于诸佛所亲近供养上妙供具所获善根，乃至无上正等菩提与果无尽，展转乃至般涅槃后自设利罗及诸弟子，犹得种种供养恭敬，善根势力仍未穷尽。”

具寿善现复白佛言：“若一切法皆无所得，布施等六波罗蜜多及诸神通有何差别？”

佛告善现：“无所得者布施等六波罗蜜多及诸神通皆无差别，为欲令彼有所得者离诸染著，方便宣说布施等六波罗蜜多及诸神通有差别相。”

具寿善现复白佛言：“何因缘故，无所得者布施等六波罗蜜多及诸神通说无差别？”

佛告善现：“诸菩萨摩诃萨行深般若波罗蜜多时，不得布施，不得施者，不得受者，不得所施，不得施果而行布施，不得净戒而持净戒，不得安忍而修安忍，不得精进而勤精进，不得静虑而入静虑，不得般若而学般若，不得神通而发神通，不得四念住乃至八圣道支而修四念住乃至八圣道支；广说乃至不得一切智、道相智、一切相智而修一切智、道相智、一切相智，不得诸有情而成熟有情，不得诸佛土而严净佛土，不得佛法而证菩提。如是，善现，诸菩萨摩诃萨应行无所得甚深般若波罗蜜多，若菩萨摩诃萨能行无所得甚深般若波罗蜜多，天魔外道不能破坏。”

尔时，善现便白佛言：“云何菩萨摩诃萨行深般若波罗蜜多时，一心现起则能具摄布施、净戒、安忍、精进、静虑、般若波罗蜜多广说乃至三十二大士夫相、八十随好？”

佛告善现：“若菩萨摩诃萨行深般若波罗蜜多时，所修布施乃至般若波罗蜜多广说乃至三十二大士夫相、八十随好，皆为般若波罗蜜多之所摄受乃得圆满。如是，善现，诸菩萨摩诃萨行深般若波罗蜜多时，一心现起则能摄受六波罗蜜多广说乃至三十二大士夫相、八十随好。”

具寿善现复白佛言：“云何菩萨摩诃萨行深般若波罗蜜多时，诸有所作皆为般若波罗蜜多所摄受故，一心现起则能摄受六波罗蜜多广说乃至三十二大士夫相、八十随好？”

佛告善现：“诸菩萨摩诃萨行深般若波罗蜜多时，所修六种波罗蜜多，乃至所引三十二大士夫相、八十随好，皆为般若波罗蜜多所摄受故远离二想。”

具寿善现复白佛言：“云何菩萨摩诃萨行深般若波罗蜜多时，虽行六种波罗蜜多，乃至虽引三十二大士夫相、八十随好而无二想？”

佛告善现：“诸菩萨摩诃萨行深般若波罗蜜多时，为欲圆满布施波罗蜜多故，即于布施波罗蜜多中，摄受一切波罗蜜多广说乃至八十随好而行布施，由此因缘而无二想；如是乃至为欲圆满八十随好故，即于八十随好中，摄受一切波罗蜜多广说乃至八十随好而引八十随好，由此因缘而无二想。

“复次，善现，诸菩萨摩诃萨行深般若波罗蜜多故，若行布施波罗蜜多时，住无漏心而行布施波罗蜜多，广说乃至若引八十随好时，住无漏心而引八十随好，是故虽行布施波罗蜜多，乃至虽引八十随好，而无二想。”

具寿善现复白佛言：“云何菩萨摩诃萨行深般若波罗蜜多故，若行布施波罗蜜多时，住无漏心而行布施波罗蜜多，乃至若引八十随好时，住无漏心而引八十随好？”

佛告善现：“若菩萨摩诃萨行深般若波罗蜜多时，以离相心不见诸相，而行布施波罗蜜多，所谓不见谁能行施、所施何物、谁受此施、由此布施、为此布施、云何行施，住是离相无漏心中，离爱、离悭而行布施波罗蜜多，尔时不见所行布施，亦复不见此无漏心，乃至不见一切佛法，如是菩萨摩诃萨住无漏心而行布施波罗蜜多。广说乃至若菩萨摩诃萨行深般若波罗蜜多时，以离相心不见诸相，而引八十随好，所谓不见谁是能引、谁是所引、由此而引、为此而引、云何而引八十随好，住是离相无漏心中，无染、无著而引八十随好，尔时不见所引八十随好，亦复不见此无漏心，乃至不见一切佛法，如是菩萨摩诃萨住无漏心而引八十随好。”

## 大般若波罗蜜多经卷第五百二十九

### 第三分妙相品第二十八之二

尔时，善现复白佛言：“若菩萨摩诃萨行深般若波罗蜜多时，知一切法无相、无得亦无所作，云何能圆满六波罗蜜多？云何能圆满内空乃至无性自性空？云何能圆满真如乃至不思议界？云何能圆满苦、集、灭、道圣谛？云何能圆满四念住乃至八圣道支？云何能圆满四静虑、四无量、四无色定？云何能圆满空、无相、无愿解脱门？云何能圆满八解脱乃至十遍处？云何能圆满极喜地乃至法云地？云何能圆满陀罗尼门、三摩地门？云何能圆满五眼、六神通？云何能圆满如来十力乃至十八佛不共法？云何能圆满大慈、大悲、大喜、大舍？云何能圆满无忘失法、恒住舍性？云何能圆满一切智、道相智、一切相智？云何能圆满一切菩萨摩诃萨行？云何能圆满诸佛无上正等菩提？云何能圆满三十二大士夫相、八十随好？”

佛告善现：“诸菩萨摩诃萨行深般若波罗蜜多时，能以离相无漏之心，而修布施波罗蜜多。若诸有情须食与食、须饮与饮、须余资具与余资具，若诸有情须内所有头目、髓脑、皮肉、支节、筋骨、身命亦皆施与，若诸有情须外所有国城、妻子、所爱亲属、种种庄严欢喜施与。菩萨如是行布施时，设有人来现前诃责：‘何用行此无益施为？如是施者，今世、后世身心劳倦多诸苦恼！’是菩萨摩诃萨行深般若波罗蜜多，虽闻其言而不退屈，但作是念：‘彼人虽来诃责于我，而我不应心生忧悔，我当勇猛施诸有情所须之物身心无倦。’

“是菩萨摩诃萨持此施福，与诸有情平等回向一切智智，如是布施及回向时不见其相，所谓不见谁施、谁受、所施何物、于何而施、由何为何、云何行施，亦复不见谁能回向、何所回向、于何回向、由何为何、云何回向，于如是等一切事物悉皆不见。所以者何？如是诸法无不皆由内空故空，如是乃至相空故空。

“是菩萨摩诃萨观一切法无不空已，复作是念：‘谁能回向、何所回向、于何回向、由何为何、云何回向，如是等法皆不可得。’是菩萨摩诃萨由如是观及如是念，所起回向名善回向，由此复能成熟有情、严净佛土，亦能圆满所行布施乃至般若波罗蜜多，广说乃至亦能圆满八十随好。

“是菩萨摩诃萨虽能如是圆满布施波罗蜜多，而不摄受施异熟果；虽不摄受施异熟果，而由布施波罗蜜多善清净故，随意能办一切资具。犹如他化自在诸天，一切所须随心皆现；此菩萨摩诃萨亦复如是，诸有所须随意能办，由此布施增上势力，能以种种上妙乐具恭敬供养诸佛世尊，亦能充足天人等众。是菩萨摩诃萨由此布施波罗蜜多，摄诸有情方便善巧，以三乘法而安立之，令随所宜各得饶益。

“如是，善现，诸菩萨摩诃萨行深般若波罗蜜多，由离诸相无漏心力，能于一切无相、无得、无作法中，圆满布施波罗蜜多，亦能圆满诸余善法。

“复次，善现，诸菩萨摩诃萨行深般若波罗蜜多时，能以离相无漏之心，而修净戒波罗蜜多，谓圣无漏道支所摄法，尔所得善清净戒，如是净戒无缺无隙、无瑕无秽、无所取著、应受供养、智者所赞。由此净戒于一切法都无所取，谓不取色、受、想、行、识，乃至不取三十二大士夫相、八十随好，亦复不取刹帝利大族乃至居士大族，亦复不取四大王众天乃至非想非非想处天，亦复不取预流果乃至独觉菩提，亦复不取转轮王位及余小王宰官等位，但以如是所受持戒，与诸有情平等回向一切智智，于回向时以无相、无所得、无二为方便，非有相、有所得、有二为方便，但依世俗不依胜义，由此因缘，一切佛法皆得圆满。

“是菩萨摩诃萨由此净戒波罗蜜多方便善巧，起四静虑胜进分，无染著为方便故引发神通。是菩萨摩诃萨用异熟生清净天眼，能见十方现在诸佛乃至证得一切智智，于所见事能不忘失；用超过人清净天耳，能闻十方诸佛说法，乃至证得一切智智，于所闻事能不忘失，随所闻法能作自他诸饶益事无空过者；用他心智，能知十方佛及有情心及心所知已，能超一切有情随其所宜诸饶益事；用宿住智，知诸有情先所造业，由所造业不失坏故，生彼彼处受诸苦乐，知已为说本业因缘，令其忆知作饶益事；用漏尽智，安立有情，或令住预流果，或令住一来果，广说乃至或令安住无上菩提。以要言之，是菩萨摩诃萨在所生处，随诸有情堪能差别方便，令住诸善品中。

“如是，善现，诸菩萨摩诃萨行深般若波罗蜜多，由离诸相无漏心力，能于一切无相、无得、无作法中，圆满净戒波罗蜜多，亦能圆满诸余善法。

“复次，善现，诸菩萨摩诃萨行深般若波罗蜜多时，能以离相无漏之心而修安忍波罗蜜多。

“是菩萨摩诃萨从初发心乃至安坐妙菩提座，其中假使一切有情各持种种苦具加害，是菩萨摩诃萨不起一念忿恚俱心。尔时，菩萨应修二忍：一者、应受一切有情骂辱加害，不生忿恚伏瞋恨忍；二者、应起无生法忍。

“是菩萨摩诃萨若遭种种苦言骂辱，或遭种种刀杖加害，应审思察谁能骂辱？谁受骂辱？谁能加害？谁受加害？谁起忿恚？谁应忍受？复应审察一切法性皆毕竟空，法尚不可得，况当有法性？尚无法性，况有有情？如是观时，若能骂辱、若所骂辱、若能加害、若所加害皆见非有，乃至分分割截身支，其心安忍都无异念，于诸法性如实观察，复能证得无生法忍。云何名为无生法忍？谓令一切烦恼不生，微妙智慧常无间断，观一切法毕竟不生，是故名为无生法忍。

“是菩萨摩诃萨安住如是二种忍中，速能圆满布施等六波罗蜜多，广说乃至速能圆满八十随好。

“是菩萨摩诃萨安住如是诸佛法已，于圣无漏、出世、不共一切声闻独觉神通皆得圆满。安住如是胜神通已，用净天眼常见十方现在诸佛，乃至证得一切智智，起佛随念恒无间断；用净天耳常闻十方诸佛说法，受持不忘，为诸有情如实宣说；用他心智能正测量诸佛世尊心及心所，亦能正知余有情类心及心所，随其所应为说正法令生胜解；用宿住智知诸有情宿种善根种种差别，知已方便示现劝导赞励庆喜令得饶益；用漏尽智随其所宜，安立有情于三乘法。

“是菩萨摩诃萨行深般若波罗蜜多，方便善巧严净佛土、成熟有情，疾能具足一切相智，证得无上正等菩提，转妙法轮饶益一切。

“如是，善现，诸菩萨摩诃萨行深般若波罗蜜多，由离诸相无漏心力，能于一切无相、无得、无作法中，圆满安忍波罗蜜多，亦能圆满诸余善法。

“复次，善现，诸菩萨摩诃萨行深般若波罗蜜多时，能以离相无漏之心而修精进波罗蜜多。是菩萨摩诃萨成就勇猛身心精进，入初静虑乃至能入第四静虑，依四静虑发起种种神通变现，乃至以手扪摸日月自在回转不以为难。

“成就勇猛身精进故，以神通力经须臾顷，能至十方殑伽沙等诸佛世界，复以种种上妙乐具供养恭敬诸佛世尊，由此善根果报无尽，渐次证得一切智智；由此善根增上势力得成佛已，复为无量世间天、人、阿素洛等以无量种上妙乐具供养恭敬；由此善根，般涅槃后自设利罗及诸弟子犹为无量世间天、人、阿素洛等供养恭敬。是菩萨摩诃萨复以神力，能至十方殑伽沙等诸佛世界，于诸佛所听闻正法，闻已受持乃至无上正等菩提能不忘失。是菩萨摩诃萨复以神力，能至十方殑伽沙等诸佛世界成熟有情、严净佛土，精勤修学一切相智，得圆满已证得无上正等菩提，转妙法轮度有情众。如是，善现，诸菩萨摩诃萨成就勇猛身精进故，能令精进波罗蜜多速得圆满。

“复次，善现，诸菩萨摩诃萨成就勇猛心精进故，速能圆满诸圣无漏道及道支所摄精进波罗蜜多，由此能令一切不善身、语、意业无容得起。

“是菩萨摩诃萨于诸法中终不取著若常若无常、若乐若苦、若我若无我、若净若不净，若有为界若无为界、若欲界若色界若无色界、若四静虑四无量四无色定、若四念住乃至八圣道支、若三解脱门、若余无量无边佛法皆不取著常无常等，亦不取著若预流果乃至无上正等菩提。是菩萨摩诃萨亦不取著是预流者、是一来者乃至是佛，亦不取著如是有情见具足故名预流者，如是有情下结薄故名一来者，如是有情下结尽故名不还者，如是有情上结尽故名阿罗汉，如是有情得独觉道故名为独觉，如是有情得道相智故名为菩萨，如是有情得一切相智故名为如来、应、正等觉。是菩萨摩诃萨于如是等法及有情皆不取著。所以者何？以一切法及诸有情皆无自性不可取著。

“是菩萨摩诃萨成就勇猛心精进故，虽作饶益诸有情事不顾身命，而于有情都无所得；虽能圆满所修精进波罗蜜多，而于精进波罗蜜多都无所得；虽能圆满一切佛法，而于佛法都无所得；虽能严净一切佛土，而于佛土都无所得。

“是菩萨摩诃萨成就如是身心精进，虽能远离一切恶法，亦能摄受一切善法而无取著。无取著故，从一佛土至一佛土，从一世界至一世界，为欲饶益诸有情故，所欲示现诸神通事，皆能自在示现无碍。谓或示现雨众妙华，散众名香，作众伎乐，现云雷音震动大地；或复示现众妙七宝庄严世界，身放光明盲冥众生悉蒙开晓；或复示现身出妙香，诸臭秽者皆令香洁；或复示现设大祠祀，于中不恼诸有情类，因斯化导无量有情，令入正道离断生命乃至邪见；或以布施乃至般若摄诸有情，为欲饶益诸有情故或舍财宝、或舍妻子、或舍王位、或舍支节、或舍身命，随诸有情应以如是如是方便而得利乐，即以如是如是方便而利乐之。

“如是，善现，诸菩萨摩诃萨行深般若波罗蜜多，由离诸相无漏心力，能于一切无相、无得、无作法中，圆满精进波罗蜜多，亦能圆满诸余善法。

“复次，善现，诸菩萨摩诃萨行深般若波罗蜜多时，能以离相无漏之心，而修静虑波罗蜜多。

“是菩萨摩诃萨除如来定，于余诸定皆能圆满。是菩萨摩诃萨离欲恶不善法，有寻有伺，离生喜乐，入初静虑，乃至能入第四静虑具足而住。

“是菩萨摩诃萨以慈俱心，广说乃至以舍俱心，普缘十方具足而住。

“是菩萨摩诃萨超诸色想，灭有对想，不思惟种种想，入无边空空无边处，乃至非想非非想处具足而住。

“是菩萨摩诃萨安住静虑波罗蜜多，于八解脱、九次第定，皆能顺逆具足而住。

“是菩萨摩诃萨于空、无相、无愿等持具足而住，于无间定如电光定、金刚喻定、圣正定等具足而住。

“是菩萨摩诃萨安住静虑波罗蜜多，修三十七菩提分法及道相智皆令圆满；以道相智摄受一切三摩地已，渐次修超净止观地，乃至修超独觉地已，证入菩萨正性离生；既入菩萨正性离生，修诸地行圆满佛地。是菩萨摩诃萨虽于诸地渐次修超，乃至未得一切智智，而于中间不取果证。

“是菩萨摩诃萨安住静虑波罗蜜多，从一佛土至一佛土，亲近供养诸佛世尊，于诸佛所植众善本，成熟有情，严净佛土，从一世界至一世界，利乐有情身心无懈。或以布施乃至般若摄诸有情，或以戒蕴乃至解脱知见蕴摄诸有情，或教有情住预流果，广说乃至或教有情安住无上正等菩提，随诸有情善根势力善法增长，种种方便令其安住。

“是菩萨摩诃萨安住静虑波罗蜜多，能引一切陀罗尼门、三摩地门，能得殊胜四无碍解，能得殊胜异熟神通。

“是菩萨摩诃萨成就殊胜异熟神通，决定不复入于母胎，决定不复受淫欲乐，决定不复摄受生乘，决定不为生过所染。所以者何？是菩萨摩诃萨善见善知一切法性皆如幻化，虽知诸行皆如幻化，而乘悲愿利乐有情；虽乘悲愿利乐有情，而达有情及彼施设皆不可得；虽达有情及彼施设皆不可得，而能安立一切有情，令其安住不可得法，此依世俗不依胜义。

“是菩萨摩诃萨安住静虑波罗蜜多，修行一切静虑、解脱、等持、等至，乃至圆满无上菩提，恒不舍离所修静虑波罗蜜多。

“是菩萨摩诃萨行道相智，方便引发一切相智，安住其中永断烦恼习气相续，能正自利亦正利他，能与一切世间天、人、阿素洛等作净福田，堪受世间供养恭敬。

“如是，善现，诸菩萨摩诃萨行深般若波罗蜜多，由离诸相无漏心力，能于一切无相、无得、无作法中，圆满静虑波罗蜜多，亦能圆满诸余善法。

“复次，善现，诸菩萨摩诃萨行深般若波罗蜜多时，能以离相无漏之心，而修般若波罗蜜多。

“是菩萨摩诃萨不见少法实有成就，谓不见色、受、想、行、识广说乃至诸有漏法及无漏法实有成就，亦复不见如是诸法若生若灭、若增益门若损减门、若有积集若有离散。如实观色、受、想、行、识广说乃至诸有漏法及无漏法皆是虚妄，皆非坚实，皆无自性。

“是菩萨摩诃萨如是观时，不得色自性，不得受、想、行、识自性，广说乃至不得有漏法自性，不得无漏法自性。

“是菩萨摩诃萨行深般若波罗蜜多如是观时，于一切法深生信解皆以无性而为自性，于如是事生信解已，能行内空乃至能行无性自性空，如是行时，于一切法无所取著，谓不取著色，亦不取著受、想、行、识，广说乃至不取著一切菩萨摩诃萨行，亦不取著诸佛无上正等菩提。

“是菩萨摩诃萨行无所有甚深般若波罗蜜多时，能圆满菩提道，谓能圆满布施、净戒、安忍、精进、静虑、般若波罗蜜多广说乃至八十随好。

“是菩萨摩诃萨安住如是菩提道已，复能圆满异熟佛道，谓能圆满布施、净戒、安忍、精进、静虑、般若波罗蜜多及余无量菩提分法。

“是菩萨摩诃萨安住如是异熟佛道，由异熟生胜神通力，方便饶益诸有情类，随诸有情应以布施乃至般若波罗蜜多而摄受者，即以布施乃至般若波罗蜜多而摄受之；应以戒蕴乃至解脱知见蕴而摄受者，即以戒蕴乃至解脱知见蕴而摄受之；应令安住预流果或一来果乃至无上正等菩提者，即以方便令其安住预流果或一来果乃至无上正等菩提。

“是菩萨摩诃萨能作种种神通变现，欲往殑伽沙等世界，随意能往；欲现所往诸世界中种种珍宝，随意能现；欲令所往诸世界中有情受用诸妙珍宝，随其所乐皆令满足。

“是菩萨摩诃萨从一世界趣一世界，利益安乐无量有情，见诸世界严净之相，能自摄受随意所乐庄严佛土。犹如他化自在诸天诸有所须种种乐具随心而现，如是菩萨随意摄受种种庄严无量佛土，此所摄受诸佛土中，微妙清净离杂染法，随意所欲悉皆能现。

“是菩萨摩诃萨由异熟生布施、净戒、安忍、精进、静虑、般若波罗蜜多，及异熟生诸妙神通，并异熟生菩提道故行道相智，由道相智得成熟故，复能证得一切相智。由得此智，于一切法无所摄受，谓不摄受色，亦不摄受受、想、行、识，广说乃至亦不摄受若善法非善法、若世间法出世间法、若有漏法无漏法、若有为法无为法，亦不摄受所证无上正等菩提，亦不摄受一切佛土所受用物，其中有情于一切法亦无摄受。所以者何？是菩萨摩诃萨先不摄受一切法故，于一切法无所得故，为诸有情无倒宣说一切法性无摄受故。

“如是，善现，诸菩萨摩诃萨行深般若波罗蜜多，由离诸相无漏心力，能于一切无相、无得、无作法中，圆满般若波罗蜜多，亦能圆满诸余善法。”

尔时，善现复白佛言：“诸菩萨摩诃萨云何能于无杂、无相、自相空法，圆满布施乃至般若波罗蜜多？云何能于一切无漏、无差别法施设差别？云何了知如是诸法差别之相？云何于般若波罗蜜多中，摄受六种波罗蜜多及余一切世、出世法？云何能于异相诸法施设一相所谓无相，及于一相、无相法中施设种种差别法相？”

佛告善现：“诸菩萨摩诃萨行深般若波罗蜜多时，安住如梦、如响、如像、如光影、如阳焰、如幻、如化、如寻香城五取蕴中，为诸有情修行布施乃至般若波罗蜜多，如实了知如梦乃至如寻香城五取蕴皆无相。所以者何？梦乃至寻香城皆无自性，若法无自性是法则无相，若法无相是法一相，所谓无相。由此因缘，当知一切施者、受者、施物、施性、施果、施缘皆同无相。

“若如是知而行布施，则能圆满所行布施波罗蜜多，若能圆满所行布施波罗蜜多，则于净戒、安忍、精进、静虑、般若波罗蜜多常不舍离。安住此六波罗蜜多，则能圆满四静虑、四无量、四无色定，亦能圆满四念住乃至八圣道支，广说乃至亦能圆满一切智、道相智、一切相智。

“是菩萨摩诃萨安住如是诸异熟生圣无漏法，以神通力能往十方殑伽沙等诸佛世界，以无量种上妙乐具供养恭敬诸佛世尊，与诸有情作饶益事，应以布施乃至般若波罗蜜多而摄益者，即以布施乃至般若波罗蜜多而摄益之；应以诸余种种善法而摄益者，即以诸余种种善法而摄益之。

“是菩萨摩诃萨成就如是殊胜善根，于一切法皆得自在，虽受生死不为生死过失所染。为欲饶益诸有情故，摄受人天富贵自在，由此富贵自在势力，能作有情诸饶益事，以四摄事而摄受之。

“是菩萨摩诃萨知一切法皆无相故，虽知预流果而不住预流果，乃至虽知独觉菩提而不住独觉菩提。所以者何？是菩萨摩诃萨如实了知一切法已，为欲证得不共一切声闻、独觉一切相智。

“如是，善现，诸菩萨摩诃萨知一切法皆无相故，如实了知布施等六波罗蜜多及余无量无边佛法皆同无相。由是因缘，普能圆满一切佛法，便能证得一切智智，穷未来际利乐有情。

“复次，善现，诸菩萨摩诃萨行深般若波罗蜜多时，安住如梦、如响、如像、如光影、如阳焰、如幻、如化、如寻香城五取蕴中，圆满净戒波罗蜜多。是菩萨摩诃萨如实了知是五取蕴如梦乃至如寻香城，便能圆满无相净戒波罗蜜多。如是净戒，无缺无隙，无瑕无秽，无所取著，应受供养，智者所赞，妙善受持，妙善究竟，是圣无漏，是出世间道支所摄。安住此戒，能善受持受施设戒、法尔得戒、律仪戒、有表戒、无表戒、现行戒、不现行戒、威仪戒、非威仪戒。

“是菩萨摩诃萨虽具成就如是诸戒，而于诸法无所执著，不作是念：‘我因此戒当生刹帝利大族乃至居士大族富贵自在。’不作是念：‘我因此戒当作小王、或作大王、或作轮王、或作辅相富贵自在。’不作是念：‘我因此戒当生四大王众天乃至非想非非想处天富贵自在。’不作是念：‘我因此戒当得预流果乃至无上正等菩提。’所以者何？如是诸法皆同一相，所谓无相、无住、无得，无相之法不得无相，有相之法不得有相，无相之法不得有相，有相之法不得无相，由此因缘都无所得。

“如是，善现，诸菩萨摩诃萨行深般若波罗蜜多，疾能圆满无相净戒波罗蜜多；既能圆满无相净戒波罗蜜多，疾入菩萨正性离生；既入菩萨正性离生，复得菩萨无生法忍；既得菩萨无生法忍，修行道相智趣一切相智得异熟生五胜神通，复得五百陀罗尼门，亦得五百三摩地门；住此复得四无碍解，从一佛土至一佛土，亲近供养诸佛世尊，成熟有情、严净佛土。

“是菩萨摩诃萨为化有情，虽现流转诸趣生死，而不为彼过失所染。如幻化人虽现行住坐卧等事，而无真实往来等业；虽现种种利乐有情，而于有情及彼施设都无所得。如有如来、应、正等觉，名苏扇多，得菩提已转妙法轮，度无量众令出生死证得涅槃。时，无有情堪受佛记，遂作化佛令久住世，自舍寿行潜入涅槃。彼化佛身住一劫已，授一菩萨大菩提记，然后示入无余涅槃。彼化佛身，虽作种种益有情事而无所得，谓不得色、受、想、行、识，乃至不得一切有漏、无漏等法及诸有情。诸菩萨摩诃萨亦复如是，虽有所作而无所得。

“如是，善现，诸菩萨摩诃萨行深般若波罗蜜多，圆满净戒波罗蜜多；由此净戒波罗蜜多得圆满故，便能摄受一切佛法，因斯证得一切智智，穷未来际利乐有情。

“复次，善现，诸菩萨摩诃萨行深般若波罗蜜多时，安住如梦、如响、如像、如光影、如阳焰、如幻、如化、如寻香城五取蕴中，圆满安忍波罗蜜多。是菩萨摩诃萨如实了知五种取蕴如梦乃至如寻香城，便能圆满无相安忍波罗蜜多。

“善现，云何菩萨摩诃萨行深般若波罗蜜多时，如实了知五种取蕴如梦乃至如寻香城，便能圆满无相安忍波罗蜜多？善现，是菩萨摩诃萨如实了知五种取蕴无实相故，修二种忍便能圆满无相安忍波罗蜜多。何等为二？一、安受忍；二、观察忍。

“安受忍者，谓诸菩萨从初发心乃至安坐妙菩提座，于其中间，假使一切有情之类皆来诃责，刀杖加害，是时，菩萨为满安忍波罗蜜多，乃至不生一念瞋恨，亦复不起加报之心，但作是念：‘彼诸有情深可怜愍，增上烦恼撞击其心不得自在，于我发起如是恶业，我今不应瞋恨于彼。’复作是念：‘由我摄受怨家诸蕴，令彼有情于我发起如是恶业，但应自责不应瞋。’彼菩萨如是审观察时，于彼有情深生慈愍，如是等类名安受忍。

“观察忍者，谓诸菩萨作是思惟：‘诸行如幻、虚妄不实、不得自在，亦如虚空无我，乃至知者、见者唯是虚妄分别所起，一切皆是自心所变，谁诃责我？谁加害我？谁复受彼诃责、加害？皆是自心虚妄分别，我今不应横起执著，如是诸法由自性空、胜义空故都无所有。’菩萨如是审观察时，如实了知诸行空寂，于一切法不生异想，如是等类名观察忍。

“是菩萨摩诃萨修学如是二种忍故，便能圆满无相安忍波罗蜜多，由此便得无生法忍。”

具寿善现即白佛言：“云何名为无生法忍？此何所断？复是何智？”

佛告善现：“由斯势力乃至少分恶不善法亦不得生，是故名为无生法忍。此令一切我及我所慢等烦恼毕竟寂灭，如实忍受诸行如梦，广说乃至如寻香城，此忍名智，得此智故名为获得无生法忍。”

具寿善现复白佛言：“声闻、独觉无生法忍，与诸菩萨无生法忍，有何差别？”

佛告善现：“诸预流者乃至独觉若智若断，亦名菩萨摩诃萨忍。复有菩萨摩诃萨忍，谓忍诸法毕竟不生，是为差别。

“善现当知，诸菩萨摩诃萨成就如是殊胜忍故，超过一切声闻、独觉。诸菩萨摩诃萨安住如是异熟忍中行菩萨道能圆满道相智，成就如是道相智故，常不远离四念住乃至八圣道支，亦不远离空、无相、无愿解脱门，亦不远离异熟神通；由不远离异熟神通，从一佛土至一佛土，亲近供养诸佛世尊，成熟有情、严净佛土；作是事已，便能证得一切智智。

“如是，善现，诸菩萨摩诃萨行深般若波罗蜜多，速能圆满无相安忍波罗蜜多；由此安忍波罗蜜多得圆满故，便能圆满一切佛法，因斯证得一切智智，穷未来际利乐有情。

“复次，善现，诸菩萨摩诃萨行深般若波罗蜜多时，安住如梦、如响、如像、如光影、如阳焰、如幻、如化、如寻香城五取蕴中，如实了知五种取蕴如梦乃至如寻香城无实相已，发起勇猛身心精进。

“是菩萨摩诃萨发起勇猛身精进故，引发殊胜迅速神通，能往十方诸佛世界，亲近供养诸佛世尊，于诸佛所种诸善根，利益安乐诸有情类，亦能严净种种佛土。是菩萨摩诃萨由身精进，成熟有情以三乘法方便令住。如是，善现，诸菩萨摩诃萨行深般若波罗蜜多，由身精进速能圆满无相精进波罗蜜多。

“是菩萨摩诃萨发起勇猛心精进故，引发诸圣无漏道支所摄圣道，圆满精进波罗蜜多，于中具能摄诸善法，谓四念住广说乃至一切相智。是菩萨摩诃萨由心精进，诸相随好皆得圆满，放大光明照无边界，由心精进极圆满故，永断烦恼习气相续，证得无上正等菩提，转妙法轮具三十二相，令大千界六种变动。其中有情蒙光照触、睹斯变动、闻正法音，随其所应，于三乘道得不退转乃至究竟。

“如是，善现，诸菩萨摩诃萨行深般若波罗蜜多，圆满精进波罗蜜多，由此精进波罗蜜多，能办自他多饶益事，速能圆满一切佛法，因斯证得一切智智，穷未来际利乐有情。

## 大般若波罗蜜多经卷第五百三十

### 第三分妙相品第二十八之三

“复次，善现，诸菩萨摩诃萨行深般若波罗蜜多时，安住如梦、如响、如像、如光影、如阳焰、如幻、如化、如寻香城五取蕴中，圆满静虑波罗蜜多。”

具寿善现白言：“世尊，云何菩萨摩诃萨行深般若波罗蜜多时，安住如梦广说乃至如寻香城五取蕴中，圆满静虑波罗蜜多？”

佛告善现：“诸菩萨摩诃萨行深般若波罗蜜多时，如实了知五种取蕴如梦乃至如寻香城无实相已，入四静虑及四无量、四无色定，修空、无相、无愿等持，修如电光及金刚喻、圣正等持，住金刚喻三摩地中，除如来定，于余所有若共二乘、若余胜定，一切能入具足安住，然于如是诸三摩地不生味著，亦不耽著彼所得果。所以者何？是菩萨摩诃萨如实了知静虑等定及一切法皆同无相、无性为性，不应无相味著无相，不应无性味著无性。无味著故，终不随顺诸定势力，生于色界、无色界中。所以者何？是菩萨摩诃萨于一切界都无所得，于能入定及所入定，由此、为此、入定处时亦无所得。

“是菩萨摩诃萨于一切法无所得故，能疾圆满无相静虑波罗蜜多，由此静虑波罗蜜多得圆满故，超诸声闻、独觉等地。”

具寿善现便白佛言：“是菩萨摩诃萨云何由此无相静虑波罗蜜多得圆满故，超诸声闻、独觉等地？”

佛告善现：“是菩萨摩诃萨善学内空乃至无性自性空故，便能圆满无相静虑波罗蜜多，超诸声闻、独觉等地。是菩萨摩诃萨住诸空中，于一切法都无所得，不见有法离诸空者。是菩萨摩诃萨安住此中，不得预流果乃至独觉菩提，亦复不得一切菩萨摩诃萨行，亦复不得诸佛无上正等菩提。所以者何？空中无法亦无空故。是菩萨摩诃萨由住此空，超诸声闻、独觉等地，证入菩萨正性离生。”

具寿善现复白佛言：“诸菩萨摩诃萨以何为生？以何为离生？”

佛告善现：“诸菩萨摩诃萨以一切有所得为生，以一切无所得为离生。”

具寿善现复白佛言：“诸菩萨摩诃萨以何为有所得？以何为无所得？”

佛告善现：“诸菩萨摩诃萨以一切法为有所得，谓菩萨摩诃萨以色蕴为有所得，以受、想、行、识蕴为有所得，广说乃至以一切智智为有所得。诸菩萨摩诃萨以如是等种种法门为有所得，即有所得说名为生，如生饮食能为患故。

“复次，善现，诸菩萨摩诃萨以一切法无行、无得、无说、无示为无所得，谓菩萨摩诃萨以色乃至一切智智无行、无得、无说、无示为无所得。所以者何？以色乃至一切智智所有自性，皆不可行，亦不可得，亦不可说，亦不可示。

“诸菩萨摩诃萨以如是等种种法门无行、无得、无说、无示为无所得，即无所得说名离生。诸菩萨摩诃萨证入正性离生位已，圆满一切静虑、解脱、等持、等至，尚不随定势力受生，况随贪、瞋、痴等烦恼？若随烦恼势力受生，无有是处！是菩萨摩诃萨安住此中造作诸业，由业势力流转诸趣，亦无是处！是菩萨摩诃萨虽住如幻诸行聚中作诸有情利益安乐，而不得幻及诸有情。是菩萨摩诃萨于如是事无所得时，成熟有情，严净佛土，常无懈废。

“如是，善现，诸菩萨摩诃萨行深般若波罗蜜多，疾能圆满无相静虑波罗蜜多。由此静虑波罗蜜多得圆满故，便能圆满一切佛法，因斯证得一切智智，穷未来际转妙法轮，利乐有情常无间断。如是所转无上法轮，虽有所为而无所得，能说、所说无自性故。

“复次，善现，诸菩萨摩诃萨行深般若波罗蜜多时，安住如梦、如响、如像、如光影、如阳焰、如幻、如化、如寻香城五取蕴中，圆满般若波罗蜜多。是菩萨摩诃萨如实了知一切法性如梦乃至如寻香城都无真实，便能圆满无相般若波罗蜜多。”

具寿善现便白佛言：“云何菩萨摩诃萨行深般若波罗蜜多时，如实了知一切法性如梦乃至如寻香城？”

佛告善现：“诸菩萨摩诃萨行深般若波罗蜜多时，不见梦，不见见梦者；不闻响，不见闻响者；不见像，不见见像者；不见光影，不见见光影者；不见阳焰，不见见阳焰者；不见幻，不见见幻者；不见化，不见见化者；不见寻香城，不见见寻香城者。所以者何？梦、见梦者，乃至寻香城、见寻香城者，皆是愚夫异生颠倒之所执著，诸阿罗汉、独觉、菩萨及诸如来，皆不见梦及见梦者，广说乃至不见寻香城及见寻香城者。所以者何？以一切法无性为性，非成非实，无相无为，非实有性与涅槃等。若一切法无性为性，广说乃至与涅槃等，云何菩萨摩诃萨行深般若波罗蜜多时，于一切法起有性想、成想、实想、有想、有为、有实性想？若起此想，无有是处！所以者何？若一切法少有自性，有成有实，有相有为，有实性可得者，则所修行甚深般若波罗蜜多应非般若波罗蜜多，不得诸法真性相故。

“如是，善现，诸菩萨摩诃萨行深般若波罗蜜多时，不著色蕴，不著受、想、行、识蕴，乃至不著一切智智。是菩萨摩诃萨于如是等一切法门无所著故，便能圆满菩萨初地乃至十地，而于其中不生贪著。所以者何？是菩萨摩诃萨不得初地乃至十地能、所圆满，云何于中而起贪著？是菩萨摩诃萨虽行般若波罗蜜多，而不得般若波罗蜜多，由于般若波罗蜜多无所得故，于一切法亦无所得。是菩萨摩诃萨虽观般若波罗蜜多摄一切法，而于诸法都无所得。所以者何？以一切法与此般若波罗蜜多无二、无别。何以故？一切法性不可分别说为真如、说为法界、说为实际，诸法无杂、无差别故。”

具寿善现复白佛言：“若一切法自性无杂、无差别者，如何可说是善、是非善，是有漏、是无漏，是世间、是出世间，是有为、是无为，诸如是等无量差别？”

佛告善现：“于意云何？诸法实性，为有可说是善等不？复有可说是预流果乃至可说佛菩提不？”

善现对曰：“不也，世尊。”

佛告善现：“由此因缘，当知诸法其性无杂亦无差别、无相、无生、无灭、无碍、无说、无示。

“善现当知，我本修学菩萨道时，于诸法性都无所得，谓不得色、受、想、行、识，不得眼处乃至意处，不得色处乃至法处，不得眼界乃至意界，不得色界乃至法界，不得眼识界乃至意识界，不得眼触乃至意触，不得眼触为缘所生诸受乃至意触为缘所生诸受，不得地界乃至识界，不得因缘乃至增上缘，不得从缘所生诸法，不得无明乃至老死，不得欲界、色界、无色界，不得善、非善法，不得有漏、无漏法，不得世间、出世间法，不得有为、无为法，广说乃至不得预流果乃至独觉菩提，不得菩萨摩诃萨行，不得无上正等菩提。

“如是，善现，诸菩萨摩诃萨行深般若波罗蜜多时，从初发心乃至无上正等菩提，常应善学诸法自性。若能善学诸法自性，则能善净大菩提道，亦能圆满诸菩萨行，成熟有情，严净佛土，安住是法，疾证无上正等菩提，以三乘法方便调伏诸有情类，令于三有不复轮回，得般涅槃毕竟安乐。

“如是，善现，诸菩萨摩诃萨应以无相而为方便，修学般若波罗蜜多令速圆满。若修般若波罗蜜多速得圆满，即能摄受一切佛法，因斯证得一切智智，穷未来际利乐有情。”

尔时，善现复白佛言：“若一切法无不如梦，广说乃至如寻香城都无实事，无性为性，自相皆空，如何可立是善、是非善，是有漏、是无漏，是世间、是出世间，是有为、是无为，广说乃至是预流果，是能证得预流果法，如是乃至是佛无上正等菩提，是能证得佛菩提法？”

佛告善现：“世间愚夫无闻异生，于梦得梦、得见梦者，广说乃至于寻香城得寻香城亦得见者。如是愚夫无闻异生得梦等已颠倒执著，或作不善身、语、意行，或复作善身、语、意行，或作无记身、语、意行，或作非福身、语、意行，或复作福身、语、意行，或作不动身、语、意行，由诸行故，往来生死受苦无穷。

“诸菩萨摩诃萨行深般若波罗蜜多，住二种空观察诸法，所谓毕竟、无际二空。是菩萨摩诃萨安住如是二种空中，为诸有情宣说正法。

“谓作是言：‘色乃至识空无所有，眼处乃至意处空无所有，色处乃至法处空无所有，眼界乃至意界空无所有，色界乃至法界空无所有，眼识界乃至意识界空无所有，眼触乃至意触空无所有，眼触为缘所生诸受乃至意触为缘所生诸受空无所有，地界乃至识界空无所有，因缘乃至增上缘空无所有，从缘所生诸法空无所有，无明乃至老死等法空无所有。’

“复作是言：‘色、受、想、行、识如梦乃至如寻香城都无自性，眼处乃至意处如梦乃至如寻香城都无自性，色处乃至法处如梦乃至如寻香城都无自性，眼界乃至意界如梦乃至如寻香城都无自性，色界乃至法界如梦乃至如寻香城都无自性，眼识界乃至意识界如梦乃至如寻香城都无自性，眼触乃至意触如梦乃至如寻香城都无自性，眼触为缘所生诸受乃至意触为缘所生诸受如梦乃至如寻香城都无自性，地界乃至识界如梦乃至如寻香城都无自性，因缘乃至增上缘如梦乃至如寻香城都无自性，从缘所生诸法如梦乃至如寻香城都无自性，无明乃至老死等法如梦乃至如寻香城都无自性。’

“复作是言：‘此中无色、受、想、行、识，无眼处乃至意处，无色处乃至法处，无眼界乃至意界，无色界乃至法界，无眼识界乃至意识界，无眼触乃至意触，无眼触为缘所生诸受乃至意触为缘所生诸受，无地界乃至识界，无因缘乃至增上缘，无从缘所生诸法，无无明乃至老死等法。’

“复作是言：‘此中无梦、无见梦者，广说乃至无寻香城、无见寻香城者。’

“复作是言：‘如是诸法皆无实事，无性为性。汝等虚妄分别力故，于无色蕴乃至识蕴，见有色蕴乃至识蕴；于无眼处乃至意处，见有眼处乃至意处；于无色处乃至法处，见有色处乃至法处；于无眼界乃至意界，见有眼界乃至意界；于无色界乃至法界，见有色界乃至法界；于无眼识界乃至意识界，见有眼识界乃至意识界；于无眼触乃至意触，见有眼触乃至意触；于无眼触为缘所生诸受乃至意触为缘所生诸受，见有眼触为缘所生诸受乃至意触为缘所生诸受；于无地界乃至识界，见有地界乃至识界；于无因缘乃至增上缘，见有因缘乃至增上缘；于无从缘所生诸法，见有从缘所生诸法；于无无明乃至老死等法，见有无明乃至老死等法。’

“复作是言：‘蕴、处、界等一切法性，皆从众缘和合建立颠倒所起，诸业异熟之所摄受。汝等何缘于此虚妄无实事法起实事想？’

“尔时，菩萨行深般若波罗蜜多方便善巧，若诸有情有悭贪者，方便济拔令离悭贪，是诸有情离悭贪已，劝修布施波罗蜜多，是诸有情由布施故，得大财位富贵自在；复从是处方便济拔，劝修净戒波罗蜜多，是诸有情由净戒故，得生善趣富贵自在；复从是处方便济拔，劝修静虑波罗蜜多，是诸有情由静虑故得生梵世，于初静虑安住自在；从初静虑方便济拔，复令安住第二静虑，如是展转方便济拔，乃至令其安住非想非非想处。

“是诸有情由施、戒、定得胜果报多生染著，菩萨尔时方便善巧，于斯劣处拔济令出，安置无余般涅槃界，谓以方便随其所宜，令依三乘勤修圣道，或令安住四念住乃至八圣道支，或令安住空、无相、无愿解脱门，或令安住八解脱乃至十遍处，或令安住苦、集、灭、道圣谛，或令安住顺逆观察十二缘起，或令安住六波罗蜜多，或令安住内空乃至无性自性空，或令安住真如乃至不思议界，或令安住诸菩萨地，或令安住陀罗尼门、三摩地门，或令安住五眼、六神通，或令安住如来十力乃至十八佛不共法，或令安住大慈、大悲、大喜、大舍，或令安住无忘失法、恒住舍性，或令安住一切智、道相智、一切相智。

“是菩萨摩诃萨行深般若波罗蜜多，方便善巧成就无色、无见、无对真无漏法，安住其中。若诸有情应得预流果者，示现、劝导、赞励、庆喜、方便济拔，令得预流果，广说乃至若诸有情应得无上正等觉者，示现、劝导、赞励、庆喜、方便济拔，令得无上正等菩提。

“如是，善现，诸菩萨摩诃萨行深般若波罗蜜多，观察二空，虽知诸法如梦乃至如寻香城，皆非实有，无性为性，自相皆空，而能安立是善、是非善，是有漏、是无漏，是世间、是出世间，是有为、是无为，广说乃至是预流果，是能证得预流果法，如是乃至是佛无上正等菩提，是能证得佛菩提法，皆无杂乱。”

尔时，善现便白佛言：“诸菩萨摩诃萨行深般若波罗蜜多，甚奇希有！观察毕竟、无际二空，安住毕竟、无际二空，虽知诸法如梦乃至如寻香城，皆非实有，无性为性，自相本空，而能安立善、非善等无量法门不相杂乱。”

佛告善现：“如是，如是，如汝所说，诸菩萨摩诃萨行深般若波罗蜜多，甚奇希有！虽知诸法皆是毕竟无际空性都非实有，如梦乃至如寻香城自相本空，无性为性，而能安立善、非善等种种法门不相杂乱。汝等若知诸菩萨摩诃萨行深般若波罗蜜多，所有甚奇希有之法，声闻、独觉皆不成就、不能测量。汝等声闻及诸独觉，于诸菩萨摩诃萨辩尚不能报，况余有情而能酬对？”

具寿善现白言：“世尊，何等名为诸菩萨摩诃萨行深般若波罗蜜多，所有甚奇希有之法，声闻、独觉皆不成就、不能测量？”

佛告善现：“谛听！谛听！善思念之！吾当为汝分别解说，诸菩萨摩诃萨行深般若波罗蜜多，所有甚奇希有之法，令汝心喜。

“善现当知，诸菩萨摩诃萨行深般若波罗蜜多时，住异熟生六到彼岸、五妙神通、三十七种菩提分法及陀罗尼无碍解等无量无数真净功德，以神通力游历十方。若诸有情应以布施乃至般若波罗蜜多而摄益者，则以布施乃至般若波罗蜜多而摄益之；应以初静虑乃至第四静虑而摄益者，则以初静虑乃至第四静虑而摄益之；应以慈无量乃至舍无量而摄益者，则以慈无量乃至舍无量而摄益之；应以空无边处定乃至非想非非想处定而摄益者，则以空无边处定乃至非想非非想处定而摄益之；应以四念住乃至八圣道支而摄益者，则以四念住乃至八圣道支而摄益之；应以空解脱门乃至无愿解脱门而摄益者，则以空解脱门乃至无愿解脱门而摄益之；应以诸余殊胜善法而摄益者，则以诸余殊胜善法而摄益之。”

具寿善现复白佛言：“云何菩萨摩诃萨行深般若波罗蜜多时，住异熟生六到彼岸、五神通等真净功德，以布施等摄益有情？”

佛告善现：“诸菩萨摩诃萨行深般若波罗蜜多时，施诸有情所须资具，谓须饮食施与饮食，若须车乘施与车乘，若须衣服施与衣服，若须香华施与香华，若须诸余种种资具悉皆施与令无匮乏，或施声闻、独觉、菩萨、诸佛世尊种种供具。如是施时，其心平等无差别想而行布施：如施持戒，犯戒亦尔；如施人趣，非人亦尔；如施内道，外道亦尔；如施诸圣，异生亦尔；如施尊贵，下贱亦尔。上从诸佛下至傍生，平等平等无所分别，不观福田胜劣有异。所以者何？诸菩萨摩诃萨达一切法及诸有情自相皆空、都无差别故，无异想而行布施。是菩萨摩诃萨由无异想而行布施，当得无异、无分别果，谓得圆满一切智智及余无量无边佛法。

“善现当知，若菩萨摩诃萨见乞者来，便作是念：‘此来乞者，若是如来、应、正等觉，是福田故，我应施之。若非如来、应、正等觉，是傍生等，非福田故，不应施与。’是菩萨摩诃萨作如是念，违菩萨法。所以者何？诸菩萨摩诃萨要净自心，福田方净。见诸乞者不应念言：‘如是有情有所求乞我当施与，如是有情有所求乞我不应施。’若作是念，违本所发大菩提心，谓诸菩萨本发无上正等觉心：‘我为有情当作依怙、洲渚、舍宅、救护之处。’见乞者来应作是念：‘今此有情贫穷孤露，我当以施而摄益之。彼由此缘亦能转施，少欲喜足，离断生命，广说乃至离杂秽语，亦能调伏贪、瞋、邪见，由此因缘，命终已后，生刹帝利大族乃至或生居士大族，或余随一富贵处生，丰饶财宝修诸善业，或由此施摄益因缘，渐依三乘而得解脱。’

“复次，善现，诸菩萨摩诃萨若诸怨敌或余有情来至其所，为损害故、或匮乏故有所求乞，是菩萨摩诃萨不应发起分别异心：‘此应施与，此不应施。’但应发起平等之心，随求身分及余财宝、国城、妻子皆应惠施。所以者何？是菩萨摩诃萨普为利乐诸有情故，求趣无上正等菩提，若当发起分别异心：‘此应施与，此不应施。’便为诸佛、独觉、声闻、菩萨、天、人、阿素洛等诸贤圣众皆共诃责：‘谁要请汝发菩提心，誓普饶益诸有情类，无归依者为作归依，无舍宅者为作舍宅，无救护者为作救护，无洲渚者为作洲渚，不安乐者令其安乐，而令简择有施、不施？’

“复次，善现，若菩萨摩诃萨有人非人来至其所，求索身分手足支节。是菩萨摩诃萨不应发起分别二心：‘为施、不施？’唯作是念：‘随彼所求皆当施与。’所以者何？是菩萨摩诃萨常作是念：‘我为饶益诸有情故而受此身，诸有来求必当施与，不应不施故。’见乞者便起是心：‘吾今此身本为他受，彼不来取尚应自送，况来求索而当不与？’作是念已，欢喜踊跃，自解支节而授与之，复自庆言：‘今获大利，谓舍杂秽得纯净身。’

“善现当知，诸菩萨摩诃萨行深般若波罗蜜多，求大菩提应如是学。

“复次，善现，若菩萨摩诃萨见诸乞者便起是心：‘今于此中谁施？谁受？所施何物？由何为何？云何布施？诸法自性皆不可得。所以者何？如是诸法皆毕竟空，非空法中有与、有夺、有施、有受。’善现当知，诸菩萨摩诃萨行深般若波罗蜜多时，应如是学诸法皆空，所谓或由内空故空，乃至或由无性自性空故空。是菩萨摩诃萨安住此空而行布施常无间断，圆满布施波罗蜜多，由此布施波罗蜜多得圆满故，为他割截、劫夺一切内外物时，其心都无分别瞋恨，唯作是念：‘有情及法一切皆空，谁割截我？谁劫夺我？谁复受之？谁于此中作是空观？’

“复次，善现，我以佛眼遍观十方殑伽沙等诸佛世界，有菩萨摩诃萨为欲饶益诸有情类，以故思愿入大地狱，见诸有情受种种苦，见已发起三种示导。何等为三？一者、神变；二者、记说；三者、教诫。是菩萨摩诃萨先以神变示导威力，灭除地狱汤、火、刀等种种苦具；次以记说示导威力，记彼有情心之所念而为说法；后以教诫示导威力，于彼发起大慈、大悲、大喜、大舍而为说法。令彼地狱诸有情类，于菩萨所生净信心，由此因缘从地狱出，得生天上或生人中，渐依三乘而得解脱。

“复次，善现，我以佛眼遍观十方殑伽沙等诸佛世界，有菩萨摩诃萨亲近供养诸佛世尊。是菩萨摩诃萨亲近供养佛世尊时，深心欢喜爱乐恭敬，非不欢喜爱乐恭敬。是菩萨摩诃萨于佛世尊所说正法恭敬听闻、受持读诵，乃至无上正等菩提终不忘失，随所闻法，能为有情无倒解说，令获殊胜利益安乐，乃至无上正等菩提常无厌倦。

“复次，善现，我以佛眼遍观十方殑伽沙等诸佛世界，有菩萨摩诃萨为欲饶益傍生趣中诸有情故自舍身命。是菩萨摩诃萨，见诸傍生饥火所逼欲相残害，起慈愍心自割身分断诸支节，散掷十方恣令食啖。诸傍生类，得此菩萨身肉食者，皆于菩萨深起爱敬惭愧之心，由此因缘脱傍生趣，得生天上或生人中，值遇如来、应、正等觉，闻说正法如理修行，渐依三乘而得解脱。如是，善现，诸菩萨摩诃萨能为世间作难作事多所饶益，谓为利乐诸有情故，自发无上大菩提心，亦令他发自行种种如理正行，亦令他行出生死苦得涅槃乐。

“复次，善现，我以佛眼遍观十方殑伽沙等诸佛世界，有菩萨摩诃萨为欲饶益饿鬼趣中诸有情类，以故思愿往彼界中，方便息除饥渴等苦，彼诸饿鬼众苦既息，于此菩萨深生爱敬惭愧之心；复为宣说离悭法要，令彼闻已起惠舍心，乘此善根脱饿鬼趣，得生天上或生人中，值遇如来亲近供养闻说正法，渐次修行三乘正行，乃至得入无余涅槃。如是，善现，诸菩萨摩诃萨于有情类安住大悲，发起无边方便善巧，拔济令入三乘涅槃。

“复次，善现，我以佛眼遍观十方殑伽沙等诸佛世界，有菩萨摩诃萨方便善巧，或为四大王众天宣说正法，乃至或为他化自在天宣说正法。彼诸天众于菩萨所闻正法已，渐依三乘勤修正行，随应证入究竟涅槃。彼天众中有诸天子，耽著天上五妙欲乐及所居止众宝宫殿，是菩萨摩诃萨示现火起，烧彼宫殿令生厌怖，因为说法作是言：‘诸天子，应审观察诸行无常、苦、空、非我不可保信，谁有智者于斯乐著？’时，诸天子闻此法音，于五欲乐深生厌离，自观身命虚伪无常，犹若芭蕉、电光、阳焰，观诸宫殿譬如牢狱，作是观已，渐依三乘勤修正行而趣圆寂。

“复次，善现，我以佛眼遍观十方殑伽沙等诸佛世界，有菩萨摩诃萨见诸梵天著诸见趣，方便化导令其厌舍，告言：‘天仙，汝等何故于空、无相、虚妄、不实诸行聚中，发起如是诸恶见趣？当速舍之，信受正法，令汝获得无上甘露！’如是，善现，诸菩萨摩诃萨安住大悲，为有情类宣说正法。善现，是为诸菩萨摩诃萨行深般若波罗蜜多，所有甚奇希有之法。

“复次，善现，我以无障清净佛眼，遍观十方殑伽沙等诸佛世界，有菩萨摩诃萨以四摄事摄诸有情。何等为四？一者、布施；二者、爱语；三者、利行；四者、同事。

“善现，云何诸菩萨摩诃萨以布施事摄诸有情？谓菩萨摩诃萨以二种施摄诸有情：一者、财施；二者、法施。

“云何菩萨摩诃萨行深般若波罗蜜多时，能以财施摄诸有情？谓菩萨摩诃萨行深般若波罗蜜多，能以种种饮食、衣服、房舍、卧具、车乘、灯明、伎乐、香华、金银、珍宝、庄严具等施诸有情，或以妻妾、男女、大小僮仆、侍卫、象马、牛羊及医药等施诸有情，或以库藏、城邑、聚落及王位等施诸有情，或以身分支节、手足、头目、髓脑施诸有情。是菩萨摩诃萨以种种物置四衢道，升高台上唱如是言：‘一切有情有所须者，恣意来取勿生疑难，如取己物莫作他想，乃至我身支节、手足、头目、髓脑随意取之，我于汝等无所吝惜。’

“是菩萨摩诃萨施诸有情所须物已，复劝归依佛、法、僧宝，或劝受持近事五戒，或劝受持近住八戒，或劝受持十善业道，或劝修学四静虑，或劝修学四无量，或劝修学四无色定，或劝修学六种随念，或劝修学不净观持息念，或劝修学十种善想，或劝修学三十七种菩提分法，或劝修学三解脱门，或劝修学八解脱乃至十遍处，或劝修学六波罗蜜多，或劝安住内空乃至无性自性空，或劝安住真如乃至不思议界，或劝安住四种圣谛，或劝修学净观地乃至如来地，或劝修学极喜地乃至法云地，或劝修学陀罗尼门、三摩地门，或劝修学五眼、六神通，或劝修学如来十力乃至十八佛不共法，或劝修学大慈、大悲、大喜、大舍，或劝修学三十二大士夫相、八十随好，或劝修学无忘失法、恒住舍性，或劝修学一切智、道相智、一切相智，或劝修学预流果乃至独觉菩提，或劝修学一切菩萨摩诃萨行，或劝修学诸佛无上正等菩提。

“如是，善现，诸菩萨摩诃萨行深般若波罗蜜多方便善巧，于诸有情行财施已，复善安立诸有情类，令住无上安隐法中，乃至令得一切智智。善现，是为菩萨摩诃萨行深般若波罗蜜多，所有甚奇希有之法。

“复次，善现，云何菩萨摩诃萨行深般若波罗蜜多时，能以法施摄诸有情？谓菩萨摩诃萨法施有二种：一者、世间法施；二者、出世法施。

“云何菩萨摩诃萨世间法施？谓菩萨摩诃萨行深般若波罗蜜多时，为诸有情宣说开示、分别显了世间妙法，谓不净观、若持息念、若四静虑、若四无量、若四无色定、若五神通、若余世间共异生法，如是名为世间法施。

“是菩萨摩诃萨行此世间妙法施已，种种方便化导有情，令住圣法及圣法果。云何圣法及圣法果？善现当知，言圣法者，谓三十七菩提分法及空、无相、无愿定等。圣法果者，谓预流果广说乃至独觉菩提。

“复次，善现，诸菩萨摩诃萨圣法者，谓预流果智乃至独觉菩提智，诸佛无上正等菩提智，若三十七菩提分法智乃至如来十力等智，若大慈、大悲、大喜、大舍智，若余无量诸佛法智，若诸世间、出世间法智，若诸有为、无为法智。诸如是等一切相智，是名圣法。圣法果者，谓若永断一切烦恼习气相续名圣法果。

“复次，善现，诸菩萨摩诃萨圣法者，谓六波罗蜜多广说乃至一切智、道相智、一切相智等诸无漏法。圣法果者，谓所证得真如法界究竟涅槃，如是名为真圣法果。”