## 大般若波罗蜜多经卷第五百一

### 第三分现窣堵波品第五之二

“复次，憍尸迦，若善男子、善女人等，能于如是甚深般若波罗蜜多，至心听闻、受持读诵、精勤修学、如理思惟、书写解说、广令流布；是善男子、善女人等，所获现法当来胜利，汝应谛听，极善思惟！吾当为汝，分别解说。”

天帝释言：“唯然！愿说！我等乐闻。”

佛言：“憍尸迦，若有诸恶外道梵志，若诸恶魔及魔眷属，若余暴恶增上慢者，于是菩萨摩诃萨所，欲作种种不饶益事；彼适兴心，速自遭祸，必当殄灭，不果所愿。何以故？憍尸迦，是菩萨摩诃萨以应一切智智心，用无所得为方便，常修布施波罗蜜多乃至般若波罗蜜多，以大悲愿而为上首。若诸有情长夜悭贪兴诸斗诤，是菩萨摩诃萨于内外法一切皆舍，方便令彼安住布施波罗蜜多。若诸有情长夜破戒作诸恶业，是菩萨摩诃萨于内外法一切皆舍，方便令彼安住净戒波罗蜜多。若诸有情长夜忿恚更相损害，是菩萨摩诃萨于内外法一切皆舍，方便令彼安住安忍波罗蜜多。若诸有情长夜懈怠舍诸善业，是菩萨摩诃萨于内外法一切皆舍，方便令彼安住精进波罗蜜多。若诸有情长夜散乱，心务嚣动，是菩萨摩诃萨于内外法一切皆舍，方便令彼安住静虑波罗蜜多。若诸有情长夜愚痴不知善恶，是菩萨摩诃萨于内外法一切皆舍，方便令彼安住般若波罗蜜多。若诸有情流转生死，贪、瞋、痴等缠绕其心，造作众多不饶益事，是菩萨摩诃萨善权方便，令彼伏灭贪、瞋、痴等生死因缘，或令安住四静虑、四无量、四无色定，或令安住四念住乃至八圣道支，或令安住空、无相、无愿解脱门，或令安住八解脱、九次第定，或令安住诸菩萨地，或令安住内空乃至无性自性空，或令安住真如乃至不思议界，或令安住断界乃至无为界，或令安住苦、集、灭、道圣谛，或令安住净观地乃至如来地，或令安住五眼、六神通，或令安住如来十力乃至十八佛不共法，或令安住无忘失法、恒住舍性，或令安住一切陀罗尼门、三摩地门，或令安住一切智、道相智、一切相智，或令安住预流果乃至独觉菩提，或令安住一切菩萨摩诃萨行，或令安住诸佛无上正等菩提，或令安住诸余世间、出世善法。

“憍尸迦，如是名为于深般若波罗蜜多至心听闻、受持读诵、精勤修学、如理思惟、书写解说、广令流布，诸菩萨摩诃萨现法胜利。

“憍尸迦，是菩萨摩诃萨由此因缘，于当来世速证无上正等菩提，转妙法轮度无量众，随本所愿安立有情，令于三乘修学究竟，乃至证得无余涅槃。

“憍尸迦，如是名为于深般若波罗蜜多至心听闻、受持读诵、精勤修学、如理思惟、书写解说、广令流布，诸菩萨摩诃萨当来胜利。

“复次，憍尸迦，若善男子、善女人等，于此般若波罗蜜多，至心听闻、受持读诵、精勤修学、如理思惟、书写解说、广令流布，其地方所，若有恶魔及魔眷属，或有种种外道梵志，及余暴恶增上慢者，憎嫉般若波罗蜜多，欲为障碍、诘责、违拒、令速隐没，虽有此愿终不能成。彼因暂闻般若声故，众恶渐灭，功德渐生，后依三乘得尽苦际，或脱恶趣生天人中。

“憍尸迦，如有妙药名曰莫耆，是药威势能销众毒，如是妙药随所在处，诸毒虫类不能逼近。有大毒蛇饥行求食，遇见生类欲螫啖之，其生怖死奔趣妙药，蛇闻药气寻便退走。何以故？憍尸迦，如是妙药具大威势，能益身命，销伏众毒。当知般若波罗蜜多具大威势亦复如是，若善男子、善女人等，至心听闻、受持读诵、精勤修学、如理思惟、书写解说、广令流布，诸恶魔等于此菩萨摩诃萨所欲为恶事，由此般若波罗蜜多威神力故，令彼恶事于其方所自当殄灭无所能为。何以故？憍尸迦，由此般若波罗蜜多具大威力，能摧众恶，增善法故。

“云何般若波罗蜜多能摧众恶，增长诸善？谓此般若波罗蜜多灭贪、瞋、痴，无明乃至纯大苦蕴，障盖、随眠、缠垢、结缚，我见、有情见乃至见者见，断见、常见、无见、有见乃至种种诸恶见趣，悭贪、破戒、忿恚、懈怠、散乱、愚痴，常想、乐想、我想、净想及余一切贪、瞋、痴、慢、疑、见行等无不能灭，亦灭色执乃至识执，乃至亦灭一切相智执、菩提涅槃执。憍尸迦，如是般若波罗蜜多，能灭此等一切恶法，及能增长一切善事。是故般若波罗蜜多，有无数量大威神力。

“复次，憍尸迦，若善男子、善女人等，于此般若波罗蜜多，至心听闻、受持读诵、精勤修学、如理思惟、书写解说、广令流布；是菩萨摩诃萨常为三千大千世界，四大天王及天帝释、堪忍界主、大梵天王、净居天等并余善神常来拥护，不令一切灾横侵恼，如法所求无不满足。十方世界现在如来、应、正等觉亦常护念，令恶渐灭，善法渐增，谓令增长布施波罗蜜多乃至般若波罗蜜多，如是乃至亦令增长一切智、道相智、一切相智，以无所得为方便故，所修所住常无退减。憍尸迦，是菩萨摩诃萨由此因缘，言词威肃，闻皆敬爱，发言称量，语不喧杂，坚事善友，深知恩报，不为悭嫉、忿恨、覆恼、谄诳、憍等隐蔽其心。

“憍尸迦，是菩萨摩诃萨自能离断生命，亦劝他离断生命，无倒称扬离断生命法，欢喜赞叹离断生命者；如是乃至自能离邪见，亦劝他离邪见，无倒称扬离邪见法，欢喜赞叹离邪见者。憍尸迦，是菩萨摩诃萨自能行布施乃至般若波罗蜜多，亦劝他行布施乃至般若波罗蜜多，无倒称扬行布施乃至般若波罗蜜多法，欢喜赞叹行布施乃至般若波罗蜜多者；如是乃至自能修一切智、道相智、一切相智，亦劝他修一切智、道相智、一切相智，无倒称扬修一切智、道相智、一切相智法，欢喜赞叹修一切智、道相智、一切相智者。

“憍尸迦，是菩萨摩诃萨修行布施乃至般若波罗蜜多，以无所得而为方便，与诸有情平等共有回向无上正等菩提。是菩萨摩诃萨常作是念：‘我若不能修行布施波罗蜜多，当生贫穷下贱种类；我若不能修行净戒波罗蜜多，闭人天门，堕诸恶趣；我若不能修行安忍波罗蜜多，当缺诸根，形貌丑陋，不具菩萨圆满色身；我若不能修行精进波罗蜜多，便不能修菩萨胜道，常怀懈怠，众事不成；我若不能修行静虑波罗蜜多，便不能修菩萨胜定，心恒散乱，所欲不成；我若不能修行般若波罗蜜多，便不能得方便善巧超诸声闻、独觉等地。若有如是贫穷等事，尚无势力成熟有情，亦复不能严净佛土，况当能得一切智智？’是菩萨摩诃萨常作是念：‘我不应随悭贪势力，若随彼力，则我布施波罗蜜多不得圆满。我不应随破戒势力，若随彼力，则我净戒波罗蜜多不得圆满。我不应随忿恚势力，若随彼力，则我安忍波罗蜜多不得圆满。我不应随懈怠势力，若随彼力，则我精进波罗蜜多不得圆满。我不应随散乱势力，若随彼力，则我静虑波罗蜜多不得圆满。我不应随愚痴势力，若随彼力，则我般若波罗蜜多不得圆满。若我六种波罗蜜多不得圆满，终不能得一切智智，利益安乐一切有情。’

“憍尸迦，是菩萨摩诃萨不离一切智智心，以无所得为方便，于此般若波罗蜜多，至心听闻、受持读诵、精勤修学、如理思惟、书写解说、广令流布，得如是等现法当来世、出世间功德胜利。”



尔时，天帝释白佛言：“世尊，如是般若波罗蜜多甚奇希有，能调菩萨摩诃萨众令离高心，复能回向一切智智。”

尔时，佛告天帝释言：“憍尸迦，云何般若波罗蜜多甚奇希有，能调菩萨摩诃萨众令离高心，复能回向一切智智？”

时，天帝释白言：“世尊，诸菩萨摩诃萨行世间布施波罗蜜多时，若于如来应正等觉及诸菩萨、独觉、声闻、孤穷、老病、道行、乞者而行布施，便作是念：‘我能施佛乃至乞者。’是菩萨摩诃萨无方便善巧故，虽行布施波罗蜜多而起高心，不能回向一切智智。诸菩萨摩诃萨行世间净戒、安忍、精进、静虑、般若波罗蜜多时，便作是念：‘我能修行净戒乃至般若波罗蜜多。’亦作是念：‘我能圆满净戒乃至般若波罗蜜多。’是菩萨摩诃萨无方便善巧故，虽行净戒乃至般若波罗蜜多而起高心，不能回向一切智智。如是乃至诸菩萨摩诃萨修行一切智、道相智、一切相智时，若作是念：‘我能修行一切智、道相智、一切相智。’亦作是念：‘我能圆满一切智、道相智、一切相智。’是菩萨摩诃萨无方便善巧故，虽修行一切智、道相智、一切相智而起高心，不能回向一切智智。诸菩萨摩诃萨成熟有情、严净佛土时，若作是念：‘我能成熟有情、严净佛土，余无此能。’是菩萨摩诃萨无方便善巧故，虽成熟有情、严净佛土而起高心，不能回向一切智智。

“世尊，如是菩萨摩诃萨众，依世间心修诸善法，无方便善巧故，我、我所执扰乱心故，虽修般若波罗蜜多而未得故，不能调伏高心，亦不能回向一切智智。

“世尊，若菩萨摩诃萨行出世布施波罗蜜多时，善修般若波罗蜜多故，不得施者，不得受者，不得布施；是菩萨摩诃萨依止般若波罗蜜多而行布施故，能调伏高心，亦能回向一切智智。若菩萨摩诃萨行出世净戒乃至般若波罗蜜多时，善修般若波罗蜜多故，不得净戒乃至般若及一切法；是菩萨摩诃萨依止般若波罗蜜多，而行净戒乃至般若故能调伏高心，亦能回向一切智智。如是乃至若菩萨摩诃萨修行一切智、道相智、一切相智时，善修般若波罗蜜多故，不得一切智、道相智、一切相智及一切法；是菩萨摩诃萨依止般若波罗蜜多，而修一切智、道相智、一切相智故能调伏高心，亦能回向一切智智。若菩萨摩诃萨成熟有情、严净佛土时，善修般若波罗蜜多故，不得成熟有情、严净佛土及一切法；是菩萨摩诃萨依止般若波罗蜜多，而成熟有情、严净佛土故能调伏高心，亦能回向一切智智。

“世尊，由此因缘，我作是说：如是般若波罗蜜多甚奇希有，能调菩萨摩诃萨众令离高心，复能回向一切智智。”



尔时，佛告天帝释言：“憍尸迦，若善男子、善女人等，能于般若波罗蜜多甚深经典，不离一切智智心，以无所得为方便，至心听闻、受持读诵、精勤修学、如理思惟、书写解说、广令流布；是善男子、善女人等，身心安乐，不为一切灾横侵恼。若在军旅交战阵时，至心念诵如是般若波罗蜜多，于诸有情慈悲护念，不为刀杖之所伤杀，所对怨敌皆起慈心，设起恶心自然退败。是善男子、善女人等，若在军旅，刀箭所伤，失命丧身，终无是处。何以故？憍尸迦，是善男子、善女人等，不离一切智智心，以无所得为方便，长夜修行甚深般若波罗蜜多，自能降伏贪、瞋、痴、慢、恶见、随眠、缠垢、恶业种种刀杖，亦能除他贪、瞋、痴、慢、恶见、随眠、缠垢、恶业诸刀杖故。

“复次，憍尸迦，若善男子、善女人等，能于般若波罗蜜多甚深经典，不离一切智智心，以无所得为方便，至心听闻、受持读诵、精勤修学、如理思惟、恭敬供养、尊重赞叹、书写解说、广令流布；是善男子、善女人等，一切毒药、蛊道、鬼魅、厌祷、咒术皆不能害，水不能溺，火不能烧，刀杖、恶兽、怨贼、恶神、众邪、魍魉不能伤害。何以故？憍尸迦，如是般若波罗蜜多是大神咒，如是般若波罗蜜多是大明咒，如是般若波罗蜜多是无上咒，如是般若波罗蜜多是无等等咒，如是般若波罗蜜多是一切咒王，最上最妙，无能及者，具大威力能伏一切，不为一切之所降伏。是善男子、善女人等，精勤修学如是咒王，不为自害，不为他害，不为俱害。何以故？憍尸迦，是善男子、善女人等，学此般若波罗蜜多，了自他俱不可得故。憍尸迦，是善男子、善女人等，学此般若波罗蜜多大咒王时，不得我乃至见者，不得色乃至识，如是乃至不得一切智、道相智、一切相智，以于我等无所得故，不为自害，不为他害，不为俱害。

“憍尸迦，是善男子、善女人等，学此般若波罗蜜多大咒王时，于我及法虽无所得，而证无上正等菩提，观诸有情心行差别，随宜为转无上法轮，令如说行得大饶益。何以故？憍尸迦，过去、未来、现在菩萨摩诃萨众，皆于如是甚深般若波罗蜜多大神咒王精勤修学，已、当、现证无上菩提，转妙法轮度无量众。

“复次，憍尸迦，若善男子、善女人等，于此般若波罗蜜多甚深经典，不离一切智智心，以无所得为方便，至心听闻、受持读诵、精勤修学、如理思惟、书写解说、广令流布；是善男子、善女人等，随所居止国土、城邑、人及非人，不为一切灾横疾疫之所伤害。何以故？憍尸迦，是善男子、善女人等随所住处，为此三千大千世界及余十方无量无数无边世界，所有四大王众天乃至色究竟天，并诸龙、神、阿素洛等，常来守护、恭敬供养、尊重赞叹，不令般若波罗蜜多大神咒王有留难故。

“复次，憍尸迦，若善男子、善女人等，书此般若波罗蜜多大神咒王，置清净处恭敬供养、尊重赞叹，虽不听闻、受持读诵、精勤修学、如理思惟，亦不为他开示分别，而此住处国邑、王都、人非人等，不为一切灾横疾疫之所伤害。何以故？憍尸迦，如是般若波罗蜜多大神咒王随所住处，为此三千大千世界及余十方无量无数无边世界，所有四大王众天乃至色究竟天并诸龙神、阿素洛等，常来守护、恭敬供养、尊重赞叹，不令般若波罗蜜多大神咒王有留难故。

“憍尸迦，是善男子，善女人等，但书般若波罗蜜多大神咒王，置清净处恭敬供养、尊重赞叹，尚获如是现法胜利，况能听闻、受持读诵、精勤修学、如理思惟，及广为他开示分别！当知是辈功德无边，速证菩提，饶益一切。

“复次，憍尸迦，若善男子、善女人等，怖畏怨家、恶兽、灾横、厌祷、疾疫、毒药、咒等，应书般若波罗蜜多大神咒王，随多少分香囊盛贮置宝筒中，恒随逐身供养恭敬、尊重赞叹，诸怖畏事皆自销除，天、龙、鬼、神常守护故。憍尸迦，譬如有人或傍生类，入菩提树院，或至彼院边，人非人等不能伤害。何以故？憍尸迦，过去、未来、现在诸佛，皆坐此处证得无上正等菩提；得菩提已，施诸有情，无恐、无怖、无怨、无害，身心安乐：安立无量无数有情，令住天人尊贵妙行；安立无量无数有情，令住三乘安乐妙行；安立无量无数有情，令现证得或预流果、或一来果、或不还果、或阿罗汉果；安立无量无数有情，令当证得独觉菩提；安立无量无数有情，令修菩萨摩诃萨行当得无上正等菩提。如是胜事皆由般若波罗蜜多威神之力，是故此处，一切天、龙、阿素洛等，皆同守护、恭敬供养、尊重赞叹。当知般若波罗蜜多甚深经典，随所住处亦复如是，一切天、龙、阿素洛等，常来守护、恭敬供养、尊重赞叹，不令般若波罗蜜多有留难故。

“憍尸迦，如是般若波罗蜜多甚深经典随所在处，当知是处即真制多，一切有情皆应敬礼，当以种种上妙华鬘、涂散等香、衣服、璎珞、宝幢、幡盖、众妙珍奇、伎乐、灯明供养恭敬、尊重赞叹。”



尔时，天帝释白佛言：“世尊，若善男子、善女人等，书此般若波罗蜜多甚深经典，种种庄严恭敬供养、尊重赞叹，复以种种上妙华鬘、涂散等香、衣服、璎珞、宝幢、幡盖、众妙珍奇、伎乐、灯明而为供养。有善男子、善女人等，佛涅槃后，起窣堵波，七宝严饰，宝函盛贮佛设利罗安置其中，恭敬供养、尊重赞叹，复以种种上妙华鬘、涂散等香、衣服、璎珞、宝幢、幡盖、众妙珍奇、伎乐、灯明而为供养。二所获福，何者为多？”

佛告憍尸迦：“我还问汝，当随意答。于意云何？如来所得一切智智及相好身，依何等法修学而得？”

天帝释言：“如来所得一切智智及相好身，依此般若波罗蜜多甚深经典修学而得。”

佛告憍尸迦：“如是，如是，如汝所说，我依般若波罗蜜多甚深经典修学故，得一切智智及相好身。何以故？憍尸迦，不学般若波罗蜜多甚深经典，能得无上正等菩提，无有是处。

“憍尸迦，非但获得相好身故说名如来、应、正等觉，要由证得一切智智说名如来、应、正等觉。憍尸迦，如来所得一切智智，要由般若波罗蜜多为因故起。佛相好身但为依处，若不依止佛相好身，一切智智无由而起。是故般若波罗蜜多正为因生一切智智，欲令此智现前相续故，复修集佛相好身。此相好身若非遍智所依处者，一切天、龙、阿素洛等，不应竭诚供养恭敬；以相好身与佛遍智为所依止故，诸天、龙神、阿素洛等，供养恭敬。由此缘故，我涅槃后，诸天、龙神、人非人等，供养恭敬我设利罗。

“憍尸迦，若善男子、善女人等，但于般若波罗蜜多甚深经典恭敬供养、尊重赞叹，则为供养一切智智，及所依止佛相好身，并涅槃后佛设利罗。何以故？憍尸迦，一切智智及相好身并设利罗，皆以般若波罗蜜多为根本故。憍尸迦，若善男子、善女人等，但于佛身及设利罗恭敬供养、尊重赞叹，非为供养一切智智及此般若波罗蜜多。何以故？憍尸迦，佛身遗体，非此般若波罗蜜多、一切智智之根本故。憍尸迦，由此因缘，若善男子、善女人等，欲供养佛，若身若心及余功德，先当听闻、受持读诵、精勤修学、如理思惟、书写解说如是般若波罗蜜多甚深经典，复以种种上妙华鬘、涂散等香、衣服、璎珞、宝幢、幡盖、众妙珍奇、伎乐、灯明、供养恭敬、尊重赞叹。

“以是故，憍尸迦，若善男子、善女人等，书此般若波罗蜜多甚深经典，种种庄严恭敬供养、尊重赞叹，复以种种上妙华鬘、涂散等香、衣服、璎珞、宝幢、幡盖、众妙珍奇、伎乐、灯明而为供养。有善男子、善女人等，佛涅槃后，起窣堵波，七宝严饰，宝函盛贮佛设利罗安置其中，恭敬供养、尊重赞叹，复以种种上妙华鬘、涂散等香、衣服、璎珞、宝幢、幡盖、众妙珍奇、伎乐、灯明而为供养。二所获福，前者为多无量倍数。

“何以故？憍尸迦，如是般若波罗蜜多甚深经典，速能成办布施波罗蜜多乃至般若波罗蜜多，内空乃至无性自性空，真如乃至不思议界，断界乃至无为界，苦、集、灭、道圣谛，四念住乃至八圣道支，四静虑、四无量、四无色定，八解脱、九次第定，空、无相、无愿解脱门，净观地乃至如来地，极喜地乃至法云地，五眼、六神通，如来十力乃至十八佛不共法，无忘失法、恒住舍性，一切陀罗尼门、三摩地门，一切智、道相智、一切相智，成熟有情，严净佛土，亦能成办诸菩萨摩诃萨族姓圆满、色力圆满、财宝圆满、眷属圆满，亦能成办世间所有十善业道，供养沙门、父母、师长，施、戒、修等无量善法，亦能成办刹帝利大族、婆罗门大族、长者大族、居士大族、四大王众天乃至非想非非想处天，亦能成办预流、一来、不还、阿罗汉果、独觉菩提、一切菩萨摩诃萨行、诸佛无上正等菩提，亦能成办声闻、独觉、菩萨、如来应正等觉，亦能成办不可思量、不可宣说、无上无上上、无等无等等一切智智。”



时，天帝释复白佛言：“赡部洲人于此般若波罗蜜多甚深经典不恭敬供养、尊重赞叹者，彼岂不知恭敬供养、尊重赞叹如是般若波罗蜜多甚深经典，获得种种功德胜利？”

佛告憍尸迦：“我还问汝，随汝意答。于意云何？赡部洲内，有几许人成佛证净、成法证净、成僧证净？有几许人于佛无疑、于法无疑、于僧无疑？有几许人于佛究竟、于法究竟、于僧究竟？有几许人修十善业道？有几许人行施、戒、修？有几许人得三十七菩提分法？有几许人得三解脱门？有几许人得八解脱？有几许人得九次第定？有几许人得四无碍解？有几许人得六神通？有几许人永断三结得预流果？有几许人薄贪、瞋、痴得一来果？有几许人断五顺下分结得不还果？有几许人断五顺上分结得阿罗汉果？有几许人发心定趣独觉菩提？有几许人发心定趣诸佛无上正等菩提？”

天帝释言：“赡部洲内，有少分人成佛证净、成法证净、成僧证净，如是乃至有少分人发心定趣诸佛无上正等菩提。”

尔时，佛告天帝释言：“如是，如是，如汝所说。憍尸迦，赡部洲内，极少分人成佛证净、成法证净、成僧证净，转少分人于佛无疑、于法无疑、于僧无疑，如是乃至转少分人发心定趣诸佛无上正等菩提，转少分人既发心已精勤修习趣菩提行，转少分人精勤修习趣菩提行能不退转证得无上正等菩提。何以故？憍尸迦，诸有情类流转生死，无量世来多不见佛，不闻正法，不亲近僧，多不修行十善业道及施、戒、修；不闻布施乃至般若波罗蜜多，不修布施乃至般若波罗蜜多；如是乃至不闻一切智、道相智、一切相智，不修一切智、道相智、一切相智。憍尸迦，由是因缘，当知于此赡部洲内，极少分人成佛证净、成法证净、成僧证净，转少分人于佛无疑、于法无疑、于僧无疑，如是乃至转少分人发心定趣诸佛无上正等菩提，转少分人既发心已精勤修习趣菩提行，转少分人精勤修习趣菩提行能不退转证得无上正等菩提。

“复次，憍尸迦，我今问汝，随汝意答。于意云何？置赡部洲所有人类，于此三千大千世界，几许有情供养恭敬父母、师长？几许有情供养沙门、婆罗门？几许有情布施、持戒修诸福业？几许有情行十善业道？几许有情于诸欲中住厌患想、无常想、苦想、无我想、不净想、厌食想、一切世间不可乐想？几许有情修四静虑、四无量、四无色定？几许有情成佛证净、成法证净、成僧证净？如是乃至几许有情发心定趣诸佛无上正等菩提？几许有情既发心已精勤修习趣菩提行？几许有情练磨长养趣菩提心？几许有情方便善巧修行般若波罗蜜多？几许有情得住菩萨不退转地？几许有情疾证无上正等菩提？”

天帝释言：“于此三千大千世界，少分有情供养恭敬父母、师长，如是乃至少分有情疾证无上正等菩提。”

佛告憍尸迦：“如是，如是，如汝所说。憍尸迦，于此三千大千世界，极少有情供养恭敬父母、师长，转少有情供养恭敬沙门、婆罗门，如是乃至转少有情得住菩萨不退转地，转少有情疾证无上正等菩提。

“复次，憍尸迦，我以无障清净佛眼遍观十方无边世界，虽有无量无数有情发菩提心修菩萨行，而由远离甚深般若波罗蜜多方便善巧，若一、若二、若三有情得住菩萨不退转地，多分退堕声闻、独觉下意、下行、下劣地中。何以故？憍尸迦，诸佛无上正等菩提功德无边甚难可证，恶慧、懈怠、下劣精进、下劣胜解、下劣有情不能得故。

“是故，憍尸迦，若善男子、善女人等，发菩提心修菩萨行，欲住菩萨不退转地，疾证无上正等菩提无留难者，应于般若波罗蜜多甚深经典，数数听闻、受持读诵、精勤修学、如理思惟、好请问师、乐为他说；复应书写，众宝庄严、恭敬供养、尊重赞叹，复以种种上妙华鬘、涂散等香、衣服、璎珞、宝幢、幡盖、众妙珍奇、伎乐、灯明而为供养。

“憍尸迦，是善男子、善女人等，于余摄入甚深般若波罗蜜多诸胜善法，亦应听闻、受持读诵、精勤修学、如理思惟、好请问师、乐为他说，复应书写供养恭敬。何谓摄入甚深般若波罗蜜多余胜善法？所谓布施乃至静虑波罗蜜多，内空乃至无性自性空，真如乃至不思议界，断界乃至无为界，苦、集、灭、道圣谛，四念住乃至八圣道支，四静虑、四无量、四无色定，八解脱、九次第定，三解脱门，极喜地乃至法云地，五眼、六神通，如来十力乃至十八佛不共法，无忘失法、恒住舍性，陀罗尼门、三摩地门，一切智、道相智、一切相智，若余无量无边佛法，是谓摄入甚深般若波罗蜜多余胜善法。

“憍尸迦，是善男子、善女人等，于余随顺甚深般若波罗蜜多蕴、处、界等无量法门，亦应听闻、受持读诵、如理思惟，不应非毁，令于无上正等菩提而作留难。何以故？憍尸迦，是善男子、善女人等，应作是念：‘如来昔住菩萨位时，常勤修学顺菩提法，所谓般若乃至布施波罗蜜多，如是乃至一切智、道相智、一切相智，及余无量无边佛法，并余随顺甚深般若波罗蜜多蕴、处、界等无量法门，由斯证得所求无上正等菩提。我等今者为求无上正等菩提，亦应随学。甚深般若波罗蜜多及余随顺诸胜善法，定是我等真实大师，我随彼学，所愿当满。定是诸佛真实法印，一切如来、应、正等觉随彼学故，证得无上正等菩提。亦是一切声闻、独觉真实法印，皆随彼学，得至涅槃究竟彼岸。’

“是故，憍尸迦，诸善男子、善女人等，若佛住世、若涅槃后，应依般若波罗蜜多，广说乃至一切相智，及余无量无边佛法，蕴、界、处等无量法门，常勤修学。何以故？憍尸迦，如是般若波罗蜜多，广说乃至一切相智，及余无量无边佛法，蕴、界、处等无量法门，是诸声闻、缘觉、菩萨，及余天、人、阿素洛等，利益安乐所依处故。”

## 大般若波罗蜜多经卷第五百二

### 第三分现窣堵波品第五之三

尔时，天帝释白佛言：“世尊，若善男子、善女人等，不离一切智智心，以无所得为方便，于此般若波罗蜜多甚深经典，至心听闻、受持读诵、精勤修学、如理思惟，广为有情宣说流布，或有书写众宝严饰，复持种种上妙华鬘、涂散等香、衣服、璎珞、宝幢、幡盖、众妙珍奇、伎乐、灯明，经须臾顷供养恭敬、尊重赞叹；是善男子、善女人等，由此因缘得几许福？”

佛告憍尸迦：“我还问汝，当随意答。有善男子、善女人等，于诸如来般涅槃后，为供养佛设利罗故，以妙七宝起窣堵波，种种珍奇间杂严饰，其量高大一踰缮那，广减高半，复持种种天妙华鬘、涂散等香、衣服、璎珞、宝幢、幡盖、众妙珍奇、伎乐、灯明，尽其形寿供养恭敬、尊重赞叹。于意云何？是善男子、善女人等，由此因缘得福多不？”

天帝释言：“甚多，世尊！甚多，善逝！”

佛告憍尸迦：“彼善男子、善女人等所获福聚，甚多于此无量无边。

“复次，憍尸迦，置此一事，有善男子、善女人等，于诸如来般涅槃后，为供养佛设利罗故，以妙七宝起窣堵波，种种珍奇间杂严饰，其量高大一踰缮那，广减高半，如是充满一赡部洲、或四大洲、或小千界、或中千界、或复三千大千世界，皆持种种天妙华鬘乃至灯明，尽其形寿供养恭敬、尊重赞叹。于意云何？是善男子、善女人等，由此因缘得福多不？”

天帝释言：“甚多，世尊！甚多，善逝！”

佛告憍尸迦：“彼善男子、善女人等所获福聚，甚多于此无量无边。复次，憍尸迦，置一三千大千世界，假使三千大千世界诸有情类，各于如来般涅槃后，为供养佛设利罗故，以妙七宝起窣堵波，种种珍奇间杂严饰，其量高大一踰缮那，广减高半，各满三千大千世界中无空隙，皆持种种天妙华鬘乃至灯明，尽其形寿供养恭敬、尊重赞叹。于意云何？如是三千大千世界诸有情类，由此因缘得福多不？”

天帝释言：“甚多，世尊！甚多，善逝！”

佛告憍尸迦：“彼善男子、善女人等所获福聚，甚多于此无量无边。”



时，天帝释便白佛言：“如是，世尊。如是，善逝。若善男子、善女人等，供养恭敬、尊重赞叹甚深般若波罗蜜多，当知则为供养恭敬、尊重赞叹过去、未来、现在诸佛世尊。假使十方各如殑伽沙等世界一切有情，各于如来般涅槃后，为供养佛设利罗故，以妙七宝起窣堵波，种种珍奇间杂严饰，其量高大一踰缮那，广减高半，各满十方殑伽沙等诸佛世界中无空隙，各持种种天妙华鬘乃至灯明，或经一劫或一劫余供养恭敬、尊重赞叹。世尊，是诸有情由此因缘得福多不？”

佛言：“甚多！”

天帝释言：“若善男子、善女人等，不离一切智智心，以无所得为方便，于此般若波罗蜜多甚深经典，至心听闻、受持读诵、精勤修学、如理思惟，广为有情宣说流布，或有书写众宝严饰，复持种种上妙华鬘乃至灯明经须臾顷供养恭敬、尊重赞叹；是善男子、善女人等，由此因缘所获福聚，甚多于彼无量无边、不可思议、不可称计。何以故？世尊，由此般若波罗蜜多能总摄藏一切善法，所谓十善业道，若四静虑、四无量、四无色定，若三十七菩提分法，若三解脱门，若八解脱、九次第定，若五眼、六神通，若布施波罗蜜多乃至般若波罗蜜多，若内空乃至无性自性空，若真如乃至不思议界，若断界乃至无为界，若四圣谛观，若十二缘起观，若净观地乃至如来地，若极喜地乃至法云地，若一切陀罗尼门、三摩地门，若如来十力乃至十八佛不共法，若无忘失法、恒住舍性，若一切智、道相智、一切相智，若余无量无边佛法，皆摄入此甚深般若波罗蜜多。

“世尊，如是般若波罗蜜多，是诸如来真实法印，亦是一切声闻、独觉真实法印。一切如来、应、正等觉于此中学，已证、当证无上菩提；一切声闻及诸独觉于此中学，已证、当至涅槃彼岸。由此因缘，若善男子、善女人等，不离一切智智心，以无所得为方便，于此般若波罗蜜多甚深经典，至心听闻、受持读诵、精勤修学、如理思惟，广为有情宣说流布，或有书写众宝严饰，复持种种上妙华鬘乃至灯明供养恭敬、尊重赞叹，所获福聚无量无边、不可思议、不可称计，诸余福聚皆不能及。”

### 第三分称扬功德品第六之一

尔时，佛告天帝释言：“如是，如是，如汝所说。憍尸迦，若善男子、善女人等，不离一切智智心，以无所得为方便，于此般若波罗蜜多甚深经典，至心听闻、受持读诵、精勤修学、如理思惟，广为有情宣说流布，或有书写众宝严饰，复持种种上妙华鬘乃至灯明供养恭敬、尊重赞叹，所获福聚无量无边、不可思议、不可称计。何以故？憍尸迦，由此般若波罗蜜多普能成办一切如来、应、正等觉一切智、道相智、一切相智，亦能成办布施等五波罗蜜多，亦能成办内空乃至无性自性空，亦能成办真如乃至不思议界，亦能成办断界乃至无为界，亦能成办苦、集、灭、道圣谛，亦能成办三十七种菩提分法，亦能成办四静虑、四无量、四无色定，亦能成办八解脱、九次第定，亦能成办三解脱门，亦能成办净观地乃至如来地，亦能成办极喜地乃至法云地，亦能成办五眼、六神通，亦能成办如来十力乃至十八佛不共法，亦能成办无忘失法、恒住舍性，亦能成办陀罗尼门、三摩地门，亦能成办成熟有情、严净佛土，亦能成办声闻、独觉及无上乘，亦能成办诸佛无上正等菩提。

“是故，憍尸迦，若善男子、善女人等，不离一切智智心，以无所得为方便，于此般若波罗蜜多甚深经典，至心听闻、受持读诵、精勤修学、如理思惟，广为有情宣说流布，或有书写众宝严饰，复持种种上妙华鬘乃至灯明供养恭敬、尊重赞叹。以前所造窣堵波福比此福聚，百分不及一，千分不及一，乃至邬波尼杀昙分亦不及一。何以故？憍尸迦，若此般若波罗蜜多甚深经典，在赡部洲人中住者，即此世间佛、法、僧宝常不灭没。由此因缘，世间常有十善业道，若四静虑、四无量、四无色定，若布施波罗蜜多乃至般若波罗蜜多，如是乃至若一切智、道相智、一切相智，若刹帝利大族、婆罗门大族、长者大族、居士大族，若四大王众天乃至非想非非想处天，若声闻、独觉、无上大乘，若预流果乃至独觉菩提，若菩萨摩诃萨成熟有情、严净佛土修诸菩萨摩诃萨行，若诸如来、应、正等觉证得无上正等菩提，转妙法轮度有情类，如是胜事常不灭没。”



尔时，于此三千大千堪忍世界，所有四大王众天乃至色究竟天，同声共白天帝释言：“大仙，于此甚深般若波罗蜜多，常应听闻、受持读诵、精勤修学、如理思惟、供养恭敬、尊重赞叹。所以者何？若能于此甚深般若波罗蜜多，至心听闻、受持读诵、精勤修学、如理思惟、供养恭敬、尊重赞叹，则令一切恶法损减、善法增益，亦令一切天众增益、诸阿素洛朋党损减，亦令一切佛、法、僧眼常不损坏，亦令一切佛、法、僧种常不断绝。

“大仙当知，由三宝种不断绝故，世间便有布施、净戒、安忍、精进、静虑、般若波罗蜜多，亦有内空乃至无性自性空，广说乃至亦有一切智、道相智、一切相智，亦有预流果乃至独觉菩提，亦有菩萨摩诃萨行、诸佛无上正等菩提，亦有声闻、独觉、菩萨及诸如来应正等觉。

“是故，大仙，常应于此甚深般若波罗蜜多，至心听闻、受持读诵、精勤修学、如理思惟、供养恭敬、尊重赞叹。”



尔时，佛告天帝释言：“憍尸迦，汝应于此甚深般若波罗蜜多，至心听闻、受持读诵、精勤修学、如理思惟、供养恭敬、尊重赞叹。所以者何？若阿素洛及恶朋党起如是念：‘我等当与诸天战诤。’尔时，汝等诸天眷属，应各至诚诵念如是甚深般若波罗蜜多，供养恭敬、尊重赞叹。时，阿素洛及彼朋党所起恶心，即皆自灭。

“若诸天子或诸天女五衰相现，其心惊惶，怖畏殒没堕诸恶趣。尔时，汝等诸天眷属，应住其前至诚诵念甚深般若波罗蜜多。时，彼天子或彼天女，闻此般若波罗蜜多，善根力故，于此般若波罗蜜多生净信故，五衰相没，身心安隐；设有命终，还生本处，受天富乐，倍胜于前。所以者何？闻信般若波罗蜜多福力大故。

“憍尸迦，若善男子、善女人等，或诸天子及诸天女，甚深般若波罗蜜多一经其耳，善根力故，定得无上正等菩提。所以者何？三世诸佛及诸弟子，皆学如是甚深般若波罗蜜多，已证、当证所求无上正等菩提，入无余依般涅槃界。何以故？憍尸迦，甚深般若波罗蜜多普摄一切菩提分法，若声闻法、若独觉法、若菩萨法、若如来法皆具摄故。”



时，天帝释即白佛言：“甚深般若波罗蜜多是大神咒，是大明咒，是无上咒，是无等等咒，是一切咒王，最尊最胜、最上最妙，能伏一切，不为一切之所降伏。所以者何？甚深般若波罗蜜多，能灭一切恶不善法，能满一切殊胜善法。”

尔时，佛告天帝释言：“如是，如是，如汝所说。所以者何？三世诸佛皆依如是甚深般若波罗蜜多大神咒王，证得无上正等菩提，转妙法轮度有情众。何以故？憍尸迦，依深般若波罗蜜多，世间便有十善业道，若施、戒、修，若四静虑、四无量、四无色定，若布施波罗蜜多乃至般若波罗蜜多，广说乃至若一切智、道相智、一切相智，若预流果乃至独觉菩提，若诸菩萨摩诃萨行，若佛无上正等菩提。

“复次，憍尸迦，依深般若波罗蜜多有菩萨摩诃萨，依菩萨摩诃萨有十善业道，广说乃至有佛无上正等菩提，亦有声闻、独觉、菩萨及正等觉出现世间。譬如依因满月轮故，药星山海皆得增盛；如是依因诸菩萨故，十善业道广说乃至诸佛无上正等菩提功德药物皆得增盛，一切人、天、声闻、独觉、有学、无学、贤圣星辰亦得增盛，一切菩萨及诸如来应正等觉诸山、大海亦得增盛。若诸如来、应、正等觉未出世时，唯有菩萨摩诃萨众具大方便善巧力故，为诸有情无到宣说世、出世法。所以者何？世间所有人乘、天乘，若声闻乘、独觉乘，若无上乘，皆从菩萨摩诃萨众方便善巧而得成办；菩萨所有方便善巧，皆由般若波罗蜜多而得成办。诸菩萨摩诃萨成就方便善巧力故，能满布施波罗蜜多乃至般若波罗蜜多，广说乃至能满一切智、道相智、一切相智，能得三十二大士相、八十随好，不堕声闻、独觉等地，成熟有情，严净佛土，摄受菩萨寿量圆满、众具圆满、净土圆满、种姓圆满、色力圆满，乃至证得一切智智。

“复次，憍尸迦，若善男子、善女人等，于此般若波罗蜜多甚深经典，至心听闻、受持读诵、精勤修学、如理思惟、书写解说、广令流布，当得成就现在、未来世、出世间功德胜利。”



时，天帝释即白佛言：“是善男子、善女人等，云何成就现在、未来世、出世间功德胜利？”

佛告憍尸迦：“是善男子、善女人等，现在不为一切毒药、厌祷、咒术之所伤害，火不能烧，水不能溺，诸刀杖等亦不能害，乃至不为四百四病之所夭殁；唯除先世定业异熟，现世应受。憍尸迦，是善男子、善女人等，若遭官事怨贼逼迫，至心诵念甚深般若波罗蜜多，若至其所，终不为彼谴罚加害。何以故？憍尸迦，甚深般若波罗蜜多威德势力法令尔故。憍尸迦，是善男子、善女人等，若有欲至国王、王子、大臣等处，至心诵念甚深般若波罗蜜多，必为王等欢喜问讯、恭敬供养。何以故？憍尸迦，是善男子、善女人等，常于有情不离慈、悲、喜、舍心故。憍尸迦，是善男子、善女人等，当得成就诸如是等所有现在功德胜利。

“憍尸迦，是善男子、善女人等，随所生处，常不远离十善业道，若施、戒、修，若四静虑、四无量、四无色定，若六波罗蜜多，广说乃至若一切智、道相智、一切相智，若三十二大士相、八十随好，不堕地狱、旁生、鬼界，除乘愿力往彼受生，与诸有情作饶益事。随所生处常具诸根，形貌端严，支分无缺，永不生在贫穷、下贱、工商、杂类、屠脍、渔猎、盗贼、狱吏、旃荼罗家、补羯娑家、戍达罗等诸鄙秽族，多生有佛严净土中莲华化生，不造众恶，常不远离迅疾神通，随心所欲游诸佛土，亲近供养诸佛世尊，成熟有情，严净佛土，听闻正法，如说修行，渐次证得一切智智。憍尸迦，是善男子、善女人等，当得成就诸如是等所有未来功德胜利。

“是故，憍尸迦，若善男子、善女人等，欲得如是现在、未来世、出世间功德胜利，乃至无上正等菩提常不离者，应于如是甚深般若波罗蜜多，不离一切智智心，以无所得为方便，至心听闻、受持读诵、精勤修学、如理思惟、书写解说、广令流布，复持种种上妙华鬘、涂散等香、衣服、璎珞、宝幢、幡盖、众妙珍奇、伎乐、灯明供养恭敬、尊重赞叹，无得暂舍。”



尔时，众多外道梵志，欲求佛过，来诣佛所。

时，天帝释见已，念言：“今此众多外道梵志来趣法会，伺求佛短，将非般若留难事耶？我当诵念从佛所受甚深般若波罗蜜多，令彼邪徒复道而去。”念已，便诵甚深般若波罗蜜多。于是众多外道梵志遥申敬礼，右绕世尊，复道而去。

时，舍利子见已念言：“彼有何缘适来还去？”

佛知其意告舍利子：“彼外道等来求我失，由天帝释诵念般若波罗蜜多，令彼还去。舍利子，我都不见彼外道等有少白法，唯怀恶心为求我过来至我所。舍利子，我都不见一切世间有诸天魔及外道等有情之类，说般若时，怀悖恶心来求得便。何以故？舍利子，由此三千大千世界一切天众，若诸声闻、独觉、菩萨、佛，及一切具大威力龙神、药叉、阿素洛等，皆共守护甚深般若波罗蜜多，不令邪徒为作留难。何以故？舍利子，是诸天等，皆依般若波罗蜜多威力生故。

“又，舍利子，十方各如殑伽沙界一切如来、应、正等觉，声闻、独觉、菩萨、诸天、龙神、药叉、阿素洛等，皆共守护甚深般若波罗蜜多，不令邪徒为作留难。何以故？舍利子，彼如来等，皆依般若波罗蜜多威力生故。”



尔时，恶魔窃作是念：“今佛四众前后围绕，欲、色界天皆来集会，宣说般若波罗蜜多。此中定有诸大菩萨亲于佛前受菩提记，当得无上正等菩提，转妙法轮，空我境界。我当往至，破坏其眼。”作是念已，化作四军，奋威勇锐，来诣佛所。

时，天帝释见已念言：“将非恶魔化作斯事欲来恼佛，并与般若波罗蜜多而作留难？何以故？如是四军严饰殊丽，摩揭陀国影坚大王四种胜军所不能及，憍萨罗国胜军大王四种胜军亦不能及，劫比罗国释种大王四种胜军亦不能及，吠舍离国栗呫毗王四种胜军亦不能及，吉祥茅国诸力士王四种胜军亦不能及，由斯观察，如是四军定是恶魔之所化作。恶魔长夜伺求佛短，坏诸有情所修胜事。我当诵念从佛所受甚深般若波罗蜜多，令彼恶魔复道而去。”

时，天帝释念已，便诵甚深般若波罗蜜多。于是恶魔复道而去，甚深般若波罗蜜多大神咒王力所逼故。



尔时，会中所有四大王众天乃至色究竟天，俱时化作诸妙天华及香鬘等种种供具，踊身空中而散佛上，合掌恭敬，同白佛言：“愿此般若波罗蜜多在赡部洲人中久住。所以者何？乃至般若波罗蜜多在赡部洲人间流布，当知是处，佛、法、僧宝常不灭没。于此三千大千世界，乃至十方无量无数无边佛国亦复如是，由是因缘诸菩萨摩诃萨所修胜行亦可了知。随诸方域有善男子、善女人等，以净信心书持般若波罗蜜多供养恭敬，当知是处有妙光明，除灭暗冥，生诸胜福。”

尔时，佛告诸天众言：“如是，如是，如汝所说，乃至般若波罗蜜多在赡部洲人间流布，当知是处佛、法、僧宝常不灭没，广说乃至随诸方域有善男子、善女人等，以净信心书持般若波罗蜜多供养恭敬，当知是处有妙光明，除灭暗冥，生诸胜福。”

时，诸天众复各化作诸妙天华及香鬘等而散佛上，重白佛言：“若善男子、善女人等，能于般若波罗蜜多，至心听闻、受持读诵、精勤修学、如理思惟、书写解说、广令流布，一切恶魔及彼眷属不能得便，我等天众亦常随逐，勤加守护令无损恼。所以者何？我等天众尊重法故，敬彼如佛，或如世尊所重弟子。”



时，天帝释复白佛言：“是善男子、善女人等，非少善根能办此事，定于先世无量佛所多集善根、多发正愿、多供养佛、多事善友，乃能于此甚深般若波罗蜜多，至心听闻、受持读诵、精勤修学、如理思惟、书写解说、广令流布。世尊，若善男子、善女人等，欲得诸佛一切智智，当学般若波罗蜜多；欲得般若波罗蜜多，当学诸佛一切智智。何以故？诸佛所得一切智智，皆从般若波罗蜜多而得起故；一切般若波罗蜜多，皆从诸佛一切智智而得起故。所以者何？诸佛所得一切智智不异般若波罗蜜多，一切般若波罗蜜多不异诸佛一切智智，诸佛所得一切智智与此般若波罗蜜多，当知无二亦无二分。”

尔时，佛告天帝释言：“如是，如是，如汝所说。是故般若波罗蜜多功德威神甚奇希有。



尔时，具寿庆喜白佛言：“世尊，何缘如来、应、正等觉，不广称赞布施等五波罗蜜多广说乃至一切相智名字功德，但广称赞第六般若波罗蜜多名字功德？”

佛告庆喜：“第六般若波罗蜜多，能与前五波罗蜜多广说乃至一切相智为尊为导，故我但广称赞般若波罗蜜多名字功德。

“复次，庆喜，于意云何？若不回向一切智智，而修布施广说乃至一切相智，名真修布施波罗蜜多乃至一切相智不？”

庆喜答言：“不也，世尊。不也，善逝。”

佛告庆喜：“要由回向一切智智，而修布施广说乃至一切相智，乃可名为真修布施波罗蜜多广说乃至一切相智。是故我说第六般若波罗蜜多，能与前五波罗蜜多广说乃至一切相智为尊为导，故我但广称赞般若波罗蜜多名字功德。”



尔时，庆喜复白佛言：“云何回向一切智智，而修布施波罗蜜多广说乃至一切相智？”

佛告庆喜：“以无二为方便、无生为方便、无所得为方便，回向一切智智，应修布施波罗蜜多广说乃至一切相智。”

具寿庆喜复白佛言：“以何无二为方便、无生为方便、无所得为方便，回向一切智智，应修布施波罗蜜多广说乃至一切相智？”

佛告庆喜：“以色乃至一切相智无二为方便、无生为方便、无所得为方便，回向一切智智，应修布施波罗蜜多广说乃至一切相智。”



尔时，庆喜复白佛言：“云何以色乃至一切相智无二为方便、无生为方便、无所得为方便，回向一切智智，应修布施波罗蜜多广说乃至一切相智？”

佛告庆喜：“色色性空，乃至一切相智一切相智性空。何以故？以色乃至一切相智性空，与布施波罗蜜多广说乃至一切相智皆无二、无二分故。

“庆喜当知，由般若波罗蜜多故能回向一切智智，由回向一切智智故能令布施波罗蜜多广说乃至一切相智究竟圆满。是故般若波罗蜜多，于布施等波罗蜜多广说乃至一切相智为尊为导，故我但广称赞般若波罗蜜多。

“庆喜当知，譬如大地以种散中，众缘和合便得生长，应知大地与种生长，为所依止，为能建立；如是般若波罗蜜多及所回向一切智智，与布施等波罗蜜多广说乃至一切相智为所依止，为能建立，令得生长；故此般若波罗蜜多，于布施等波罗蜜多广说乃至一切相智为尊为导，故我但广称赞般若波罗蜜多。”



尔时，天帝释白佛言：“世尊，今者如来、应、正等觉，于此般若波罗蜜多功德胜利，说犹未尽。所以者何？我从世尊所受般若波罗蜜多，功德胜利甚深甚广量无边际。诸善男子、善女人等，于此般若波罗蜜多甚深经典，至心听闻、受持读诵、精勤修学、如理思惟、书写解说、广令流布，复持种种上妙华鬘乃至灯明而为供养，所获功德亦无边际。若善男子、善女人等，于此般若波罗蜜多甚深经典，至心听闻、受持读诵、精勤修学、如理思惟、书写解说、广令流布，则为摄受一切佛法。由此因缘，世间便有十善业道，若施、戒、修，若四静虑、四无量、四无色定，若六波罗蜜多乃至一切相智，若预流果乃至无上正等菩提，若刹帝利大族乃至居士大族，若四大王众天乃至非想非非想处天，若余世间一切胜事无不出现。”

尔时，佛告天帝释言：“憍尸迦，我不说此甚深般若波罗蜜多但有前说功德胜利。何以故？憍尸迦，甚深般若波罗蜜多具足无边功德胜利，分别演说不可尽故。憍尸迦，我亦不说于此般若波罗蜜多甚深经典，至心听闻、受持读诵、精勤修学、如理思惟、书写解说、广令流布，复持种种上妙华鬘乃至灯明而为供养，诸善男子、善女人等，但有前说功德胜利。何以故？憍尸迦，若善男子、善女人等，不离一切智智心，以无所得为方便，于此般若波罗蜜多甚深经典，至心听闻、受持读诵、精勤修学、如理思惟、书写解说、广令流布，复持种种上妙华鬘乃至灯明而为供养；是善男子、善女人等，成就无量殊胜戒蕴、定蕴、慧蕴、解脱蕴、解脱知见蕴。

“憍尸迦，是善男子、善女人等，当知如佛。何以故？受持过去、未来、现在一切如来、应、正等觉无上道故，决定趣向佛菩提故，利益安乐一切有情无穷尽故，超诸声闻、独觉地故。憍尸迦，声闻、独觉所有戒蕴、定蕴、慧蕴、解脱蕴、解脱知见蕴，比此善男子、善女人等所有戒蕴、定蕴、慧蕴、解脱蕴、解脱知见蕴，百分不及一，千分不及一，乃至邬波尼杀昙分亦不及一。何以故？憍尸迦，是善男子、善女人等，超过一切声闻、独觉下劣心想，于诸声闻、独觉乘法终不称赞，于一切法无所不知，谓能正知无所有故。

“憍尸迦，若善男子、善女人等，不离一切智智心，以无所得为方便，于此般若波罗蜜多甚深经典，至心听闻、受持读诵、精勤修学、如理思惟、书写解说、广令流布，复持种种上妙华鬘乃至灯明供养恭敬、尊重赞叹，我说获得现在、未来无量无边功德胜利。”



时，天帝释即白佛言：“我等诸天常随守护是善男子、善女人等，不令一切人非人等种种恶缘之所损害。”

尔时，佛告天帝释言：“若善男子、善女人等，以应一切智智心，用无所得为方便，于此般若波罗蜜多甚深经典受持读诵，时有无量百千天子，为听法故皆来集会，欢喜踊跃敬受如是甚深般若波罗蜜多。

“憍尸迦，若善男子、善女人等，以应一切智智心，用无所得为方便，宣说如是甚深般若波罗蜜多相应之法，时有无量诸天子等，皆来集会，以天威力，令说法师增益辩才，宣扬无尽。

“憍尸迦，若善男子、善女人等，以应一切智智心，用无所得为方便，宣说如是甚深般若波罗蜜多时，有无量诸天子等，敬重法故皆来集会，以天威力，令说法师辩才无滞，设有障难不能遮断。

“憍尸迦，诸善男子、善女人等，以应一切智智心，用无所得为方便，于此般若波罗蜜多甚深经典，至心听闻、受持读诵、精勤修学、如理思惟、书写解说、广令流布，复持种种上妙华鬘乃至灯明而为供养，于现在世当获无边功德胜利，魔及魔军不能恼害。

“复次，憍尸迦，若善男子、善女人等，于四众中宣说般若波罗蜜多，心无怯怖，不为一切论难所伏。所以者何？彼由如是甚深般若波罗蜜多大神咒王所护持故。又此般若波罗蜜多秘密藏中具广分别一切法故，谓善法、非善法，有记法、无记法，有漏法、无漏法，有为法、无为法，世间法、出世间法，共法、不共法，声闻法、独觉法、菩萨法、如来法，诸如是等无量无边差别法门皆入此摄。又由如是诸善男子、善女人等，善住内空乃至无性自性空，都不见有能论难者，亦不见有所论难者，亦不见有所说般若波罗蜜多。何以故？憍尸迦，此善男子、善女人等，由深般若波罗蜜多大神咒王所护持故，不为一切异学论难之所屈伏。

“复次，憍尸迦，若善男子、善女人等，于此般若波罗蜜多甚深经典，至心听闻、受持读诵、精勤修学、如理思惟、书写解说、广令流布；是善男子、善女人等，心常不惊不恐不怖，心不沉没亦不忧悔。所以者何？是善男子、善女人等，不见有法可令惊恐乃至忧悔。憍尸迦，若善男子、善女人辈，欲得此等现在无边功德胜利，当于般若波罗蜜多甚深经典，至心听闻、受持读诵、精勤修学、如理思惟、书写解说、广令流布，复持种种上妙华鬘乃至灯明供养恭敬、尊重赞叹，无得暂舍。

“复次，憍尸迦，若善男子、善女人等，以应一切智智心，用无所得为方便，能于般若波罗蜜多甚深经典，至心听闻、受持读诵、精勤修学、如理思惟、书写解说、广令流布，复持种种上妙华鬘乃至灯明供养恭敬、尊重赞叹；是善男子、善女人等，恒为父母、师长、亲友、国王、大臣及诸沙门、婆罗门等之所敬爱，亦为十方无边世界诸佛、菩萨、独觉、声闻之所护念，复为世间诸天、魔、梵、人及非人、阿素洛等之所守卫；是善男子、善女人等，成就最胜无断辩才，于一切时能修布施乃至般若波罗蜜多广说乃至一切相智，成熟有情、严净佛土常无懈废；是善男子、善女人等，成就菩萨殊胜神通，游诸佛土自在无碍；是善男子、善女人等，不为一切外道异论之所降伏，而能降伏外道异论。

“憍尸迦，若善男子、善女人等，欲得如是现在、未来无断无尽功德胜利，应于般若波罗蜜多甚深经典，以应一切智智心，用无所得为方便，至心听闻、受持读诵、精勤修学、如理思惟、书写解说、广令流布，复持种种上妙华鬘乃至灯明供养恭敬、尊重赞叹。

“复次，憍尸迦，若善男子、善女人等，书写如是甚深般若波罗蜜多，种种庄严置清净处，供养恭敬、尊重赞叹。时，此三千大千国土及余十方无边世界，所有四大王众天乃至广果天，已发无上菩提心者常来是处，观礼读诵如是般若波罗蜜多，供养恭敬、尊重赞叹，右绕礼拜，合掌而去；所有净居天亦常来此，观礼读诵、供养恭敬、尊重赞叹，右绕礼拜，合掌而去；有大威德诸龙、药叉广说乃至人非人等亦常来此，观礼读诵、供养恭敬、尊重赞叹，右绕礼拜，合掌而去。憍尸迦，是善男子、善女人等，应作是念：‘今此三千大千国土及余十方无边世界，一切天龙广说乃至人非人等常来至此，观礼读诵我所书写甚深般若波罗蜜多，供养恭敬、尊重赞叹，右绕礼拜，合掌而去。此我则为已设法施。’作是念已，欢喜踊跃，令所获福倍复增长。

“憍尸迦，是善男子、善女人等，由此三千大千国土及余十方无边世界，天、龙、药叉、阿素洛等常随拥护，不为一切人非人等之所恼害；唯除宿世定恶业因现在应熟，或转重恶现世轻受。憍尸迦，是善男子、善女人等，由此般若波罗蜜多甚深经典大威神力，获如是等现世种种功德胜利，谓诸天等已发无上菩提心者，或依佛法已得殊胜利乐事者，敬重法故，常随守护增其势力。何以故？憍尸迦，是善男子、善女人等，已发无上正等觉心，恒为救拔诸有情故，恒为成熟诸有情故，恒为不舍诸有情故，恒为利乐诸有情故。彼诸天等亦复如是，由此因缘常来拥护，令诸灾横不能侵恼。”

## 大般若波罗蜜多经卷第五百三

### 第三分称扬功德品第六之二

尔时，天帝释白佛言：“世尊，是善男子、善女人等，以何验知有此三千大千国土及余十方无边世界，天、龙、药叉、阿素洛等来至其处，观礼读诵彼所书持甚深般若波罗蜜多，供养恭敬、尊重赞叹，合掌右绕、欢喜护念？”

尔时，佛告天帝释言：“是善男子、善女人等，若见般若波罗蜜多甚深经典所在之处有妙光明，或闻其处异香氛郁，或复闻有微细乐音，当知尔时有大神力威德炽盛诸天龙等来至其处，观礼读诵彼所书持甚深般若波罗蜜多，供养恭敬、尊重赞叹，合掌右绕、欢喜护念。

“复次，憍尸迦，是善男子、善女人等，修鲜净行严丽其处，至心供养甚深般若波罗蜜多，当知尔时有大神力威德炽盛诸天龙等来至其处，观礼读诵彼所书持甚深般若波罗蜜多，供养恭敬、尊重赞叹，合掌右绕、欢喜护念。

“憍尸迦，随有如是具大神力威德炽盛诸天龙等来至其处，此中所有恶鬼、邪神惊怖退散，无敢住者。由此因缘，是善男子、善女人等，心便广大起净胜解，所修善业倍复增明，诸有所为皆无障碍。

“以是故，憍尸迦，甚深般若波罗蜜多随所在处，应当周匝除去粪秽，扫拭、涂治、香水散洒，敷设宝座而安置之；烧香、散华，张施幰盖，宝幢、幡铎间饰其中，众妙珍奇、金银宝器、衣服、璎珞、伎乐、灯明，种种杂彩庄严其处。若能如是供养般若波罗蜜多甚深经典，便有无量具大神力威德炽盛诸天龙等来至其处，观礼读诵彼所书持甚深般若波罗蜜多，供养恭敬、尊重赞叹，合掌右绕、欢喜护念。

“复次，憍尸迦，是善男子、善女人等，若能如是供养恭敬、尊重赞叹甚深般若波罗蜜多，决定当得身心无倦、身心安乐、身心调柔、身心轻利。系心般若波罗蜜多，夜寝息时，无诸恶梦，唯得善梦，谓见如来、应、正等觉身真金色，相好庄严，放大光明普照一切，声闻、菩萨前后围绕，身处众中。闻佛为说布施、净戒、安忍、精进、静虑、般若波罗蜜多乃至无上正等菩提相应之法，复闻分别布施、净戒、安忍、精进、静虑、般若波罗蜜多乃至无上正等菩提相应之义。或于梦中见菩提树，其量高广，众宝庄严，有菩萨摩诃萨往诣其下，结跏趺坐，证得无上正等菩提，转妙法轮度有情众。或于梦中见有无量百千俱胝那庾多数大菩萨众，论议决择种种法义，谓应如是成熟有情、严净佛土，修菩萨行、降伏魔军，断烦恼习、趣证无上正等菩提。或复梦中见十方界各有无量百千俱胝那庾多佛，亦闻其声，谓某世界有某如来、应、正等觉，若干百千俱胝那庾多菩萨摩诃萨、声闻弟子恭敬围绕，说如是法。或复梦中见十方界各有无量百千俱胝那庾多佛入般涅槃，彼一一佛般涅槃后，各有施主为供养佛设利罗故，以妙七宝各起无量百千俱胝那庾多数大窣堵波；复于一一窣堵波所，各以无量上妙华鬘、涂散等香、衣服、璎珞、宝幢、幡盖、众妙珍奇、伎乐、灯明，经无量劫供养恭敬、尊重赞叹。

“憍尸迦，是善男子、善女人等，见如是类诸善梦相，若睡若觉，身心安乐。诸天神等益其精气，令彼自觉身体轻便。由此因缘，不多贪著饮食、医药、衣服、卧具，于四供养其心轻微。如瑜伽师入胜妙定，由彼定力滋润身心，从定出已，虽遇美膳而心轻微，此亦如是。何以故？憍尸迦，是善男子、善女人等，由此三千大千国土及余十方无边世界，一切如来应正等觉、声闻、菩萨、天、龙、药叉、阿素洛等，具大神力胜威德者，慈悲护念，以妙精气冥注身心，令其志勇体充盛故。

“憍尸迦，若善男子、善女人等，欲得如是现在种种功德胜利，应发一切智智心，以无所得为方便，于此般若波罗蜜多甚深经典，至心听闻、受持读诵、精勤修学、如理思惟、书写解说、广令流布。

“憍尸迦，若善男子、善女人等，虽于般若波罗蜜多甚深经典，不能听闻、受持读诵、精勤修学、如理思惟、广为有情宣说流布，而但书写众宝严饰，复持无量上妙华鬘乃至灯明供养恭敬、尊重赞叹，亦得如前所说种种功德胜利。何以故？憍尸迦，是善男子、善女人等，能广利乐无量无边诸有情故。

“复次，憍尸迦，若善男子、善女人等，以应一切智智心，用无所得为方便，于此般若波罗蜜多甚深经典，至心听闻、受持读诵、精勤修学、如理思惟、书写解说、广令流布，复持种种上妙华鬘乃至灯明而为供养。是善男子、善女人等，所获福聚无量无边，胜余有情尽其形寿，以无量种上妙饮食、衣服、卧具、医药资缘，供养十方一切世界诸佛菩萨及声闻众，亦胜十方佛及弟子般涅槃后，有为供养设利罗故，以妙七宝起窣堵波高广严丽，复以无量天妙华鬘乃至灯明，尽其形寿供养恭敬、尊重赞叹。何以故？憍尸迦，十方诸佛及弟子众，皆因如是甚深般若波罗蜜多而生长故。”

### 第三分佛设利罗品第七

尔时，佛告天帝释言：“憍尸迦，假使充满此赡部洲佛设利罗以为一分，有书般若波罗蜜多甚深经典复为一分；此二分中，汝取何者？”

天帝释言：“我意宁取甚深般若波罗蜜多。所以者何？我于诸佛设利罗所非不信乐、供养恭敬、尊重赞叹，然诸佛身及设利罗，皆因般若波罗蜜多甚深经典而出生故，皆由般若波罗蜜多功德势力所薰修故，乃为一切世间天、人、阿素洛等，供养恭敬、尊重赞叹。”



时，舍利子谓帝释言：“憍尸迦，甚深般若波罗蜜多，无色、无见、无对、一相，所谓无相。无相之法既不可取，汝云何取？何以故？憍尸迦，甚深般若波罗蜜多无取无舍、无增无减、无聚无散、无益无损、无染无净；不与诸佛、菩萨、独觉、声闻之法，不弃愚夫异生之法；不与无为界，不弃有为界；不与诸空，不弃诸有；不与波罗蜜多乃至一切相智，不弃一切杂染之法。”

尔时，天帝释报舍利子言：“如是，如是，诚如所说。大德，若如实知甚深般若波罗蜜多，无色、无见、无对、一相，所谓无相，无取无舍乃至不与一切相智，不弃一切杂染之法，是为真取甚深般若波罗蜜多，亦真修行甚深般若波罗蜜多。所以者何？般若、静虑、精进、安忍、净戒、布施波罗蜜多不随二行，无二相故。”

尔时，佛赞天帝释言：“善哉！善哉！如汝所说，甚深般若波罗蜜多乃至布施波罗蜜多不随二行，无二相故。憍尸迦，诸有欲令甚深般若波罗蜜多乃至布施波罗蜜多有二相者，则为欲令真如乃至不思议界亦有二相。何以故？憍尸迦，甚深般若波罗蜜多乃至布施波罗蜜多，与真如乃至不思议界皆无二、无二分故。”



时，天帝释复白佛言：“甚深般若波罗蜜多，世间天、人、阿素洛等，皆应至诚礼拜右绕，供养恭敬、尊重赞叹。所以者何？一切菩萨摩诃萨众，皆于般若波罗蜜多精勤修学，证得无上正等菩提。

“世尊，如我坐在三十三天善法殿中天帝座上，为诸天众宣说正法时，有无量诸天子等，来至我所听我所说，供养恭敬、尊重赞叹，右绕礼拜、合掌而去。我若不在彼法座时，诸天子等亦来其处，虽不见我，如我在时恭敬供养，咸言：‘此处是天帝释为诸天等说法之座。我等皆应如天主在，供养右绕、礼拜而去。’世尊，如是般若波罗蜜多，若有书写、受持读诵，广为有情宣说流布，当知是处，恒有此土并余十方无边世界，无量无数天、龙、药叉、阿素洛等，皆来集会。设无说者，敬重法故，亦于是处供养恭敬、尊重赞叹，礼拜而去。何以故？一切如来、应、正等觉，及诸菩萨摩诃萨众、独觉、声闻，一切有情所有乐具，皆依般若波罗蜜多而得有故；佛设利罗，亦由般若波罗蜜多功德薰修受供养故。

“世尊，甚深般若波罗蜜多，与诸菩萨摩诃萨行及所证得一切智智，为因为缘，为所依止，为能引发。是故我说：假使充满此赡部洲佛设利罗以为一分，有书般若波罗蜜多甚深经典复为一分；此二分中，我意宁取甚深般若波罗蜜多。

“世尊，我若于此甚深般若波罗蜜多，受持读诵、正忆念时，心契法故，都不见有诸怖畏相。所以者何？甚深般若波罗蜜多无相无状、无言无说。由深般若波罗蜜多无相无状、无言无说，静虑等五波罗蜜多广说乃至一切相智亦无相无状、无言无说。世尊，若深般若波罗蜜多有相有状、有言有说，非无相状及言说者，不应如来、应、正等觉知一切法无相无状、无言无说，证得无上正等菩提，为诸有情说一切法无相无状、无言无说。世尊，由深般若波罗蜜多无相无状、无言无说，非有相状及有言说，是故如来、应、正等觉知一切法无相无状、无言无说，证得无上正等菩提，为诸有情说一切法无相无状、无言无说。

“世尊，是故般若波罗蜜多甚深经典，应受一切世间天、人、阿素洛等，以无量种上妙华鬘乃至灯明供养恭敬、尊重赞叹。世尊，若有于此甚深般若波罗蜜多，至心听闻、受持读诵、精勤修学、如理思惟、书写解说、广令流布，复以无量上妙华鬘乃至灯明供养恭敬、尊重赞叹，决定不复堕诸恶趣、边鄙、达絮、蔑戾车中，不堕声闻、独觉等地，必趣无上正等菩提，常见诸佛、恒闻正法、不离善友，严净佛土，成熟有情，从一佛国至一佛国，以无量种上妙供具，供养恭敬、尊重赞叹诸佛世尊及诸菩萨摩诃萨众。

“复次，世尊，假使充满三千世界佛设利罗以为一分，有书般若波罗蜜多甚深经典复为一分；此二分中，我意宁取甚深般若波罗蜜多。何以故？一切如来、应、正等觉及三千界佛设利罗，皆从般若波罗蜜多而出生故；又三千界佛设利罗，皆由般若波罗蜜多功德势力所薰修故，得诸天、人、阿素洛等供养恭敬、尊重赞叹。由此因缘，若善男子、善女人等，供养恭敬、尊重赞叹佛设利罗，决定不生诸险恶趣，常生善趣受诸富乐，随心所愿乘三乘法，毕竟证得三乘涅槃。

“复次，世尊，诸善男子、善女人等，若见如来、应、正等觉，若见般若波罗蜜多甚深经典；此二功德，平等无异。何以故？甚深般若波罗蜜多与诸如来、应、正等觉，平等无二、无二分故。

“复次，世尊，若有如来、应、正等觉住三示导，为诸有情宣说正法，所谓契经乃至论议。若善男子、善女人等，于深般若波罗蜜多，受持读诵、广为他说。此二功德，平等无异。何以故？若彼如来、应、正等觉，若三示导，若所宣说十二分教，皆依般若波罗蜜多而出生故。

“复次，世尊，若十方界如殑伽沙诸佛世尊住三示导，为诸有情宣说正法，所谓契经乃至论议。若善男子、善女人等，于深般若波罗蜜多，受持读诵、广为他说。此二功德，平等无异。何以故？若十方界如殑伽沙诸佛世尊，若三示导，若所宣说十二分教，皆依般若波罗蜜多而出生故。

“复次，世尊，若善男子、善女人等，以无量种上妙华鬘乃至灯明，供养恭敬、尊重赞叹十方世界如殑伽沙诸佛世尊。有善男子、善女人等，书持般若波罗蜜多甚深经典，复以种种上妙华鬘乃至灯明供养恭敬、尊重赞叹。此二功德，平等无异。何以故？诸佛世尊皆依般若波罗蜜多而出生故。

“复次，世尊，若善男子、善女人等，于深般若波罗蜜多，至心听闻、受持读诵、精勤修学、如理思惟、书写解说、广令流布，彼于当来不堕地狱、傍生、鬼界，不堕声闻及独觉地。何以故？是善男子、善女人等，决定当住不退转地，远离一切灾横、疾疫、衰恼、怖畏。如负债人怖畏债主，即便亲近奉事国王，依王势力得免怖畏。王喻般若波罗蜜多，彼负债人喻善男子、善女人等，依恃般若波罗蜜多得离一切衰恼怖畏。世尊，譬如有人依附王故，王摄受故，为诸世人供养恭敬、尊重赞叹；佛设利罗亦复如是，由深般若波罗蜜多所薰修故，为诸天、人、阿素洛等供养恭敬、尊重赞叹。王喻般若波罗蜜多，佛设利罗喻依王者。

“世尊，诸佛所得一切智智，亦依般若波罗蜜多而得成就。是故我说，假使充满此三千界佛设利罗以为一分，有书般若波罗蜜多甚深经典复为一分；此二分中，我意宁取甚深般若波罗蜜多。何以故？佛设利罗坚踰金刚具种种色，三十二相、八十随好所庄严身，如来十力广说乃至一切相智，皆由般若波罗蜜多而成办故。布施等五波罗蜜多，皆由般若波罗蜜多名到彼岸。何以故？若无般若波罗蜜多，施等不能到彼岸故。

“复次，世尊，若此三千大千世界或余世界所有王都、城邑、聚落，其中若有受持读诵、书写解说、供养恭敬甚深般若波罗蜜多，是处有情不为一切人非人等之所恼害，唯除决定恶业应受。此中有情渐次修学三乘正行，随其所愿乃至证得三乘涅槃。

“复次，世尊，甚深般若波罗蜜多于三千界，作大饶益，具大神力，随所在处则为有佛作大佛事，所谓利乐一切有情。世尊，譬如无价大宝神珠，具无量种胜妙威德，随所住处有此神珠，人及非人终无恼害。设有男子或复女人，为鬼所执，身心苦恼；若有持此神珠示之，由珠威力，鬼便舍去。诸有热病，或风、或痰、或热风痰合集为病，若有系此神珠著身，如是诸病无不除愈。此珠在暗能作照明，热时能凉、寒时能暖，随地方所有此神珠，时节调和不寒不热。若地方所有此神珠，蛇蝎等毒无敢停止。设有男子或复女人，为毒所中，楚痛难忍；若有持此神珠令见，珠威势故，毒即消灭。若诸有情身婴癞疾、恶疮、肿疱、目眩、翳等、眼病、耳病、鼻病、舌病、喉病、身病、诸支节病，带此神珠，众病皆愈。若诸池沼泉井等中，其水浊秽或将枯涸，以珠投之，水便盈满，香洁澄净具八功德；若以青黄赤白红紫碧绿杂绮种种色衣，裹此神珠投之于水，水随衣彩作种种色。如是无价大宝神珠，威德无边说不能尽。若置箱箧，亦令其器具足成就无边威德；设空箱箧，由曾置珠，其器仍为众人爱重。”

具寿庆喜问帝释言：“如是神珠，为天独有，人亦有耶？”

天帝释言：“人中、天上俱有此珠。若在人中，形小而重；若在天上，形大而轻。又人中珠，相不具足；在天上者，其相周圆。天上神珠威德殊胜，无量倍数过人所有。”



时，天帝释复白佛言：“甚深般若波罗蜜多亦复如是，为众德本，能灭无量恶不善法；随所在处，令诸有情身心苦恼皆悉除灭，人非人等不能为害。

“世尊，所说无价大宝神珠，非但喻于甚深般若波罗蜜多，亦喻如来一切智智，亦喻静虑乃至布施波罗蜜多，亦喻内空乃至无性自性空，亦喻四念住乃至十八佛不共法，亦喻真如乃至不思议界，亦喻无忘失法、恒住舍性，亦喻一切智、道相智、一切相智，亦喻一切陀罗尼门、三摩地门，亦喻无量无边佛法。何以故？如是功德皆由般若波罗蜜多大神咒王之所引显，功德深广无量无边。佛设利罗由诸功德所薰修故，佛涅槃后，堪受一切世间天、人、阿素洛等供养恭敬、尊重赞叹。

“复次，世尊，佛设利罗是极圆满最胜清净般若、静虑、精进、安忍、净戒、布施波罗蜜多，广说乃至永断烦恼习气相续及余无量无边佛法所依器故，佛涅槃后，堪受一切世间天、人、阿素洛等供养恭敬、尊重赞叹。

“复次，世尊，佛设利罗是极圆满最胜清净功德珍宝波罗蜜多所依器故，是极圆满最胜清净、无染无净、无生无灭、无入无出、无增无减、无来无去、无动无止、无此无彼波罗蜜多所依器故，是极圆满最胜清净诸法实性波罗蜜多所依器故，佛涅槃后，堪受一切世间天、人、阿素洛等供养恭敬、尊重赞叹。

“复次，世尊，置三千界佛设利罗，假使充满十方各如殑伽沙界佛设利罗以为一分，有书般若波罗蜜多甚深经典复为一分；此二分中，我意宁取甚深般若波罗蜜多。何以故？一切如来、应、正等觉及设利罗，皆因般若波罗蜜多而出生故，皆由般若波罗蜜多所薰修故，皆为般若波罗蜜多所依器故，堪受一切世间天、人、阿素洛等供养恭敬、尊重赞叹。

“世尊，若善男子、善女人等，供养恭敬、尊重赞叹佛设利罗，天上、人中受诸富乐无有穷尽。人中所谓刹帝利大族乃至居士大族，天上所谓四大王众天乃至他化自在天，即由如是殊胜善根至最后身得尽苦际。

“世尊，若善男子、善女人等，于深般若波罗蜜多，至心听闻、受持读诵、书写解说、如理思惟，甚深般若波罗蜜多速得圆满；甚深般若波罗蜜多得圆满故，复令静虑波罗蜜多乃至布施波罗蜜多及三十七菩提分法乃至十八佛不共法亦得圆满；由此复能超诸声闻及独觉地，证入菩萨正性离生，获得菩萨胜妙神通；乘此神通游诸佛国，从一佛土至一佛土，供养恭敬、尊重赞叹诸佛世尊，成熟有情，严净佛土，发胜思愿受种种身；为欲饶益诸有情故，或作大轮王，或作小轮王，或作大国王，或作小国王，或作刹帝利，或作婆罗门，或作毗沙门，或作天帝释，或作梵王，或作余类，利益安乐无量有情。是故，世尊，我于诸佛设利罗所，非不信乐供养恭敬、尊重赞叹，然于般若波罗蜜多甚深经典供养恭敬、尊重赞叹，所获功德甚多于彼；由此因缘，我意宁取甚深般若波罗蜜多。

“世尊，若善男子、善女人等，供养恭敬、尊重赞叹甚深般若波罗蜜多，则为增长一切佛法，亦为摄受世、出世间富乐自在，如是已为供养恭敬、尊重赞叹佛设利罗及诸如来、应、正等觉。”

尔时，佛告天帝释言：“如是，如是，如汝所说。”

### 第三分福聚品第八之一

尔时，天帝释白佛言：“世尊，若善男子、善女人等，欲得常见十方无量无数世界一切如来、应、正等觉法身、色身，当于般若波罗蜜多甚深经典至心听闻、受持读诵、精勤修学、如理思惟、书写解说、广令流布。是善男子、善女人等，既得常见十方无量无数世界一切如来、应、正等觉法身、色身，渐次修行甚深般若波罗蜜多令速圆满，是时应以法性修习观佛随念。

“世尊，一切法性略有二种：一者、有为，二者、无为。云何名为有为法性？谓内空乃至无性自性空智，若四念住乃至十八佛不共法智，若善、非善法智，若有记、无记法智，若有漏、无漏法智，若有为、无为法智，若有罪、无罪法智，若世间、出世间法智，若杂染、清净法智，诸如是等无量门智，皆悉说名有为法性。云何名为无为法性？谓一切法无生无灭、无住无异、无染无净、无增无减、无相无为、无性自性，如是说名无为法性。是善男子、善女人等，应以如是二种法性，于诸如来、应、正等觉修佛随念。”

尔时，佛告天帝释言：“如是，如是，如汝所说。憍尸迦，过去、未来、现在诸佛，皆依般若波罗蜜多，已证、当证、现证无上正等菩提；过去、未来、现在诸佛声闻弟子，皆依般若波罗蜜多，已得、当得、现得预流、一来、不还、阿罗汉果；过去、未来、现在独觉，皆依般若波罗蜜多，已、现、当证独觉菩提。何以故？憍尸迦，甚深般若波罗蜜多秘密藏中，广说三乘相应法故。然此所说以无所得为方便故，无性无相为方便故，无生无灭为方便故，无染无净为方便故，无造无作为方便故，无入无出为方便故，无增无减为方便故，无取无舍为方便故，如是所说皆依世俗，不依胜义。所以者何？甚深般若波罗蜜多非般若波罗蜜多、非非般若波罗蜜多，非此岸非彼岸非中流、非陆非水、非高非下、非平等非不平等、非有相非无相、非世间非出世间、非有漏非无漏、非有为非无为、非善非非善、非有记非无记、非过去非未来非现在。

“憍尸迦，甚深般若波罗蜜多，不与诸佛法，不与菩萨法，不与独觉法，不与声闻法，亦不弃舍异生诸法。”



时，天帝释复白佛言：“甚深般若波罗蜜多是大波罗蜜多，是无上波罗蜜多，是无等等波罗蜜多。诸菩萨摩诃萨修行如是甚深般若波罗蜜多时，虽知一切有情心行境界差别，而不得我，不得有情乃至不得知者、见者，亦不得色、受、想、行、识，乃至不得六触为缘所生诸受，亦复不得布施波罗蜜多乃至般若波罗蜜多，如是乃至不得十八佛不共法及余无量无边佛法。何以故？非深般若波罗蜜多于一切法依有所得而出现故。所以者何？甚深般若波罗蜜多都无自性亦不可得，能得、所得及二依处性相皆空不可得故。”

尔时，佛告天帝释言：“如是，如是，如汝所说。憍尸迦，诸菩萨摩诃萨以无所得而为方便，长夜修学甚深般若波罗蜜多，尚不得菩提及萨埵，况得菩萨摩诃萨？既不得菩萨摩诃萨，岂得菩萨摩诃萨法？尚不得菩萨摩诃萨法，况得诸佛无上正等菩提？”



时，天帝释复白佛言：“诸菩萨摩诃萨为但应修甚深般若波罗蜜多，为亦应修余五波罗蜜多耶？”

尔时，佛告天帝释言：“诸菩萨摩诃萨以无所得而为方便，具修六种波罗蜜多：修布施时，不得布施，不得施者，不得受者；修净戒时，不得净戒，不得持戒者，不得犯戒者；修安忍时，不得安忍，不得安忍者，不得忿恚者；修精进时，不得精进，不得精进者，不得懈怠者，不得精进所应作事，不得能作若身若心；修静虑时，不得静虑，不得静虑者，不得散乱者；修般若时，不得般若，不得具妙慧者，不得具恶慧者，不得般若所观诸法性相差别。

“复次，憍尸迦，诸菩萨摩诃萨，甚深般若波罗蜜多为明为导，修习一切波罗蜜多，无所执著令速圆满。

“复次，憍尸迦，诸菩萨摩诃萨于一切法，以无所得而为方便，甚深般若波罗蜜多为明为导，虽观诸法而无所著，令所修习速得圆满，谓无所得而为方便，甚深般若波罗蜜多为明为导，虽观诸蕴、诸处、诸界广说乃至一切相智而无所著，由此因缘，令所修习速得圆满。憍尸迦，如赡部洲所有诸树枝条、茎干、华叶、果实，虽有种种形色不同，而其荫影都无差别，具大功德，众所归依；如是前五波罗蜜多虽各有异，而由般若波罗蜜多摄受，回向一切智智，以无所得为方便故，诸差别相都不可得，具大功德众所归依。”



时，天帝释复白佛言：“甚深般若波罗蜜多成就广大殊胜功德，成就一切殊胜功德，成就圆满殊胜功德，成就无量殊胜功德，成就无数殊胜功德，成就无边殊胜功德，成就无等殊胜功德，成就无尽殊胜功德。若善男子、善女人等书写如是甚深般若波罗蜜多，众宝庄严受持，读诵、供养恭敬、尊重赞叹，依此经说如理思惟。有善男子、善女人等书写如是甚深般若波罗蜜多，施他、受持、广令流布。此二福聚，何者为多？”

尔时，佛告天帝释言：“我还问汝，当随意答。若善男子、善女人等从他请得佛设利罗，盛以宝函置高胜处，复持种种上妙华鬘乃至灯明供养恭敬、尊重赞叹。有善男子、善女人等从他请得佛设利罗，分施与他如芥子许，令彼敬受如法安置，复以无量上妙华鬘乃至灯明供养恭敬、尊重赞叹。于意云何？此二福聚，何者为胜？

天帝释言：“如我解佛所说义者，此二福聚，后者为胜。何以故？以诸如来、应、正等觉以大悲心为有情类应于诸佛设利罗所供养恭敬而得度者，将涅槃时以金刚喻三摩地力，碎金刚身令如芥子，复以深广大悲神力加持如是佛设利罗，令于如来般涅槃后，有得一粒如芥子量供养恭敬获福无边，于天、人中受多胜乐，乃至最后得尽苦际，故施他者其福为胜。”



尔时，佛赞天帝释言：“善哉！善哉！如汝所说。憍尸迦，于深般若波罗蜜多，若自受持供养恭敬，若转施他广令流布；此二福聚，后者为多。何以故？由施他者，能令无量无数有情得利乐故。

“复次，憍尸迦，若有于此甚深般若波罗蜜多所说义趣，如实为他分别解说令得正解，所获福聚复胜施他流布功德多百千倍。敬此法师，当如敬佛，亦如奉事尊梵行者。所以者何？甚深般若波罗蜜多即是诸佛，诸佛即是甚深般若波罗蜜多；甚深般若波罗蜜多不异诸佛，诸佛不异甚深般若波罗蜜多。何以故？三世诸佛皆依般若波罗蜜多精勤修学，证得无上正等菩提；尊梵行者当知即是住不退转地菩萨摩诃萨，是菩萨摩诃萨亦依般若波罗蜜多精勤修学，证得无上正等菩提；声闻种性补特伽罗亦依般若波罗蜜多精勤修学，得阿罗汉果；独觉种性补特伽罗亦依般若波罗蜜多精勤修学，得独觉菩提；菩萨种性补特伽罗亦依般若波罗蜜多精勤修学，超诸声闻、独觉等地，证入菩萨正性离生，渐次修行诸菩萨行，得住菩萨不退转地。以是故，憍尸迦，若善男子、善女人等，欲以无量上妙华鬘乃至灯明，供养恭敬、尊重赞叹现在佛者，当书般若波罗蜜多甚深经典，以无量种上妙华鬘乃至灯明供养恭敬、尊重赞叹。

“憍尸迦，我观是义初得无上正等觉时，作是思惟：‘我依谁住？谁堪受我供养恭敬？’作是念时，都不见有诸天、魔、梵、人非人等与我等者，况当有胜？复自思惟：‘我依此法已证无上正等菩提！此法甚深寂静微妙，我当还依此法而住，供养恭敬谓深般若波罗蜜多。’

“憍尸迦，我已成佛，尚依般若波罗蜜多供养恭敬，况善男子、善女人等欲求无上正等菩提，而不依此甚深般若波罗蜜多精勤修学，供养恭敬、尊重赞叹？何以故？憍尸迦，甚深般若波罗蜜多能生菩萨摩诃萨众，从此菩萨摩诃萨众生诸如来、应、正等觉，依诸如来、应、正等觉，声闻、独觉而得生故。以是故，憍尸迦，若菩萨乘、若独觉乘、若声闻乘诸善男子、善女人等，皆于般若波罗蜜多应勤修学，以无量种上妙华鬘乃至灯明供养恭敬、尊重赞叹。所以者何？声闻、独觉及菩萨乘，要依般若波罗蜜多，精勤修学得至究竟。

“复次，憍尸迦，若善男子、善女人等，教赡部洲诸有情类，皆令安住十善业道。于意云何？是善男子、善女人等，由此因缘得福多不？”

天帝释言：“甚多，世尊！甚多，善逝！”

佛告憍尸迦：“若善男子、善女人等，书写般若波罗蜜多甚深经典施他读诵，若转书写、广令流布；是善男子、善女人等，所获福聚甚多于前。何以故？憍尸迦，甚深般若波罗蜜多秘密藏中，广说一切无漏之法。诸善男子、善女人等，于中已学、今学、当学；或有已入、今入、当入声闻种性正性离生，渐次乃至已正当得阿罗汉果；或有已入、今入、当入独觉种性正性离生，渐次乃至已正当得独觉菩提；或有已入、今入、当入菩萨种性正性离生，渐次修行诸菩萨行，已得、今得、当得无上正等菩提。

“憍尸迦，甚深般若波罗蜜多秘密藏中所说一切无漏法者，谓布施波罗蜜多乃至般若波罗蜜多，若内空乃至无性自性空，若真如乃至不思议界，若断界乃至无为界，若苦、集、灭、道圣谛，若四念住乃至八圣道支，若四静虑、四无量、四无色定，若八解脱、九次第定，若空、无相、无愿解脱门，若净观地乃至如来地，若极喜地乃至法云地，若五眼、六神通，若如来十力乃至十八佛不共法，若无忘失法、恒住舍性，若一切陀罗尼门、三摩地门，若一切智、道相智、一切相智，若余无量无边佛法，皆是此中所说一切无漏之法。

## 大般若波罗蜜多经卷第五百四

### 第三分福聚品第八之二

“复次，憍尸迦，若善男子、善女人等，教一有情住预流果所获福聚，尚胜教化一赡部洲诸有情类皆令安住十善业道。所以者何？诸有安住十善业道，不免地狱、傍生、鬼界；若诸有情住预流果，便得永脱诸险恶趣；况教令住一来、不还、阿罗汉果，所获福聚而不胜彼？

“憍尸迦，若善男子、善女人等，教赡部洲诸有情类皆住预流、一来、不还、阿罗汉果所获福聚，不如有人教一有情令其安住独觉菩提。所以者何？独觉菩提所有功德，胜预流等多百千倍。

“憍尸迦，若善男子、善女人等，教赡部洲诸有情类皆令安住独觉菩提所获福聚，不如有人教一有情令趣无上正等菩提。所以者何？若教有情令趣无上正等菩提，则令世间佛眼不断。何以故？憍尸迦，由有菩萨摩诃萨故，便有预流、一来、不还、阿罗汉果、独觉菩提，亦有如来、应、正等觉转妙法轮度有情众。诸菩萨摩诃萨皆依般若波罗蜜多而得成就。

“以是故，憍尸迦，若善男子、善女人等，书写般若波罗蜜多甚深经典施他读诵，若转书写、广令流布，所获福聚胜前福聚无量无边。所以者何？甚深般若波罗蜜多秘密藏中，广说世间、出世善法。依此善法，世间便有刹帝利大族乃至居士大族、四大王众天乃至非想非非想处天，亦有布施波罗蜜多广说乃至一切相智，亦有预流、一来、不还、阿罗汉果、独觉菩提、一切菩萨摩诃萨行、诸佛无上正等菩提，亦有预流乃至诸佛施设可得。

“复次，憍尸迦，置赡部洲诸有情类，若善男子、善女人等，教四大洲诸有情类皆令安住十善业道。于意云何？余如上说。

“复次，憍尸迦，置四大洲诸有情类，若善男子、善女人等，教小千界诸有情类皆令安住十善业道。于意云何？余如上说。

“复次，憍尸迦，置小千界诸有情类，若善男子、善女人等，教中千界诸有情类皆令安住十善业道。于意云何？余如上说。

“复次，憍尸迦，置中千界诸有情类，若善男子、善女人等，教大千界诸有情类皆令安住十善业道。于意云何？余如上说。

“复次，憍尸迦，置大千界诸有情类，若善男子、善女人等，教化十方各如殑伽沙等世界诸有情类皆令安住十善业道。于意云何？余如上说。

“复次，憍尸迦，置此十方各如殑伽沙等世界诸有情类，若善男子、善女人等，教化十方一切世界诸有情类皆令安住十善业道。于意云何？余如上说。

“复次，憍尸迦，若善男子、善女人等，教赡部洲诸有情类皆令安住四静虑、四无量、四无色定、五神通。于意云何？是善男子、善女人等，由此因缘得福多不？”

天帝释言：“甚多，世尊！甚多，善逝！”

佛告憍尸迦：“若善男子、善女人等，书写般若波罗蜜多甚深经典施他读诵，若转书写、广令流布；是善男子、善女人等，所获福聚甚多于前。何以故？憍尸迦，甚深般若波罗蜜多秘密藏中，广说一切无漏之法。诸善男子、善女人等，于中已学、今学、当学，或有已入、今入、当入声闻种性正性离生，渐次乃至已正当得阿罗汉果；或有已入、今入、当入独觉种性正性离生，渐次乃至已正当得独觉菩提；或有已入、今入、当入菩萨种性正性离生，渐次修行诸菩萨行，已得、今得、当得无上正等菩提。

“憍尸迦，甚深般若波罗蜜多秘密藏中所说一切无漏法者，所谓布施波罗蜜多广说乃至一切相智，若余无量无边佛法，皆是此中所说一切无漏之法。

“复次，憍尸迦，若善男子、善女人等，教一有情住预流果所获福聚，尚胜教化一赡部洲诸有情类皆令安住四静虑、四无量、四无色定、五神通。所以者何？诸有安住四静虑、四无量、四无色定、五神通者，不免地狱、傍生、鬼界；若诸有情住预流果，便得永脱诸险恶趣；况教令住一来、不还、阿罗汉果，所获福聚而不胜彼？

“憍尸迦，若善男子、善女人等，教赡部洲诸有情类皆住预流、一来、不还、阿罗汉果所获福聚，不如有人教一有情令其安住独觉菩提。所以者何？独觉菩提所有功德，胜预流等多百千倍。

“憍尸迦，若善男子、善女人等，教赡部洲诸有情类皆令安住独觉菩提所获福聚，不如有人教一有情令趣无上正等菩提。所以者何？若教有情令趣无上正等菩提，则令世间佛眼不断。何以故？憍尸迦，由有菩萨摩诃萨故，便有预流、一来、不还、阿罗汉果、独觉菩提，亦有如来、应、正等觉转妙法轮度有情众，诸菩萨摩诃萨皆依般若波罗蜜多而得成就。

“以是故，憍尸迦，若善男子、善女人等，书写般若波罗蜜多甚深经典施他读诵，若转书写广令流布，所获福聚胜前福聚无量无边。所以者何？甚深般若波罗蜜多秘密藏中，广说世间出世善法，依此善法世间便有刹帝利大族，广说乃至亦有诸佛施设可得。

“复次，憍尸迦，置赡部洲诸有情类，若善男子、善女人等，教四大洲诸有情类皆令安住四静虑、四无量、四无色定、五神通。于意云何？余如上说。

“复次，憍尸迦，置四大洲诸有情类，若善男子、善女人等，教小千界诸有情类皆令安住四静虑、四无量、四无色定、五神通。于意云何？余如上说。

“复次，憍尸迦，置小千界诸有情类，若善男子、善女人等，教中千界诸有情类皆令安住四静虑、四无量、四无色定、五神通。于意云何？余如上说。

“复次，憍尸迦，置中千界诸有情类，若善男子、善女人等，教大千界诸有情类皆令安住四静虑、四无量、四无色定、五神通。于意云何？余如上说。

“复次，憍尸迦，置大千界诸有情类，若善男子、善女人等，教化十方各如殑伽沙等世界诸有情类皆令安住四静虑、四无量、四无色定、五神通。于意云何？余如上说。

“复次，憍尸迦，置此十方各如殑伽沙等世界诸有情类，若善男子、善女人等，教化十方一切世界诸有情类皆令安住四静虑、四无量、四无色定、五神通。于意云何？余如上说。

“复次，憍尸迦，若善男子、善女人等，于此般若波罗蜜多甚深经典，至心听闻、受持读诵、精勤修学、如理思惟所获福聚，胜于教化一赡部洲诸有情类皆令安住十善业道、四静虑、四无量、四无色定、五神通；亦胜教化一四大洲诸有情类，亦胜教化一小千界诸有情类，亦胜教化一中千界诸有情类，亦胜教化一大千界诸有情类，亦胜教化十方各如殑伽沙界诸有情类，亦胜教化尽十方界诸有情类，皆令安住十善业道、四静虑、四无量、四无色定、五神通。

“憍尸迦，此中如理思惟者，谓以非二、非不二行，为求无上正等菩提，思惟般若波罗蜜多乃至布施波罗蜜多，如是乃至以非二、非不二行，为求无上正等菩提，思惟一切智、道相智、一切相智。

“复次，憍尸迦，若善男子、善女人等，于此般若波罗蜜多甚深经典，以无量门广为他说，宣示开演、显了解释、分别义趣，令其易解所获福聚，胜自听闻、受持读诵、精勤修学、如理思惟甚深般若波罗蜜多所获功德无量倍数。憍尸迦，此中般若波罗蜜多义趣者，谓此般若波罗蜜多所有义趣，不应以二相观，亦不应以不二相观，非有相非无相、非入非出、非增非减、非染非净、非生非灭、非取非舍、非执非不执、非住非不住、非实非不实、非合非散、非相应非不相应、非少分非非少分、非全分非非全分、非因缘非非因缘、非法非非法、非真如非非真如、非实际非非实际，如是义趣有无量门。

“复次，憍尸迦，若善男子、善女人等，自于般若波罗蜜多甚深经典，至心听闻、受持读诵、精勤修学、如理思惟，以无量门为他广说，宣示开演、显了解释、分别义趣，令其易解所获福聚，过前福聚无量无边。”



时，天帝释即白佛言：“诸善男子、善女人等，应以种种巧妙文义，为他演说甚深般若波罗蜜多。”

尔时，佛告天帝释言：“如是，如是，如汝所说，诸善男子、善女人等，应以种种巧妙文义，为他演说甚深般若波罗蜜多。憍尸迦，若善男子、善女人等，能以种种巧妙文义，为他演说甚深般若波罗蜜多，成就无量无数无边不可思议大功德聚。憍尸迦，若善男子、善女人等，尽其形寿以无量种上妙华鬘乃至灯明及余供具，供养恭敬、尊重赞叹十方无量无数世界一切如来、应、正等觉。有善男子、善女人等，自于般若波罗蜜多甚深经典，至心听闻、受持读诵、精勤修学、如理思惟，复依种种巧妙文义，以无量门广为他说，宣示开演、显了解释，分别义趣令其易解，所获福聚甚多于前。所以者何？三世诸佛皆依般若波罗蜜多，精勤修学证得无上正等菩提。

“复次，憍尸迦，若善男子、善女人等，无量无数无边大劫，以有所得而为方便，勤修布施乃至般若波罗蜜多。有善男子、善女人等，于深般若波罗蜜多，以无所得而为方便，至心听闻、受持读诵、精勤修学、如理思惟，复以种种巧妙文义，经须臾间为他辩说，宣示开演、显了解释，分别义趣令其易解，所获福聚甚多于前。

“憍尸迦，有所得者，谓善男子、善女人等，修布施时作如是念：‘我能布施，彼是受者，此是施果、施及施物。’彼修施时名住布施，不名布施波罗蜜多。修净戒时作如是念：‘我能持戒，为护于彼，此是戒果及所持戒。’彼修戒时名住净戒，不名净戒波罗蜜多。修安忍时作如是念：‘我能修忍，为护彼故，此是忍果及忍自性。’彼修忍时名住安忍，不名安忍波罗蜜多。修精进时作如是念：‘我能精进，为修断彼，此精进果及精进自性。’彼精进时名住精进，不名精进波罗蜜多。修静虑时作如是念：‘我能修定，彼是定境，此是定果及定自性。’彼修定时名住静虑，不名静虑波罗蜜多。修般若时作如是念：‘我能修慧，彼是慧境，此是慧果及慧自性。’彼修慧时名住般若，不名般若波罗蜜多。憍尸迦，是善男子、善女人等，以有所得为方便故，不能圆满布施等六波罗蜜多。”



时，天帝释即白佛言：“诸菩萨摩诃萨云何修行而能圆满布施等六波罗蜜多？”

尔时，佛告天帝释言：“若菩萨摩诃萨修布施时，不得施者、受者、施果、施及施物，如是乃至修般若时，不得慧者、慧境、慧果及慧自性，以无所得为方便故，便能圆满布施等六波罗蜜多。

“憍尸迦，诸菩萨摩诃萨应以如是无所得慧及以种种巧妙文义，宣说般若乃至布施波罗蜜多。所以者何？于当来世有善男子、善女人等，以有所得而为方便，为他宣说相似般若乃至布施波罗蜜多。初发无上菩提心者，闻彼所说相似般若乃至布施波罗蜜多，心便迷谬退失中道。是故应以无所得慧，及以种种巧妙文义，为发无上菩提心者，宣说般若乃至布施波罗蜜多。”



时，天帝释复白佛言：“云何名为宣说相似般若、静虑、精进、安忍、净戒、布施波罗蜜多？”

尔时，佛告天帝释言：“若善男子、善女人等，说有所得般若等六波罗蜜多，如是名为宣说相似般若、静虑、精进、安忍、净戒、布施波罗蜜多。”



时，天帝释复白佛言：“云何善男子、善女人等，说有所得般若等六波罗蜜多？”

佛言：“憍尸迦，若善男子、善女人等，为发无上菩提心者，说色乃至识若常若无常、若乐若苦、若我若无我、若净若不净，如是乃至说一切智、道相智、一切相智若常若无常、若乐若苦、若我若无我、若净若不净，作如是言：‘若有能依如是等法修行般若乃至布施波罗蜜多，是行般若乃至布施波罗蜜多。’复作是说：‘修行般若乃至布施波罗蜜多者，应求色乃至一切相智若常若无常、若乐若苦、若我若无我、若净若不净。若有能求如是等法修行般若乃至布施波罗蜜多，是行般若乃至布施波罗蜜多。’憍尸迦，若有如是求色乃至一切相智若常若无常、若乐若苦、若我若无我、若净若不净，依此等法修行般若乃至布施波罗蜜多者，我说名为行有所得相似般若乃至布施波罗蜜多。憍尸迦，若如前说，当知皆是说有所得相似般若乃至布施波罗蜜多。

“复次，憍尸迦，若善男子、善女人等，为发无上菩提心者，宣说般若乃至布施波罗蜜多，作如是言：‘来！善男子，我当教汝修学般若乃至布施波罗蜜多。若依我教而修学者，当速安住菩萨初地乃至十地。’憍尸迦，彼以有相及有所得而为方便，依时分想教修般若乃至布施波罗蜜多，是谓宣说相似般若乃至布施波罗蜜多。

“复次，憍尸迦，若善男子、善女人等，为发无上菩提心者，宣说般若乃至布施波罗蜜多，作如是言：‘来！善男子，我当教汝修学般若乃至布施波罗蜜多。若依我教而修学者，速超声闻、独觉等地，速入菩萨正性离生，得诸菩萨无生法忍，及得菩萨殊胜神通，能游十方一切佛土，供养恭敬、尊重赞叹诸佛世尊，由此速证一切智智。’憍尸迦，彼以有相及有所得而为方便，依时分想教修般若乃至布施波罗蜜多，是谓宣说相似般若乃至布施波罗蜜多。

“复次，憍尸迦，若善男子、善女人等，告菩萨乘种性者言：‘若于般若波罗蜜多甚深经典，至心听闻、受持读诵、精勤修学、如理思惟，决定当获无量无数无边功德。’憍尸迦，彼以有相及有所得而为方便作如是说，是谓宣说相似般若乃至布施波罗蜜多。

“复次，憍尸迦，若善男子、善女人等，告菩萨乘种性者言：‘汝于三世诸佛世尊，从初发心乃至究竟所有善根，皆应随喜一切合集，为诸有情回向无上正等菩提。’憍尸迦，彼以有相及有所得而为方便作如是说，是谓宣说相似般若乃至布施波罗蜜多。”



时，天帝释复白佛言：“云何宣说真正般若乃至布施波罗蜜多？”

佛言：“憍尸迦，若善男子、善女人等，以无所得而为方便，宣说般若乃至布施波罗蜜多，是名宣说真正般若乃至布施波罗蜜多。”



时，天帝释复白佛言：“云何善男子、善女人等，以无所得而为方便宣说般若乃至布施波罗蜜多？”

佛言：“憍尸迦，若善男子、善女人等，为发大乘菩提心者，宣说般若乃至布施波罗蜜多，作如是言：‘来！善男子，应修般若乃至布施波罗蜜多。汝正修时，不应观色乃至一切相智若常若无常、若乐若苦、若我若无我、若净若不净。何以故？善男子，色色自性空，乃至一切相智一切相智自性空；是色自性即非自性，乃至是一切相智自性即非自性，若非自性即是般若乃至布施波罗蜜多。于此般若乃至布施波罗蜜多，色乃至一切相智皆不可得，彼常无常、乐苦、我无我、净不净亦不可得。所以者何？此中尚无色等可得，何况有彼常无常、乐苦、我无我、净不净可得？善男子，汝若能修如是般若乃至布施波罗蜜多，是修般若乃至布施波罗蜜多。’憍尸迦，是善男子、善女人等作此等说，是谓宣说真正般若乃至布施波罗蜜多。

“复次，憍尸迦，若善男子、善女人等，为发大乘菩提心者，宣说般若乃至布施波罗蜜多，作如是言：‘来！善男子，我当教汝修学般若乃至布施波罗蜜多。汝修学时，勿观诸法有少可住、可超、可入、可得、可证、可听闻等所获功德及可随喜回向菩提。何以故？善男子，于此般若乃至布施波罗蜜多，毕竟无有少法可住、可超、可入、可得、可证、可听闻等所获功德及可随喜回向菩提。所以者何？以一切法自性皆空，若自性空则无所有，若无所有则是般若乃至布施波罗蜜多。于此般若乃至布施波罗蜜多，竟无少法有入有出、有生有灭、有断有常、有一有异、有来有去而可得者。’憍尸迦，是善男子、善女人等作此等说，与上异品一切相违，是名宣说真正般若乃至布施波罗蜜多。

“以是故，憍尸迦，诸善男子、善女人等，应于般若波罗蜜多甚深经典，以无所得而为方便，至心听闻、受持读诵、精勤修学、如理思惟，当以种种巧妙文义为他广说，宣示开演、显了解释，分别义趣令其易解。

“憍尸迦，由此因缘，我作是说：若善男子、善女人等于深般若波罗蜜多，以无所得而为方便，至心听闻、受持读诵、精勤修学、如理思惟，复以种种巧妙文义，经须臾间为他辩说，宣示开演、显了解释，分别义趣令其易解，所获功德甚多于前。

“复次，憍尸迦，若善男子、善女人等，教赡部洲诸有情类，或四大洲诸有情类，或小千界诸有情类，或中千界诸有情类，或大千界诸有情类，或复十方各如殑伽沙等世界诸有情类，或尽十方无边世界诸有情类，皆令住预流果、若一来果、若不还果、若阿罗汉果、若独觉菩提。于意云何？是善男子、善女人等，由此因缘得福多不？”

天帝释言：“甚多，世尊！甚多，善逝！”

佛告憍尸迦：“若善男子、善女人等，于此般若波罗蜜多甚深经典，以无量门巧妙文义为他广说，宣示开演、显了解释，分别义趣令其易解，复作是言：‘来！善男子，汝当于此甚深般若波罗蜜多，至心听闻、受持读诵、令善通利、如理思惟，随此法门应勤修学。’是善男子、善女人等，所获功德甚多于前。何以故？憍尸迦，一切预流、一来、不还、阿罗汉果、独觉菩提，皆是般若波罗蜜多所流出故。

“复次，憍尸迦，若善男子、善女人等，教赡部洲诸有情类，或四大洲诸有情类，或小千界诸有情类，或中千界诸有情类，或大千界诸有情类，或复十方各如殑伽沙等世界诸有情类，皆发无上正等觉心，或住菩萨不退转地。于意云何？是善男子、善女人等，由此因缘得福多不？”

天帝释言：“甚多，世尊！甚多，善逝！”

佛告憍尸迦：“若善男子、善女人等，于此般若波罗蜜多甚深经典，以无量门巧妙文义为他广说，宣示开演、显了解释，分别义趣令其易解，复作是言：‘来！善男子，汝当于此甚深般若波罗蜜多，至心听闻、受持读诵、令善通利、如理思惟，随此法门应正信解；若正信解，则能修学甚深般若波罗蜜多；若能修学甚深般若波罗蜜多，则能证得一切智法；若能证得一切智法，则修般若波罗蜜多增益圆满；若修般若波罗蜜多增益圆满，便证无上正等菩提。’憍尸迦，是善男子、善女人等，所获功德甚多于前。何以故？憍尸迦，若一切初发无上正等觉心菩萨摩诃萨，若一切住不退转地菩萨摩诃萨，乃至无上正等菩提，皆是般若波罗蜜多所流出故。

“复次，憍尸迦，若赡部洲诸有情类，若四大洲诸有情类，若小千界诸有情类，若中千界诸有情类，若大千界诸有情类，若复十方各如殑伽沙等世界诸有情类，皆趣无上正等菩提。有善男子、善女人等，于此般若波罗蜜多甚深经典，以无量门巧妙文义广为彼说，宣示开演、显了解释，分别义趣令其易解，复作是言：‘来！善男子，汝当于此甚深般若波罗蜜多，至心听闻、受持读诵、令善通利、如理思惟，随此法门应正信解；若正信解，则能修学甚深般若波罗蜜多；若能修学甚深般若波罗蜜多，则能证得一切智法；若能证得一切智法，则修般若波罗蜜多增益圆满；若修般若波罗蜜多增益圆满，便证无上正等菩提。’若善男子、善女人等，遇一不退转菩萨摩诃萨，于此般若波罗蜜多甚深经典，以无量门巧妙文义为彼广说，宣示开演、显了解释，分别义趣令其易解，复作是言：‘来！善男子，汝当于此广说如前。’憍尸迦，是善男子、善女人等，所获功德甚多于前。

“复次，憍尸迦，若赡部洲诸有情类，若四大洲诸有情类，若小千界诸有情类，若中千界诸有情类，若大千界诸有情类，若复十方各如殑伽沙等世界诸有情类，皆于无上正等菩提得不退转。有善男子、善女人等，于此般若波罗蜜多甚深经典，以无量门巧妙文义为彼广说，宣示开演、显了解释，分别义趣令其易解，其中有一作如是言：‘我今欣乐速证无上正等菩提，拔济有情生死众苦。’若善男子、善女人等为成彼事，以无量门巧妙文义，广说般若波罗蜜多，宣示开演、显了解释，分别义趣令其易解。憍尸迦，是善男子、善女人等，所获功德甚多于前。”



尔时，天帝释白佛言：“世尊，如如菩萨摩诃萨转近无上正等菩提，如是如是应以布施波罗蜜多乃至般若波罗蜜多教诫教授，广说乃至应以一切智、道相智、一切相智教诫教授，应以上妙衣服、饮食、卧具、医药，随其所须种种资具供养摄受。世尊，若善男子、善女人等，能以如是法施、财施供养摄受彼菩萨摩诃萨；是善男子、善女人等，所获功德甚多于前。所以者何？彼菩萨摩诃萨要由如是法施、财施供养摄受，速证无上正等菩提。”

尔时，具寿善现告天帝释言：“善哉！善哉！汝能劝励彼菩萨摩诃萨，复能摄受彼菩萨摩诃萨，亦能护助彼菩萨摩诃萨。汝今已作佛圣弟子所应作事！何以故？憍尸迦，一切如来诸圣弟子，为欲利乐诸有情故，方便劝励彼菩萨摩诃萨，令速证得所求无上正等菩提；以法、财施供养摄受，勤加护助彼菩萨摩诃萨，令速证得所求无上正等菩提。所以者何？一切如来、声闻、独觉世间胜事，由彼菩萨摩诃萨故而得出现。何以故？憍尸迦，若无菩萨摩诃萨发起无上正等觉心，则无菩萨摩诃萨能学六波罗蜜多乃至一切相智；若无菩萨摩诃萨学六波罗蜜多乃至一切相智，则无菩萨摩诃萨能证无上正等菩提；若无菩萨摩诃萨证得无上正等菩提，则无如来、声闻、独觉世间胜事。

“憍尸迦，由有菩萨摩诃萨发起无上正等觉心，便有菩萨摩诃萨能学六波罗蜜多乃至一切相智；由有菩萨摩诃萨学六波罗蜜多乃至一切相智，便有菩萨摩诃萨能证无上正等菩提；由有菩萨摩诃萨证得无上正等菩提转妙法轮，能断地狱、傍生、鬼界，亦能损减阿素洛党增天人众，便有刹帝利大族乃至居士大族出现世间，亦有四大王众天乃至非想非非想处天出现世间，复有六波罗蜜多乃至一切相智出现世间，复有声闻、独觉及无上乘出现世间。”

### 第三分随喜回向品第九之一

尔时，慈氏菩萨谓具寿善现言：“若菩萨摩诃萨以无所得而为方便，于诸有情所有功德随喜俱行诸福业事，若菩萨摩诃萨以无所得而为方便，持此随喜俱行诸福业事，与诸有情平等共有回向无上正等菩提。若余有情随喜回向诸福业事，若诸异生、声闻、独觉诸福业事，谓施、戒、修三福业事，若四念住等诸福业事。是菩萨摩诃萨所有随喜回向功德，于彼异生、声闻、独觉诸福业事，为最为胜、为尊为高、为妙为微妙、为上为无上、无等无等等。所以者何？以诸异生修福业事，但为令己自在安乐；声闻、独觉修福业事，但为自调伏、为自寂静、为自涅槃；诸菩萨摩诃萨所有随喜回向功德，普为一切有情调伏、寂静、得涅槃故。”



尔时，具寿善现问慈氏菩萨言：“是菩萨摩诃萨随喜回向心，普缘十方无量无数无边世界，一一世界无量无数无边诸佛已涅槃者，从初发心乃至无上正等菩提，如是乃至入无余依涅槃界后展转乃至正法灭已，于其中间所有六种波罗蜜多相应善根。及与声闻、独觉、菩萨一切有情若共不共、无量无数无边佛法相应善根，若彼异生弟子所有施、戒、修性三福业事；若彼声闻弟子所有学、无学位无漏善根；若诸如来、应、正等觉所成戒蕴、定蕴、慧蕴、解脱蕴、解脱知见蕴，及为利乐一切有情大慈、大悲、大喜、大舍无量无数无边佛法，及彼诸佛所说正法，若依彼法精勤修学，或得预流、一来、不还、阿罗汉果、独觉菩提，或入菩萨正性离生，或修菩萨摩诃萨行，如是所有一切善根；及余有情，于诸如来应正等觉、声闻、菩萨、诸弟子众，若现住世、若涅槃后所种善根。是诸善根一切合集现前随喜，既随喜已，复以如是随喜俱行诸福业事，与诸有情平等共有回向无上正等菩提，愿此善根与诸有情同共引发无上菩提。如是所起随喜回向，于余所起诸福业事，为最为胜、为尊为高、为妙为微妙、为上为无上、无等无等等。于意云何？彼菩萨摩诃萨缘如是事起随喜回向心，为有如是所缘事可得如彼菩萨摩诃萨所取相不？”

慈氏菩萨答善现言：“彼菩萨摩诃萨缘如是事起随喜回向心，实无如是所缘事可得如彼菩萨摩诃萨所取相。”



时，具寿善现谓慈氏菩萨言：“若无所缘事如所取相者，彼菩萨摩诃萨随喜回向心，以取相为方便，普缘十方无量无数无边世界，一一世界无量无数无边诸佛已涅槃者，从初发心乃至法灭所有善根，及弟子等所有善根，一切合集现前随喜，回向无上正等菩提。如是所起随喜回向，将非颠倒？如于无常谓常，于苦谓乐，于无我谓我，于不净谓净，是想、心、见颠倒，此于无相而取其相，亦应如是。如所缘事实无所有，随喜回向心亦如是，诸善根等亦如是，无上菩提亦如是，布施等六波罗蜜多广说乃至一切相智亦如是。若如所缘事实无所有，随喜回向心广说乃至一切相智亦如是者，何等是所缘？何等是事？何等是随喜回向心？广说乃至何等是一切相智？而彼菩萨摩诃萨缘如是事起随喜心回向无上正等菩提？”

时，慈氏菩萨报具寿善现言：“若菩萨摩诃萨久学六种波罗蜜多，已曾供养无量诸佛，久发大愿，多植善根，为多善友之所摄受，善学诸法自相皆空，是菩萨摩诃萨于所缘、事及随喜回向心、诸善根等、无上菩提、诸佛世尊并一切法皆不取相，而能发起随喜之心回向无上正等菩提。如是所起随喜回向，以非二非不二为方便，非有相非无相为方便，非有所得非无所得为方便，非染非净为方便，非生非灭为方便，于所缘、事乃至无上正等菩提能不取相，不取相故非颠倒摄。若菩萨摩诃萨未久学六种波罗蜜多，未曾供养无量诸佛，未久发大愿，未多植善根，未为多善友之所摄受，未于一切法善学自相空；是菩萨摩诃萨于所缘、事及随喜回向心、诸善根等、无上菩提、诸佛世尊并一切法犹取其相，起随喜心回向无上正等菩提；如是所起随喜回向，以取相故犹颠倒摄，非真随喜回向之心。

“复次，大德，不应为彼新学大乘诸菩萨等及对其前，宣说般若乃至布施波罗蜜多及余佛法自相空义。所以者何？新学大乘诸菩萨等于如是法，虽有少分信敬爱乐，而彼闻已寻皆忘失，惊怖疑惑多生毁谤。若不退转地菩萨摩诃萨，或曾供养无量诸佛、久发大愿、多植善根、为多善友所摄受者，应对其前为彼广说、分别、开示一切般若乃至布施波罗蜜多及余佛法自相空义。所以者何？不退转地诸菩萨等，若闻此法皆能受持终不忘失，亦不惊恐、疑惑、毁谤。

“大德当知，诸菩萨摩诃萨应以如是随喜俱行诸福业事回向无上正等菩提，当于尔时应作是念：‘所可用心随喜回向，此所用心尽灭离变，此所缘、事及诸善根亦皆如心尽灭离变。此中何等是所用心？复以何等为所缘事及诸善根而说随喜回向无上正等菩提？是心于心，理不应有随喜回向，以无二心俱时起故；心亦不可随喜回向，心自性空故。’若菩萨摩诃萨行深般若波罗蜜多时，能如是知一切般若乃至布施波罗蜜多皆无所有，广说乃至一切相智亦无所有。是菩萨摩诃萨知一切法皆无所有，而复能以随喜俱行诸福业事回向无上正等菩提，如是随喜回向之心非颠倒摄，以无所得为方便故，名真随喜回向无上正等菩提。”

## 大般若波罗蜜多经卷第五百五

### 第三分随喜回向品第九之二

尔时，天帝释白具寿善现言：“新学大乘诸菩萨摩诃萨闻如是法，其心将无惊恐疑惑？新学大乘诸菩萨摩诃萨，云何能以所修善根回向无上正等菩提？云何摄受随喜俱行诸福业事回向无上正等菩提？”

时，具寿善现告天帝释言：“新学大乘诸菩萨摩诃萨，若修般若波罗蜜多广说乃至一切相智，以无所得而为方便，及以无相而为方便，摄受般若波罗蜜多广说乃至一切相智。是菩萨摩诃萨由此因缘，能于般若波罗蜜多广说乃至一切相智自相空义多生胜解，常为善友之所摄受。如是善友以无量门巧妙文义，为其辩说甚深般若波罗蜜多，广说乃至一切相智相应之法，以如是法教诫教授，令其乃至得入菩萨正性离生；未入菩萨正性离生，亦常不离甚深般若波罗蜜多，广说乃至一切相智。亦为辩说诸恶魔事，令其闻已于诸魔事心无增减。何以故？诸恶魔事，性无所有不可得故。亦以是法教诫教授，令其乃至得入菩萨正性离生，常不离佛，于诸佛所种诸善根；复由善根所摄受故，常生菩萨摩诃萨家，乃至无上正等菩提于诸善根常不远离。憍尸迦，新学大乘诸菩萨摩诃萨，若能如是以无所得而为方便，及以无相而为方便，摄诸功德，于诸功德多生胜解，常为善友之所摄受，闻如是法心不惊恐亦无疑惑。

“复次，憍尸迦，新学大乘诸菩萨摩诃萨，随所修集布施等六波罗蜜多广说乃至一切相智，皆应以无所得而为方便，及以无相而为方便，与诸有情平等共有回向无上正等菩提。复次，憍尸迦，新学大乘诸菩萨摩诃萨普于十方无量无数无边世界一切如来、应、正等觉断诸有路、绝戏论道、弃诸重担、摧聚落刺、尽诸有结、具足正智、心善解脱、巧说法者，及彼弟子所成戒蕴、定蕴、慧蕴、解脱蕴、解脱知见蕴，及余所作种种功德，并于是处所种善根，谓刹帝利大族乃至居士大族等所种善根，若四大王众天乃至净居天等所种善根，如是一切合集称量现前发起，比余善根为最为胜、为尊为高、为妙为微妙、为上为无上、无等无等等随喜之心，复以如是随喜俱行诸福业事，与诸有情平等共有回向无上正等菩提。”



尔时，慈氏菩萨问具寿善现言：“新学大乘诸菩萨摩诃萨，若念如来及诸弟子所有功德，并人天等所种善根，如是一切合集称量现前发起，比余善根为最胜等随喜之心，复以如是随喜善根与诸有情平等共有回向无上正等菩提，是菩萨摩诃萨云何不堕想、心、见倒？”

具寿善现答言：“大士，若菩萨摩诃萨于所念佛及诸弟子所有功德，不起诸佛及诸弟子、功德之想；于人天等所种善根，不起善根、人、天等想；于所发起随喜回向大菩提心，亦复不起随喜回向菩提心想，是菩萨摩诃萨所起随喜回向之心，则不堕于想、心、见倒。若菩萨摩诃萨，于所念佛及诸弟子所有功德，取佛、弟子、功德之相；于人天等所种善根，取彼善根、人、天等相；于所发起随喜回向大菩提心，取所发起随喜回向菩提心相。是菩萨摩诃萨所起随喜回向之心，则便堕于想、心、见倒。

“复次，大士，若菩萨摩诃萨以如是心，念一切佛及诸弟子功德善根，正知此心尽灭离变非能随喜，正知彼法其性亦然非所随喜，又正了达能回向心法性亦尔非能回向，及正了达所回向法其性亦尔非所回向。若有能依如是所说随喜回向，是正非邪，诸菩萨摩诃萨皆应如是随喜回向。

“复次，大士，若菩萨摩诃萨普于三世诸佛世尊，从初发心至得无上正等菩提乃至法灭，于其中间所有功德，若佛弟子及诸独觉依彼佛法所起善根，若诸异生闻彼说法所种善根，若诸龙、神、阿素洛等闻彼说法所种善根，若刹帝利大族乃至居士大族闻彼说法所种善根，若四大王众天乃至色究竟天闻彼说法所种善根，若善男子、善女人等，闻彼说法发起无上正等觉心，勤修种种诸菩萨行。如是一切合集称量现前发起，比余善根为最胜等随喜之心，复以如是随喜善根与诸有情平等共有回向无上正等菩提。于如是时，若正解了诸能随喜回向之法尽灭离变，诸所随喜回向之法自性皆空，虽如是知而能随喜回向无上正等菩提。复于是时，若正解了都无有法可能随喜回向于法。何以故？以一切法自性皆空，空中都无能所随喜回向法故，虽如是知而能随喜回向无上正等菩提。是菩萨摩诃萨若能如是随喜回向，修行般若波罗蜜多广说乃至一切相智，便能不堕想、心、见倒。所以者何？是菩萨摩诃萨于随喜心及所随喜功德善根不生执著，于回向心及所回向无上菩提亦不执著，由无执著不堕颠倒。如是菩萨所起随喜回向之心，名为无上随喜回向，远离一切虚妄分别。

“复次，大士，若菩萨摩诃萨于所修作诸福业事，如实了知离蕴、处、界，亦离般若波罗蜜多广说乃至一切相智。是菩萨摩诃萨于所修作诸福业事如是知已，能正随喜回向无上正等菩提。

“复次，大士，若菩萨摩诃萨如实了知随喜俱行诸福业事远离随喜俱行诸福业事自性，诸佛世尊远离诸佛世尊自性，功德善根远离功德善根自性，声闻、独觉及诸异生远离声闻、独觉及诸异生自性，随喜回向大菩提心远离随喜回向大菩提心自性，菩萨摩诃萨远离菩萨摩诃萨自性，般若波罗蜜多乃至一切相智远离般若波罗蜜多乃至一切相智自性，一切菩萨摩诃萨行远离一切菩萨摩诃萨行自性，诸佛无上正等菩提远离诸佛无上正等菩提自性。是菩萨摩诃萨如是修行离性般若波罗蜜多，名真修行甚深般若波罗蜜多，能正随喜回向无上正等菩提。

“复次，大士，诸菩萨摩诃萨于已涅槃一切如来、应、正等觉及诸弟子功德善根，若欲发起随喜回向无上正等菩提心者，应作如是随喜回向，谓作是念：‘如诸如来、应、正等觉及诸弟子皆已灭度，自性非有，功德善根亦复如是；我所发起随喜回向无上正等菩提之心，及所回向无上菩提，其性亦尔。’如是知已，于诸善根发生随喜回向无上正等菩提，便能不生想、心、见倒。若菩萨摩诃萨以取相为方便行深般若波罗蜜多，于已灭度诸佛世尊及诸弟子功德善根取相随喜回向无上正等菩提，是为非善随喜回向。以过去佛及诸弟子功德善根，非相无相所取境界，是菩萨摩诃萨以取相念发生随喜回向无上正等菩提，是故非善随喜回向，由斯便堕想、心、见倒。若菩萨摩诃萨不取相为方便行深般若波罗蜜多，于已灭度诸佛世尊及诸弟子功德善根，离相随喜回向无上正等菩提，是名为善随喜回向，由斯不堕想、心、见倒。”



尔时，慈氏菩萨问具寿善现言：“云何菩萨摩诃萨于诸如来、应、正等觉及弟子众功德善根随喜俱行福业事等皆不取相，而能随喜回向无上正等菩提？”

善现答言：“应知菩萨摩诃萨所学般若波罗蜜多，有如是等方便善巧，虽不取相而所作成，非离般若波罗蜜多有能正起随喜俱行诸福业事回向无上正等菩提。是故菩萨摩诃萨众欲成所作，应学般若波罗蜜多。”

慈氏菩萨摩诃萨言：“大德善现，莫作是说。何以故？以甚深般若波罗蜜多中，诸佛世尊及弟子众并所成就功德善根皆无所有不可得故，所作随喜诸福业事发心回向无上菩提亦无所有不可得故。此中菩萨摩诃萨行深般若波罗蜜多时，应作是观：‘过去诸佛及弟子众功德善根性皆已灭，所作随喜诸福业事、发心回向无上菩提性皆寂灭。我若于彼诸佛世尊及弟子众功德善根取相分别，及于所作随喜俱行诸福业事、发心回向无上菩提取相分别，以是取相分别方便发生随喜回向无上正等菩提，诸佛世尊皆所不许。所以者何？于已灭度诸佛世尊及弟子等，取相分别随喜回向无上菩提，是则名为大有所得。’是故菩萨摩诃萨众，欲于如来及诸弟子功德善根，正发随喜回向无上正等菩提，不应于中起有所得取相分别随喜回向。若于其中起有所得取相分别随喜回向，佛不说彼有大义利。何以故？如是随喜回向之心，妄想分别名杂毒故。如有饮食，虽具上妙色香美味而杂毒药，愚人浅识，贪取啖之，初虽适意欢喜快乐，而后食消倍受众苦，或便致死，若近失命。

“如是一类补特伽罗不善受持、不善观察甚深般若波罗蜜多文句义理，不善读诵、不善通达甚深义趣，而告大乘种性者曰：‘来！善男子，汝于三世诸佛世尊，从初发心至得无上正等菩提，转妙法轮度有情众，入无余依涅槃界已乃至法灭，于其中间若修般若波罗蜜多广说乃至一切相智已集、当集、现集善根，若成熟有情、严净佛土已集、当集、现集善根。若诸如来所有戒蕴、定蕴、慧蕴、解脱蕴、解脱知见蕴及余无量无边功德，若佛弟子一切有漏、无漏善根，若诸如来已、现、当记诸天、人等独觉菩提所有功德，若诸天、龙、阿素洛等已集、当集、现集善根，若善男子、善女人等于诸功德发生随喜回向善根，如是一切合集称量现前随喜，与诸有情平等共有回向无上正等菩提。’如是所说随喜回向，以有所得取相分别而为方便。譬如世间杂毒饮食初益后损，故此非善随喜回向。所以者何？以有所得取相分别发起随喜回向之心，有因、有缘、有作意、有戏论，不应般若波罗蜜多。彼杂毒故则为谤佛，不随佛教不随法说，菩萨种性补特伽罗不应随彼所说而学。

“是故，大德应说：云何住菩萨乘善男子等，应于三世十方诸佛及弟子等功德善根随喜回向？谓彼诸佛从初发心乃至法灭，于其中间若修般若波罗蜜多，广说乃至一切相智集诸善根，如是乃至若善男子、善女人等，于诸功德发生随喜回向善根。住菩萨乘诸善男子、善女人等，云何于彼功德善根发生随喜回向无上正等菩提？”

具寿善现答慈氏菩萨言：“住菩萨乘诸善男子、善女人等，行深般若波罗蜜多，欲不谤佛而发随喜回向心者，应作是念：‘如诸如来无上佛智了达遍知功德善根有如是性、有如是相、有如是法而可随喜，我今亦应如是随喜。如诸如来无上佛智了达遍知应以如是诸福业事回向无上正等菩提，我今亦应如是回向。’住菩萨乘诸善男子、善女人等，于诸如来及弟子等功德善根，应作如是随喜回向。若作如是随喜回向，则不谤佛，随佛所教，随法而说。是菩萨摩诃萨如是随喜回向之心，不杂众毒，能至究竟。

“复次，大士，住菩萨乘诸善男子、善女人等，行深般若波罗蜜多，于诸如来及弟子等功德善根，应作如是随喜回向：如色等蕴，不堕三界，非三世摄，随喜回向亦应如是；广说乃至如一切智、道相智、一切相智，不堕三界，非三世摄，随喜回向亦应如是；如诸戒蕴、定蕴、慧蕴、解脱蕴、解脱知见蕴，不堕三界，非三世摄，随喜回向亦应如是。所以者何？如彼诸法自性空故，不堕三界，非三世摄，随喜回向亦复如是，谓诸如来自性空故，不堕三界，非三世摄；诸佛功德自性空故，不堕三界，非三世摄；声闻、独觉及人天等自性空故，不堕三界，非三世摄；彼诸善根自性空故，不堕三界，非三世摄；于彼随喜自性空故，不堕三界，非三世摄；所回向法自性空故，不堕三界，非三世摄；能回向者自性空故，不堕三界，非三世摄。若菩萨摩诃萨行深般若波罗蜜多时，如实了知五蕴等法不堕三界，非三世摄；若不堕三界，非三世摄，则不可以彼有相为方便、有所得为方便发生随喜回向无上正等菩提。何以故？以蕴等法自性不生，若法不生则无所有，不可以彼无所有法随喜回向无所有故。是菩萨摩诃萨如是随喜回向无上正等菩提，不杂众毒，能至究竟。住菩萨乘诸善男子、善女人等，若以有相而为方便，或有所得而为方便，于诸如来及弟子等功德善根发生随喜回向之心，当知是邪随喜回向。此邪随喜回向之心，诸佛世尊所不称赞；如是随喜回向之心非佛世尊所称赞故，不能圆满布施等六波罗蜜多，广说乃至不能圆满一切智、道相智、一切相智；由诸功德不圆满故，不能严净佛土、成熟有情；由不能严净佛土、成熟有情故，不证无上正等菩提。何以故？由彼所起随喜回向有相、有得杂众毒故。

“复次，大士，诸菩萨摩诃萨行深般若波罗蜜多时，应作是念：‘如十方界一切如来、应、正等觉如实通达功德善根有如是法，可依是法发生无倒随喜回向，我今亦应依如是法发生随喜回向无上正等菩提。’是为正发随喜回向，由斯定证无上菩提，能尽未来度有情众。”



尔时，世尊赞善现言：“善哉！善哉！汝今已为一切菩萨摩诃萨等作大佛事，谓为菩萨摩诃萨等善说无倒随喜回向。如是所说随喜回向，以无相无得、无生无灭、无染无净、无性自性、自相性空而为方便，亦以真如、法界、法性广说乃至不思议界为方便故。

“善现当知，假使三千大千世界一切有情，皆得成就十善业道、四静虑、四无量、四无色定、五神通。于意云何？是诸有情福德多不？”

善现答言：“甚多，世尊！甚多，善逝！”

佛告善现：“若善男子、善女人等，于诸如来及弟子等功德善根起无染著随喜回向，所获功德甚多于前。善现当知，是善男子、善女人等，所起如是随喜回向，于余善根为最为胜、为尊为高、为妙为微妙、为上为无上、无等无等等。

“复次，善现，假使三千大千世界一切有情，皆得预流、一来、不还、阿罗汉果、独觉菩提，若善男子、善女人等于彼预流乃至独觉，尽其形寿以诸供具而奉施之，供养恭敬、尊重赞叹。于意云何？是善男子、善女人等，由此因缘得福多不？”

善现答言：“甚多，世尊！甚多，善逝！”

佛告善现：“若善男子、善女人等，于诸如来及弟子等功德善根，起无染著随喜回向，所获功德甚多于前。善现当知，是善男子、善女人等，所起如是随喜回向，于余善根为最为胜乃至广说。

“复次，善现，假使三千大千世界一切有情皆趣无上正等菩提，设有十方各如殑伽沙等世界一切有情，一一于彼以诸供具而奉施之，经如殑伽沙等大劫，供养恭敬、尊重赞叹。于意云何？是诸有情由此因缘得福多不？”

善现答言：“甚多，世尊！甚多，善逝！如是福聚若有形色，十方各如殑伽沙界不能容受。”

佛告善现：“如是，如是，如汝所说。善现当知，若善男子、善女人等，于诸如来及弟子等功德善根起无染著随喜回向，所获功德甚多于前。善现当知，是善男子、善女人等，所起如是随喜回向，于余善根为最为胜乃至广说。善现当知，以前福聚比后功德，百分不及一，千分不及一，乃至邬波尼杀昙分亦不及一。所以者何？彼有情类十善业道、四静虑等，皆以有相及有所得为方便故。彼善男子、善女人等，以诸供具奉施预流乃至发趣大菩提者，亦以有相及有所得为方便故。”



尔时，四大天王各与眷属三万二千诸天子俱，顶礼佛足，合掌恭敬白言：“世尊，彼诸菩萨摩诃萨乃能发起如是广大随喜回向，谓彼菩萨摩诃萨方便善巧，以无相、无所得、无染著、无思作而为方便，于诸如来及弟子等功德善根发起无倒随喜回向。如是所起随喜回向，不堕二法、不二法中。”

时，天帝释及苏夜摩天子、珊睹史多天子、善变化天子、最自在天子，各与眷属无量百千诸天子俱，皆持种种天妙华鬘、涂散等香、衣服、璎珞、宝幢、幡盖、众妙珍奇，奏天乐音，以供养佛。顶礼双足，合掌白言：“彼诸菩萨摩诃萨乃能发起如是广大随喜回向，谓彼菩萨摩诃萨方便善巧，以无相、无所得、无染著、无思作而为方便，于诸如来及弟子等功德善根发起无倒随喜回向。如是所起随喜回向，不堕二法、不二法中。”

时，大梵天王及极光净天、遍净天、广果天、色究竟天，各与无量百千俱胝那庾多天众，前诣佛所顶礼双足，合掌恭敬俱发声言：“希有，世尊！彼诸菩萨摩诃萨为般若波罗蜜多方便善巧所摄受故，超胜于前无方便善巧、有相、有所得善男子等所修善根。”



尔时，佛告四大王众天乃至色究竟天等言：“假使三千大千世界一切有情皆趣无上正等菩提，普于过去、未来、现在十方世界一切如来从初发心乃至法住，于其中间所修布施波罗蜜多广说乃至一切相智相应善根，若诸弟子所有善根，若诸如来所有戒蕴、定蕴、慧蕴、解脱蕴、解脱知见蕴及余无量无边佛法，若诸如来所说正法，若依彼法修习施性、戒性、修性三福业事，若依彼法精勤修学，得预流果、一来、不还、阿罗汉果、独觉菩提，得入菩萨正性离生，若诸有情修布施、净戒、安忍、精进、静虑、般若等所引善根。如是一切合集称量，以有相、有所得、有染著、有思作、有二不二而为方便现前随喜，既随喜已，回向无上正等菩提。

“有善男子、善女人等发趣无上正等菩提，普于过去、未来、现在十方世界一切如来从初发心乃至法住，于其中间所修布施波罗蜜多相应善根，广说乃至若诸有情修布施、净戒、安忍、精进、静虑、般若等所引善根。如是一切合集称量，以无相、无所得、无染著、无思作、无二不二而为方便现前随喜，既随喜已，回向无上正等菩提。是善男子、善女人等随喜回向，于余善根为最为胜乃至广说，于前有情随喜回向百倍为胜，千倍为胜，乃至邬波尼杀昙倍亦最为胜。”

具寿善现前白佛言：“如佛所说，是善男子、善女人等随喜回向，于余善根为最为胜乃至广说。齐何说是随喜回向，于余善根为最胜等？”

佛告善现：“是善男子、善女人等，普于过去、未来、现在十方世界一切如来、声闻、独觉、菩萨及余一切有情诸善根等，不取不舍、不矜不蔑，非有所得、非无所得，达一切法无生无灭、无染无净、无增无减、无去无来、无集无散、无入无出，作如是念：‘如三世法真如、法界广说乃至不思议界，我亦如是于诸善法以无所得而为方便随喜回向。’善现，齐是所起随喜回向，我说于余善根为最胜等。如是随喜回向胜余随喜回向百倍、千倍乃至邬波尼杀昙倍，是故我说如是所起随喜回向于余善根为最胜等。

“复次，善现，住菩萨乘诸善男子、善女人等，欲于三世十方如来从初发心乃至法住，于其中间所修布施乃至般若波罗蜜多相应善根，广说乃至无量无数无边佛法，若诸声闻、独觉、菩萨功德善根，若余有情所有施性、戒性、修性三福业事及余善根，如是一切合集称量现前发起无倒随喜回向心者，应作是念：‘色乃至识与解脱等，广说乃至一切相智与解脱等，戒蕴等五与解脱等，于一切法所起胜解与解脱等，三世诸佛与解脱等，三世诸法与解脱等，一切随喜及诸回向与解脱等，佛及弟子并诸独觉诸根熟变与解脱等，佛及弟子并诸独觉所得涅槃与解脱等，诸佛、菩萨、独觉、声闻诸法法性与解脱等，一切有情及一切法并彼法性与解脱等，如诸法性无缚无解、无染无净、无起无尽、无生无灭、无取无舍。我于如是功德善根现前随喜，持此善根与诸有情平等共有回向无上正等菩提。如是随喜回向非能随喜回向，无所随喜所回向故。如是所起随喜回向非转非息，无生灭故。’善现，是菩萨摩诃萨随喜回向，于余所起随喜回向，为最为胜乃至广说。若菩萨摩诃萨成就如是随喜回向，疾证无上正等菩提。

“复次，善现，若趣大乘诸善男子、善女人等，假使能于十方现在各如殑伽沙等世界一切如来及诸弟子，以有相、有所得为方便，尽其形寿常以种种上妙供具供养恭敬、尊重赞叹。彼诸如来及弟子众般涅槃后，取设利罗以妙七宝造立高广诸窣堵波，昼夜精勤礼拜右绕，复以种种上妙华鬘乃至灯明供养恭敬、尊重赞叹，复以有相及有所得而为方便，勤修布施乃至般若及余善根。有善男子、善女人等发趣大乘，能以无相及无所得而为方便，修行六种波罗蜜多相应善根方便善巧，于余一切功德善根发正随喜，持此善根与诸有情平等共有回向无上正等菩提。是善男子、善女人等，由依般若波罗蜜多方便善巧随喜回向，胜前所说发趣大乘善男子等所作功德百倍、千倍乃至邬波尼杀昙倍，故说如是随喜回向，于余善根为最胜等。

“是故，善现，发趣大乘诸菩萨摩诃萨，应以无相及无所得而为方便，勤修布施乃至般若波罗蜜多相应善根，及依般若波罗蜜多方便善巧，于诸如来及弟子等功德善根发生无倒随喜回向。若菩萨摩诃萨能以无相及无所得而为方便随喜回向，是菩萨摩诃萨疾证无上正等菩提，能尽未来利乐一切。”

### 第三分地狱品第十之一

尔时，舍利子白佛言：“世尊，甚深般若波罗蜜多能作照明，毕竟净故；皆应敬礼，诸人天等所钦重故；无所染著，世间诸法不能污故；远离一切三界翳眩，能除烦恼诸见暗故；最为上首，于一切种菩提分法极尊胜故；能作安隐，永断一切惊恐逼迫灾横事故；能施光明，摄受诸有情令得五眼故；能示中道，令失路者离二边故；善能发生一切智智，永断一切烦恼相续并习气故；是诸菩萨摩诃萨母，菩萨所修一切佛法从此生故；不生不灭，自相空故；脱一切生死，非常非坏故；能为依怙，施诸有情诸法宝故；能成圆满如来十力，一切他论不能屈故；能转三转十二行相无上法轮，达一切法无转还故；能示诸法无倒自性，显了无性自性空故。世尊，诸有情类于此般若波罗蜜多应云何住？”

尔时，佛告舍利子言：“诸有情类于此般若波罗蜜多应如佛住，供养、礼敬、思惟般若波罗蜜多应如供养、礼敬、思惟佛薄伽梵。何以故？舍利子，佛不异般若波罗蜜多，般若波罗蜜多不异佛，佛即是般若波罗蜜多，般若波罗蜜多即是佛。所以者何？诸佛、菩萨、独觉、声闻皆由般若波罗蜜多而得出现，一切世间十善业道、四静虑、四无量、四无色定、五神通亦由般若波罗蜜多而得出现，一切布施波罗蜜多广说乃至一切相智亦由般若波罗蜜多而得出现。”



时，天帝释窃作是念：“今舍利子以何因缘问佛斯事？”

时，舍利子知彼心念，便告之言：“憍尸迦，诸菩萨摩诃萨由此般若波罗蜜多所摄受故方便善巧，能于三世十方诸佛从初发心乃至法住，于其中间所有功德，若诸声闻、独觉、菩萨、余有情类所有善根，如是一切能以无相及无所得而为方便，合集称量现前随喜，既随喜已，与诸有情平等共有回向无上正等菩提，由此因缘故问斯事。

“复次，憍尸迦，诸菩萨摩诃萨所学般若波罗蜜多，超胜布施乃至静虑波罗蜜多无边倍数。如生盲人百千等众，无净眼者善引导之，犹尚不能近趣正道，况能远达丰乐大城？如是前五波罗蜜多诸生盲众，若无般若波罗蜜多净眼者导，尚不能趣菩萨正道，况能远达一切智城？

“复次，憍尸迦，布施等五波罗蜜多，要由般若波罗蜜多，名有目者；复由般若波罗蜜多之所摄受，名到彼岸。”

天帝释言：“岂不前五波罗蜜多亦互为首，摄受余五波罗蜜多令到彼岸？既尔，何缘独赞般若超胜余五波罗蜜多？”

舍利子言：“天主所说，理不应尔。所以者何？非由前五波罗蜜多为首摄余令到彼岸；要由般若波罗蜜多具大势力方便善巧，摄受余五波罗蜜多，令无执著速到彼岸。是故般若波罗蜜多于前五种为最为胜、为尊为高、为妙为微妙、为上为无上、无等无等等。”



尔时，舍利子白佛言：“世尊，诸菩萨摩诃萨云何应引发般若波罗蜜多？”

佛告舍利子：“诸菩萨摩诃萨不为引发色故，应引发般若波罗蜜多；不为引发受、想、行、识故，应引发般若波罗蜜多；广说乃至不为引发一切智故，应引发般若波罗蜜多；不为引发道相智、一切相智故，应引发般若波罗蜜多；不为引发一切法故，应引发般若波罗蜜多。”

舍利子言：“云何菩萨摩诃萨不为引发色乃至一切法故，应引发般若波罗蜜多？”

佛告舍利子：“以色乃至一切法无作、无生、无得、无坏、无自性故，诸菩萨摩诃萨不为引发色乃至一切法故，应引发般若波罗蜜多。”



时，舍利子复白佛言：“诸菩萨摩诃萨如是引发般若波罗蜜多与何法合？”

佛告舍利子：“诸菩萨摩诃萨如是引发般若波罗蜜多，不与一切法合，由不合故得名般若波罗蜜多。”

舍利子言：“如是般若波罗蜜多，不与何等一切法合？”

世尊告曰：“如是般若波罗蜜多，不与善法合，不与非善法合；不与有罪法合，不与无罪法合；不与有漏法合，不与无漏法合；不与有为法合，不与无为法合；不与有染法合，不与无染法合；不与世间法合，不与出世法合；不与杂染法合，不与清净法合；不与生死法合，不与涅槃法合。何以故？舍利子，甚深般若波罗蜜多于一切法无所得故，不可说与如是法合。”



时，天帝释便白佛言：“甚深般若波罗蜜多，岂亦不与一切智合？”

佛言：“如是，如汝所说，甚深般若波罗蜜多，亦不说与一切智合，由此于彼无所得故。”

天帝释言：“云何般若波罗蜜多于一切智无合无得？”

世尊告曰：“非深般若波罗蜜多于一切智如名、如相、如所造作有合有得。”

天帝释言：“云何般若波罗蜜多于一切智亦有合得？”

世尊告曰：“由深般若波罗蜜多于一切智如名相等，无受无取、无住无断、无执无舍，如是合得而无合得。于一切法亦复如是如名相等，无受无取、无住无断、无执无舍，如是合得而无合得。”

时，天帝释复白佛言：“甚奇，世尊！希有，善逝！如是般若波罗蜜多为一切法无生无灭、无作无成、无得无坏、无自性故出现世间，虽有合得而无合得。如是理趣不可思议，唯佛世尊能觉能说。”



时，具寿善现白佛言：“世尊，若菩萨摩诃萨行深般若波罗蜜多时，起如是想：‘甚深般若波罗蜜多，与一切法若合不合。’是菩萨摩诃萨俱舍、俱远甚深般若波罗蜜多。”

佛告善现：“复有因缘，诸菩萨摩诃萨舍、远般若波罗蜜多，谓彼修行甚深般若波罗蜜多时，起如是想：‘甚深般若波罗蜜多，无所有、非真实，不坚固、不自在。’是菩萨摩诃萨舍、远般若波罗蜜多。”



尔时，善现复白佛言：“若菩萨摩诃萨信甚深般若波罗蜜多时，为不信何法？”

佛告善现：“若菩萨摩诃萨信甚深般若波罗蜜多时，则不信色，不信受、想、行、识，广说乃至不信一切智，不信道相智、一切相智。”

具寿善现复白佛言：“云何菩萨摩诃萨信甚深般若波罗蜜多时，则不信色，乃至不信一切相智？”

佛告善现：“诸菩萨摩诃萨行深般若波罗蜜多时，观一切色广说乃至一切相智不可得故，虽信般若波罗蜜多，而不信色广说乃至一切相智。如是，善现，诸菩萨摩诃萨信甚深般若波罗蜜多时，则不信色，乃至不信一切相智。”

## 大般若波罗蜜多经卷第五百六

### 第三分地狱品第十之二

尔时，具寿善现复白佛言：“世尊，甚深般若波罗蜜多即是摩诃波罗蜜多。”

佛告善现：“汝缘何意作如是说：甚深般若波罗蜜多即是摩诃波罗蜜多？”

善现答言：“世尊，以深般若波罗蜜多，于色不作大不作小，于受、想、行、识亦不作大不作小，如是乃至于佛无上正等菩提不作大不作小，于诸如来、应、正等觉亦不作大不作小；于色不作集不作散，于受、想、行、识亦不作集不作散，如是乃至于佛无上正等菩提不作集不作散，于诸如来、应、正等觉亦不作集不作散；于色不作有量不作无量，于受、想、行、识亦不作有量不作无量，如是乃至于佛无上正等菩提不作有量不作无量，于诸如来、应、正等觉亦不作有量不作无量；于色不作广不作狭，于受、想、行、识亦不作广不作狭，如是乃至于佛无上正等菩提不作广不作狭，于诸如来、应、正等觉亦不作广不作狭；于色不作有力不作无力，于受、想、行、识亦不作有力不作无力，如是乃至于佛无上正等菩提不作有力不作无力，于诸如来、应、正等觉亦不作有力不作无力。我缘此意故作是说：甚深般若波罗蜜多即是摩诃波罗蜜多。

“世尊，若新学大乘菩萨摩诃萨依止般若乃至布施波罗蜜多，起如是想：‘甚深般若波罗蜜多，于色不作大不作小、不作集不作散、不作有量不作无量、不作广不作狭、不作有力不作无力，如是乃至于诸如来、应、正等觉不作大不作小、不作集不作散、不作有量不作无量、不作广不作狭、不作有力不作无力。’是菩萨摩诃萨由起此想，非行般若波罗蜜多。

“世尊，若新学大乘菩萨摩诃萨，依止般若乃至布施波罗蜜多，起如是想：‘甚深般若波罗蜜多，于色作大作小、作集作散、作有量作无量、作广作狭、作有力作无力，如是乃至于诸如来、应、正等觉作大作小、作集作散、作有量作无量、作广作狭、作有力作无力。’是菩萨摩诃萨由起此想，非行般若波罗蜜多。

“世尊，若新学大乘菩萨摩诃萨不依般若乃至布施波罗蜜多，起如是想：‘甚深般若波罗蜜多，于色不作大不作小、不作集不作散、不作有量不作无量、不作广不作狭、不作有力不作无力，如是乃至于诸如来、应、正等觉不作大不作小、不作集不作散、不作有量不作无量、不作广不作狭、不作有力不作无力。’是菩萨摩诃萨由起此想，非行般若波罗蜜多。

“世尊，若新学大乘菩萨摩诃萨不依般若乃至布施波罗蜜多，起如是想：‘甚深般若波罗蜜多，于色作大作小、作集作散、作有量作无量、作广作狭、作有力作无力，如是乃至于诸如来、应、正等觉作大作小、作集作散、作有量作无量、作广作狭、作有力作无力。’是菩萨摩诃萨由起此想，非行般若波罗蜜多。

“何以故？世尊，若菩萨摩诃萨起如是想：‘甚深般若波罗蜜多，于色若作大小、不作大小，若作集散、不作集散，若作有量无量、不作有量无量，若作广狭、不作广狭，若作有力无力、不作有力无力，如是乃至于诸如来、应、正等觉若作大小、不作大小，若作集散、不作集散，若作有量无量、不作有量无量，若作广狭、不作广狭，若作有力无力、不作有力无力。’如是一切皆非般若波罗蜜多等流果故。

“世尊，若菩萨摩诃萨起如是想：‘甚深般若波罗蜜多，于色乃至于诸如来、应、正等觉，若作大小、不作大小，若作集散、不作集散，若作有量无量、不作有量无量，若作广狭、不作广狭，若作有力无力、不作有力无力。’是菩萨摩诃萨名大有所得，非行般若波罗蜜多。何以故？非有所得想能证无上正等菩提故。所以者何？有情无生故、无自性故、无所有故、空故、无相故、无愿故、远离故、寂静故、不可得故、不可思议故、无坏灭故、无觉知故、力不成就故，当知般若波罗蜜多亦无生广说乃至力不成就；色乃至一切如来、应、正等觉无生故、无自性故、无所有故、空故、无相故、无愿故、远离故、寂静故、不可得故、不可思议故、无坏灭故、无觉知故、力不成就故，当知般若波罗蜜多亦无生广说乃至力不成就。我缘此意故作是说：甚深般若波罗蜜多即是摩诃波罗蜜多。”



尔时，舍利子白佛言：“世尊，若菩萨摩诃萨于深般若波罗蜜多能信解者，从何处没来生此间？发趣无上正等菩提为经久如？曾亲近供养几所诸佛？修行布施乃至般若波罗蜜多已经几时？云何信解如是般若波罗蜜多甚深义趣？”

佛告舍利子：“若菩萨摩诃萨于深般若波罗蜜多能信解者，从十方界所事诸佛法会中没，来生此间。发趣无上正等菩提，已经无量无数无边百千俱胝那庾多劫。已曾亲近供养无量无数无边不可思议、不可称量佛薄伽梵。从初发心常修布施乃至般若波罗蜜多，已经无量无数无边百千俱胝那庾多劫。若菩萨摩诃萨于深般若波罗蜜多，若见若闻便作是念：‘我今见佛，闻佛所说。’是菩萨摩诃萨以无相、无二、无所得为方便，能正信解如是般若波罗蜜多甚深义趣。”

具寿善现便白佛言：“甚深般若波罗蜜多为有能闻、能见者不？”

佛告善现：“甚深般若波罗蜜多实无能闻及能见者。何以故？甚深般若波罗蜜多实非所闻、所见法故。善现当知，色无闻无见，诸法钝故；受、想、行、识亦无闻无见，诸法钝故；广说乃至诸佛无上正等菩提无闻无见，诸法钝故；一切如来、应、正等觉亦无闻无见，诸法钝故。”

具寿善现复白佛言：“诸菩萨摩诃萨已于无上正等菩提积行久如，能勤修学甚深般若波罗蜜多？”

佛告善现：“于此事中应分别说。善现当知，有菩萨摩诃萨从初发心即能修学甚深般若波罗蜜多，亦能修学静虑、精进、安忍、净戒、布施波罗蜜多。是菩萨摩诃萨有方便善巧故，不谤诸法，不见诸法有增有减，常不远离布施、净戒、安忍、精进、静虑、般若波罗蜜多相应正行，常不远离诸佛菩萨；从一佛国至一佛国，欲以种种上妙供具供养恭敬、尊重赞叹诸佛菩萨随意能办，亦能于彼种诸善根令速圆满；随受身处，不堕母腹胞胎中生；心常不与烦恼杂住，亦曾不起二乘之心；常不远离殊胜神通，游诸佛国成熟有情、严净佛土。是菩萨摩诃萨能勤修学甚深般若波罗蜜多。

“有菩萨乘诸善男子、善女人等，虽曾得见若百、若千，或无量佛，于彼诸佛及弟子所亦多修行布施、净戒、安忍、精进、静虑、般若，而有所得为方便故，不能修学甚深般若波罗蜜多乃至布施波罗蜜多。善现当知，是善男子、善女人等，闻说如是甚深般若波罗蜜多，心生轻慢，便从座起，舍众而去。彼既轻慢甚深般若波罗蜜多，亦轻慢佛；既舍如是甚深般若波罗蜜多，亦舍诸佛。今此众中亦有彼类，闻我宣说甚深般若波罗蜜多，心不恭敬，舍众而去。所以者何？是善男子、善女人等，先世闻说甚深般若波罗蜜多已曾舍去，由宿习力今闻我说还复舍去。

“是善男子、善女人等，于深般若波罗蜜多，身、语及心皆不和合，由斯造作增长愚痴恶慧罪业。彼由造作增长愚痴恶慧罪业，闻深般若波罗蜜多，即便毁谤障碍弃舍。彼既毁谤障碍弃舍甚深般若波罗蜜多，即为毁谤障碍弃舍三世诸佛一切智智。彼由毁谤障碍弃舍三世诸佛一切智智，即便造作增长能感匮正法业。彼由造作增长能感匮正法业，堕大地狱，经多百岁乃至经多百千俱胝那庾多岁，受诸楚毒猛利大苦。彼罪重故，于此世界从一大地狱至一大地狱，乃至火劫、水劫、风劫未起已来，受诸楚毒猛利大苦。若此世界火劫、水劫、风劫起时，彼匮法业犹未尽故，死已转生他方世界与此同类大地狱中，经多百岁乃至经多百千俱胝那庾多岁，受诸楚毒猛利大苦。彼罪重故，于他世界从一大地狱至一大地狱，乃至火劫、水劫、风劫未起已来，受诸楚毒猛利大苦。若他世界火劫、水劫、风劫起时，彼匮法业犹未尽故，死已转生余方世界与此同类大地狱中，经多百岁乃至经多百千俱胝那庾多岁，受诸楚毒猛利大苦。彼罪重故，于余世界从一大地狱至一大地狱，乃至火劫、水劫、风劫未起已来，受诸楚毒猛利大苦，如是展转遍历十方诸余世界大地狱中，受诸楚毒猛利大苦。若彼诸余十方世界火劫、水劫、风劫起时，彼匮法业犹未尽故，死已还生此堪忍界大地狱中，从一大地狱至一大地狱，乃至火劫、水劫、风劫未起已来，受诸楚毒猛利大苦。若此世界火劫、水劫、风劫起时，彼匮法业犹未尽故，死已复生他余世界，遍历十方大地狱中，受诸楚毒猛利大苦。

“如是轮回经无数劫，彼匮法罪业势稍微，从地狱出堕傍生趣，经多百岁乃至经多百千俱胝那庾多岁，受傍生身备遭残害恐迫等苦。罪未尽故，于此世界从一险恶处至一险恶处，乃至火劫、水劫、风劫未起已来，备遭残害恐迫等苦。若此世界三灾坏时，彼匮法业余势未尽，死已转生他方世界与此同类傍生趣中，经多百岁乃至经多百千俱胝那庾多岁，备遭残害恐迫等苦。罪未尽故，于他世界从一险恶处至一险恶处，乃至火劫、水劫、风劫未起已来，备遭残害恐迫等苦。若他世界三灾坏时，彼匮法业余势未尽，死已转生余方世界与此同类傍生趣中，经多百岁乃至经多百千俱胝那庾多岁，备遭残害恐迫等苦。罪未尽故，于余世界从一险恶处至一险恶处，乃至火劫、水劫、风劫未起已来，备遭残害恐迫等苦，如是展转遍历十方诸余世界，受傍生身备遭残害恐迫等苦。若彼诸余十方世界三灾坏时，彼匮法业余势未尽，死已还生此堪忍界傍生趣中，从一险恶处至一险恶处，乃至火劫、水劫、风劫未起已来，备遭残害恐迫等苦。若此世界三灾坏时，彼匮法业余势未尽，死已复生他余世界，遍历十方傍生趣中广受众苦。

“如是循环经无数劫，彼匮法罪业势渐薄，免傍生趣堕鬼界中，经多百岁乃至经多百千俱胝那庾多岁，备受饥羸焦渴等苦。罪未尽故，于此世界从一饿鬼国至一饿鬼国，乃至火劫、水劫、风劫未起已来，备受饥羸焦渴等苦。若此世界三灾坏时，彼匮法业余势未尽，死已转生他方世界与此同类饿鬼趣中，经多百岁乃至经多百千俱胝那庾多岁，备受饥羸焦渴等苦。罪未尽故，于他世界从一饿鬼国至一饿鬼国，乃至火劫、水劫、风劫未起已来，备受饥羸焦渴等苦。若他世界三灾坏时，彼匮法业余势未尽，死已转生余方世界与此同类饿鬼趣中，经多百岁乃至经多百千俱胝那庾多岁，备受饥羸焦渴等苦。罪未尽故，于余世界从一饿鬼国至一饿鬼国，乃至火劫、水劫、风劫未起已来，备受饥羸焦渴等苦，如是展转遍历十方诸余世界，于鬼界中备受饥羸焦渴等苦。若彼诸余十方世界三灾坏时，彼匮法业余势未尽，死已还生此堪忍界饿鬼趣中，从一饿鬼国至一饿鬼国，乃至火劫、水劫、风劫未起已来，备受饥羸焦渴等苦。若此世界三灾坏时，彼匮法业余势未尽，死已复生他余世界，遍历十方饿鬼趣中广受众苦。

“如是周流经无数劫，彼匮法业余势将尽，出饿鬼界来生人中，虽得为人而居下贱，谓或生在生盲聋家、或旃荼罗家、或补羯娑家、或屠脍家、或渔猎家、或工匠家、或乐人家、或邪见家、或余猥杂恶律仪家；或所受身无眼、无耳、无鼻、无舌、无手、无足、盲瞎、聋哑、痈疽、疥癞、风狂、癫痫、癃残、背偻、矬陋、挛躄、诸根缺减、黧黮穷瘁、顽嚣无识，诸有所为人皆轻诮，或所生处不闻佛名、法名、僧名、菩萨名、独觉名，或复生于幽暗世界，恒无昼夜不睹光明，居处险陋秽恶毒刺。所以者何？彼匮法业造作增长极深重故，受如是等不可爱乐圆满苦果，品类众多难可具说，若欲具说穷劫不尽。”



尔时，舍利子白佛言：“世尊，彼所造作增长能感匮正法业，与五无间业可说相似不？”

佛告舍利子：“感匮法业最极粗重，不可以比五无间业。谓彼闻说甚深般若波罗蜜多，即便拒逆、诽谤、毁訾，言：‘如是语非佛所说，非法、非律、非大师教，我等于此不应信学。’是谤法人自谤般若波罗蜜多亦教他谤；自坏其身，亦令他坏；自饮毒药，亦令他饮；自失生天解脱乐果，亦令他失；自持其身趣地狱火，亦令他趣；自不信解甚深般若波罗蜜多，亦教他人令不信解；自沉苦海，亦令他溺。

“舍利子，我于如是甚深般若波罗蜜多，尚不欲令谤正法者闻其名字，况为彼说？舍利子，谤正法者，我尚不听住菩萨乘善男子等闻其名字，况当眼见？岂许共住？何以故？舍利子，诸有诽谤甚深般若波罗蜜多，当知彼名坏正法者，堕黑暗类如秽蜗螺，自污污他如臭烂粪。若有信用坏法者言，亦受如前所说大苦。舍利子，诸有破坏甚深般若波罗蜜多，当知彼类即是地狱、傍生、饿鬼，决定当受极重猛利无边大苦，是故智者不应毁谤甚深般若波罗蜜多。”



时，舍利子复白佛言：“如来何缘但说如是坏正法者堕大地狱、傍生、鬼界长时受苦，而不说彼形貌身量？”

佛告舍利子：“止！不应说坏正法者当来所受恶趣形量。所以者何？我若具说彼趣形量，彼闻惊怖，当吐热血，便致命终，或近死苦，心顿忧恼如中毒箭，身渐枯悴如被截苗。恐彼闻说谤正法者，当受如是大丑苦身，徒自惊惶，丧失身命。我愍彼故，不为汝说。”

舍利子言：“唯愿佛说彼恶形量，明诫未来，令知谤法当获大苦，不造斯罪。”

佛告舍利子：“我先所说足为明诫！谓未来世善男子等，闻我所说坏正法业造作增长极圆满者，堕大地狱、傍生、鬼界一一趣中长时受苦，足自兢持，不谤正法。”

时，舍利子即白佛言：“唯然，世尊！唯然，善逝！当来自类善男子等，闻佛先说坏正法业感长时苦，足为明诫，宁舍身命，终不谤法，勿我未来当受斯苦！”



尔时，善现便白佛言：“若有聪明善男子等，闻佛所说谤正法人于当来世久受重苦，应善护持身、语、意业，勿于正法诽谤毁坏，堕三恶趣长劫受苦，于久远时不见诸佛、不闻正法、不值遇僧，不得生于有佛国土，虽生人趣下贱贫穷、丑陋顽愚、支体不具，诸有所说，人不信受。”

具寿善现复白佛言：“造作增长感匮法业，岂不由习恶语业耶？”

佛告善现：“如是，如是，实由惯习恶语业故，造作增长感匮法业。于我正法毗奈耶中，当有愚痴诸出家者，彼虽称我以为大师，而于我说甚深般若波罗蜜多诽谤毁坏。

“善现当知，若有谤毁甚深般若波罗蜜多，则为谤毁诸佛无上正等菩提；若有谤毁诸佛无上正等菩提，则为谤毁三世诸佛一切智智；若有谤毁三世诸佛一切智智，则为谤毁佛、法、僧宝；若有谤毁佛、法、僧宝，则当谤毁世间正见；若当谤毁世间正见，则当谤毁布施等六波罗蜜多，广说乃至一切相智。彼由谤毁诸功德聚，则便摄受无量无数无边罪业；由彼摄受无量无数无边罪业，则便摄受一切地狱、傍生、鬼界及人趣中无量无数无边大苦。”



尔时，善现复白佛言：“彼愚痴人几因缘故，谤毁如是甚深般若波罗蜜多？”

佛告善现：“由四因缘，何等为四？一者、为诸邪魔所扇惑故；二者、于甚深法不信解故；三者、不勤精进，耽著五蕴，诸恶知识所摄受故；四者、多怀瞋恚，乐行恶法，喜自高举，轻蔑他故。彼愚痴人由具如是四因缘故，谤毁如是甚深般若波罗蜜多，由此当来受诸大苦。”



尔时，具寿善现复白佛言：“世尊，诸愚痴人不勤精进，为恶知识之所摄受，未种善根，具诸恶行，于佛所说甚深般若波罗蜜多实难信解。”

佛告善现：“如是，如是，如汝所说。”

具寿善现复白佛言：“如是般若波罗蜜多，云何甚深难信难解？”

佛告善现：“色乃至识非缚非脱。何以故？以色乃至识无所有性，为色等自性故。如是乃至一切智、道相智、一切相智非缚非脱。何以故？以一切智、道相智、一切相智无所有性，为一切智等自性故。

“复次，善现，色乃至识前、后、中际非缚非脱。何以故？以色乃至识前、后、中际无所有性，为色等前、后、中际自性故。如是乃至一切智、道相智、一切相智前、后、中际非缚非脱。何以故？以一切智、道相智、一切相智前、后、中际无所有性，为一切智等前、后、中际自性故。”

具寿善现复白佛言：“不勤精进、未种善根、具不善根、恶友所摄、懈怠增上、随魔力行、精进微劣、失念恶慧补特伽罗，于佛所说甚深般若波罗蜜多实难信解。”

佛告善现：“如是，如是，如汝所说。所以者何？善现，色清净即果清净，果清净即色清净。何以故？是色清净与果清净，无二、无二分、无别、无断故。如是乃至诸佛无上正等菩提清净即果清净，果清净即诸佛无上正等菩提清净。何以故？是诸佛无上正等菩提清净与果清净，无二、无二分、无别、无断故。

“复次，善现，色清净即般若波罗蜜多清净，般若波罗蜜多清净即色清净。何以故？是色清净与般若波罗蜜多清净，无二、无二分、无别、无断故。如是乃至一切相智清净即般若波罗蜜多清净，般若波罗蜜多清净即一切相智清净。何以故？是一切相智清净与般若波罗蜜多清净，无二、无二分、无别、无断故。

“复次，善现，色清净即一切智智清净，一切智智清净即色清净。何以故？是色清净与一切智智清净，无二、无二分、无别、无断故。如是乃至一切相智清净即一切智智清净，一切智智清净即一切相智清净。何以故？是一切相智清净与一切智智清净，无二、无二分、无别、无断故。

“复次，善现，不二清净即色清净，色清净即不二清净。何以故？是不二清净与色清净，无二、无二分、无别、无断故。如是乃至不二清净即一切相智清净，一切相智清净即不二清净。何以故？是不二清净与一切相智清净，无二、无二分、无别、无断故。

“复次，善现，我乃至见者清净即色清净，色清净即我乃至见者清净。何以故？是我乃至见者清净与色清净，无二、无二分、无别、无断故。如是乃至我乃至见者清净即一切相智清净，一切相智清净即我乃至见者清净。何以故？是我乃至见者清净与一切相智清净，无二、无二分、无别、无断故。

“复次，善现，贪、瞋、痴清净即色清净，色清净即贪、瞋、痴清净。何以故？是贪、瞋、痴清净与色清净，无二、无二分、无别、无断故。如是乃至贪、瞋、痴清净即一切相智清净，一切相智清净即贪、瞋、痴清净。何以故？是贪、瞋、痴清净与一切相智清净，无二、无二分、无别、无断故。

“复次，善现，色清净故受清净，受清净故色清净。何以故？是色清净与受清净，无二、无二分、无别、无断故。如是受清净故想清净，想清净故受清净，展转乃至道相智清净故一切相智清净，一切相智清净故道相智清净。何以故？是道相智清净与一切相智清净，无二、无二分、无别、无断故。

“复次，善现，般若波罗蜜多清净故色清净，色清净故一切智智清净。何以故？若般若波罗蜜多清净、若色清净、若一切智智清净，无二、无二分、无别、无断故。如是乃至般若波罗蜜多清净故一切相智清净，一切相智清净故一切智智清净。何以故？若般若波罗蜜多清净，若一切相智清净，若一切智智清净，无二、无二分、无别、无断故。广说乃至一切相智清净故色清净，色清净故一切智智清净。何以故？若一切相智清净，若色清净，若一切智智清净，无二、无二分、无别、无断故。如是乃至一切相智清净故道相智清净，道相智清净故一切智智清净。何以故？若一切相智清净，若道相智清净，若一切智智清净，无二、无二分、无别、无断故。

“复次，善现，一切智智清净故色清净，色清净故般若波罗蜜多清净。何以故？若一切智智清净，若色清净，若般若波罗蜜多清净，无二、无二分、无别、无断故。如是乃至一切智智清净故一切相智清净，一切相智清净故般若波罗蜜多清净。何以故？若一切智智清净，若一切相智清净，若般若波罗蜜多清净，无二、无二分、无别、无断故。广说乃至一切智智清净故色清净，色清净故一切相智清净。何以故？若一切智智清净，若色清净，若一切相智清净，无二、无二分、无别、无断故。如是乃至一切智智清净故道相智清净，道相智清净故一切相智清净。何以故？若一切智智清净，若道相智清净，若一切相智清净，无二、无二分、无别、无断故。

“复次，善现，有为清净故无为清净，无为清净故有为清净。何以故？若有为清净，若无为清净，无二、无二分、无别、无断故。

“复次，善现，过去清净故未来、现在清净，未来清净故过去、现在清净，现在清净故过去、未来清净。何以故？若过去清净，若未来清净，若现在清净，无二、无二分、无别、无断故。”

### 第三分叹净品第十一之一

尔时，舍利子白佛言：“世尊，如是清净最为甚深。”

佛言：“如是毕竟净故。”

舍利子言：“何等法毕竟净故，说是清净最为甚深？”

佛告舍利子：“色毕竟净故，说是清净最为甚深，受、想、行、识毕竟净故，说是清净最为甚深，如是乃至一切智毕竟净故，说是清净最为甚深，道相智、一切相智毕竟净故，说是清净最为甚深。”



时，舍利子复白佛言：“如是清净甚为明了。”

佛言：“如是毕竟净故。”

舍利子言：“何等法毕竟净故，说是清净甚为明了？”

佛告舍利子：“般若波罗蜜多毕竟净故，说是清净甚为明了，乃至布施波罗蜜多毕竟净故，说是清净甚为明了；如是乃至一切智毕竟净故，说是清净甚为明了，道相智、一切相智毕竟净故，说是清净甚为明了。”



时，舍利子复白佛言：“如是清净不转不续。”

佛言：“如是毕竟净故。”

舍利子言：“何等法毕竟净故，说是清净不转不续？”

佛告舍利子：“色不转不续毕竟净故，说是清净不转不续，如是乃至一切相智不转不续毕竟净故，说是清净不转不续。”



时，舍利子复白佛言：“如是清净本无杂染。”

佛言：“如是毕竟净故。”

舍利子言：“何等法毕竟净故，说是清净本无杂染？”

佛告舍利子：“色毕竟净故，说是清净本无杂染，如是乃至一切相智毕竟净故，说是清净本无杂染。”



时，舍利子复白佛言：“如是清净本性光洁。”

佛言：“如是毕竟净故。”

舍利子言：“何等法毕竟净故，说是清净本性光洁？”

佛告舍利子：“色毕竟净故，说是清净本性光洁，如是乃至一切相智毕竟净故，说是清净本性光洁。”



时，舍利子复白佛言：“如是清净无得无现观。”

佛言：“如是毕竟净故。”

舍利子言：“何等法毕竟净故，说是清净无得无现观？”

佛告舍利子：“色本性空毕竟净故，说是清净无得无现观，如是乃至一切相智本性空毕竟净故，说是清净无得无现观。”



时，舍利子复白佛言：“如是清净无生无出现。”

佛言：“如是毕竟净故。”

舍利子言：“何等法毕竟净故，说是清净无生无出现？”

佛告舍利子：“色无生无显毕竟净故，说是清净无生无出现，如是乃至一切相智无生无显毕竟净故，说是清净无生无出现。”



时，舍利子复白佛言：“如是清净不生欲界、不生色界、不生无色界。”

佛言：“如是毕竟净故。”

舍利子言：“云何如是清净不生欲界、不生色界、不生无色界？”

佛告舍利子：“三界自性不可得故，说是清净不生欲界、不生色界、不生无色界。”



时，舍利子复白佛言：“如是清净本性无知。”

佛言：“如是毕竟净故。”

舍利子言：“云何如是清净本性无知？”

佛告舍利子：“以一切法本性钝故，如是清净本性无知。”

舍利子言：“何等法本性无知故，说是清净本性无知？”

佛告舍利子：“色本性无知，自相空故，说是清净本性无知，如是乃至一切相智本性无知，自相空故，说是清净本性无知。”



时，舍利子复白佛言：“以一切法本性净故，说是清净。”

佛言：“如是以一切法毕竟净故。”

舍利子言：“云何一切法本性净故，说是清净？”

佛告舍利子：“以一切法不可得故，本性清净说是清净。”



时，舍利子复白佛言：“如是般若波罗蜜多于一切智智无益无损。”

佛言：“如是毕竟净故。”

舍利子言：“云何般若波罗蜜多于一切智智无益无损？”

佛告舍利子：“法界常住故，如是般若波罗蜜多于一切智智无益无损。”



时，舍利子复白佛言：“如是般若波罗蜜多本性清净，于一切法无所摄受。”

佛言：“如是以一切法毕竟净故。”

舍利子言：“云何般若波罗蜜多本性清净，于一切法无所摄受？”

佛告舍利子：“法界湛然无动摇故，如是般若波罗蜜多本性清净，于一切法无所摄受。”

具寿善现亦白佛言：“我清净故，色、受、想、行、识乃至无忘失法、恒住舍性清净。”

佛言：“如是毕竟净故。”

“世尊，何缘而说我清净故，色、受、想、行、识乃至无忘失法、恒住舍性清净是毕竟净？”

“善现，我无所有故，受、想、行、识乃至无忘失法、恒住舍性亦无所有是毕竟净。”

具寿善现复白佛言：“我清净故，预流、一来、不还、阿罗汉果、独觉菩提、一切菩萨摩诃萨行、诸佛无上正等菩提清净。”

佛言：“如是毕竟净故。”

“世尊，何缘而说我清净故，预流果乃至诸佛无上正等菩提清净是毕竟净？”

“善现，我自相空故，预流果乃至诸佛无上正等菩提亦自相空是毕竟净。”

具寿善现复白佛言：“我清净故，一切智、道相智、一切相智清净。”

佛言：“如是毕竟净故。”

“世尊，何缘而说我清净故，一切智、道相智、一切相智清净是毕竟净？”

“善现，我无相、无得、无念、无知故，一切智、道相智、一切相智亦无相、无得、无念、无知是毕竟净。”

具寿善现复白佛言：“二清净故，无得、无现观。”

佛言：“如是毕竟净故。”

“世尊，何缘而说二清净故无得、无现观是毕竟净？”

“善现，颠倒所起染净无故，无得、无现观是毕竟净。”

具寿善现复白佛言：“我无边故，色、受、想、行、识乃至一切智、道相智、一切相智亦无边。”

佛言：“如是毕竟净故。”

“世尊，何缘而说我无边故，色、受、想、行、识乃至一切智、道相智、一切相智亦无边是毕竟净？”

“善现，以毕竟空、无际空故是毕竟净。”

具寿善现复白佛言：“若菩萨摩诃萨能如是觉，是为般若波罗蜜多。”

佛言：“如是毕竟净故。”

“世尊，何缘而说若菩萨摩诃萨能如是觉，是为般若波罗蜜多即毕竟净？”

“善现，由此能成道相智故。”

具寿善现复白佛言：“若菩萨摩诃萨行深般若波罗蜜多时，不得彼岸、不得此岸、不得中流，是为菩萨摩诃萨甚深般若波罗蜜多。”

佛言：“如是毕竟净故。”

“世尊，何缘而说若菩萨摩诃萨行深般若波罗蜜多时，不得彼岸、不得此岸、不得中流，是为菩萨摩诃萨甚深般若波罗蜜多即毕竟净？”

“善现，以三世法性平等故。”

## 大般若波罗蜜多经卷第五百七

### 第三分叹净品第十一之二

尔时，具寿善现复白佛言：“世尊，安住大乘诸善男子、善女人等，若无方便善巧，于深般若波罗蜜多起般若波罗蜜多想；是善男子、善女人等，以有所得为方便故，弃舍远离甚深般若波罗蜜多。”

佛告善现：“善哉！善哉！如是，如是，如汝所说，彼善男子、善女人等著名著相，是故于此甚深般若波罗蜜多弃舍远离。”

具寿善现复白佛言：“世尊，云何彼善男子、善女人等著名著相？”

佛告善现：“彼善男子、善女人等，于深般若波罗蜜多取名取相，取名相已耽著般若波罗蜜多而生憍慢，不能证得实相般若，是故彼类于深般若波罗蜜多弃舍远离。”

“复次，善现，安住大乘诸善男子、善女人等，若有方便善巧，于深般若波罗蜜多不起般若波罗蜜多想，以无所得为方便故，于深般若波罗蜜多不取名相、不起耽著、不生憍慢，便能证得实相般若。当知此类于深般若波罗蜜多能不弃舍亦不远离。”

具寿善现即白佛言：“甚奇，世尊！善为菩萨摩诃萨众，于深般若波罗蜜多开示分别著不著相。”



时，舍利子问善现言：“云何菩萨摩诃萨于深般若波罗蜜多所起执著不执著相？”

善现答言：“安住大乘诸善男子、善女人等，若无方便善巧行深般若波罗蜜多时，于色谓空起空想著，于受、想、行、识谓空起空想著；如是乃至于一切智谓空起空想著，于道相智、一切相智谓空起空想著。

“复次，舍利子，安住大乘诸善男子、善女人等，若无方便善巧行深般若波罗蜜多时，于色谓色起色想著，广说乃至于一切相智谓一切相智起一切相智想著；于过去法谓过去法起过去法想著，于未来法谓未来法起未来法想著，于现在法谓现在法起现在法想著。

“复次，舍利子，若菩萨摩诃萨以有所得而为方便，从初发心于布施波罗蜜多乃至一切相智起行想著。舍利子，诸菩萨摩诃萨行深般若波罗蜜多时，若无方便善巧，以有所得而为方便，起如是等种种想著，名为著相。

“复次，舍利子，先所问言‘云何菩萨摩诃萨于深般若波罗蜜多不著相？’者，若菩萨摩诃萨行深般若波罗蜜多时，有方便善巧故，于色不起空不空想，于受、想、行、识不起空不空想，广说乃至于一切智不起空不空想，于道相智、一切相智不起空不空想；于过去法不起空不空想，于未来、现在法不起空不空想。

“复次，舍利子，若菩萨摩诃萨行深般若波罗蜜多时，有方便善巧故，不作是念：‘我能行施，此所行施，如是行施。我能持戒，此所持戒，如是持戒。我能修忍，此所修忍，如是修忍。我能精进，此是精进，如是精进。我能修定，此所修定，如是修定。我能修慧，此所修慧，如是修慧。我能植福，此所植福，如是植福。我能入菩萨正性离生。我能严净佛土，我能成熟有情。我能证得一切智智。’舍利子，是菩萨摩诃萨行深般若波罗蜜多时，有方便善巧故，无如是等一切分别，由通达内空乃至无性自性空故。舍利子，是名菩萨摩诃萨于深般若波罗蜜多不执著相。”



时，天帝释问善现言：“安住大乘诸善男子、善女人等，行深般若波罗蜜多时，云何知彼所起著相？”

善现答言：“安住大乘诸善男子、善女人等，行深般若波罗蜜多时，若无方便善巧，有所得为方便，起自心想，起布施想，广说乃至起一切智智想，起诸佛想，起于佛所种善根想，起以如是所种善根合集称量，与诸有情平等共有回向无上正等觉想。憍尸迦，由此应知安住大乘诸善男子、善女人等，行深般若波罗蜜多时，所起著想。憍尸迦，是善男子、善女人等由著相故，不能修行无著般若波罗蜜多回向无上正等菩提。何以故？憍尸迦，非色本性可能回向，广说乃至非一切相智本性可能回向故。

“复次，憍尸迦，若菩萨摩诃萨欲于无上正等菩提，示现劝导赞励庆喜他有情者，应观诸法平等实性，随此作意示现劝导赞励庆喜他诸有情，谓作是言：‘善男子等行布施时，不应分别我能行施，广说乃至行一切相智时，不应分别我能行一切相智，修佛无上正等菩提时，不应分别我能修诸佛无上正等菩提。’憍尸迦，诸菩萨摩诃萨欲于无上正等菩提示现劝导赞励庆喜他有情者，应作如是示现劝导赞励庆喜他诸有情。若能如是，于自无损亦不损他，如诸如来所应许可示现劝导赞励庆喜诸有情故。憍尸迦，安住大乘善男子等，若能如是示现劝导赞励庆喜趣菩萨乘诸有情者，便能远离一切执著。”



尔时，世尊赞善现曰：“善哉！善哉！汝今善能为诸菩萨说执著相，复有此余微细执著，当为汝说。汝应谛听，极善思惟！”

善现白言：“唯然！愿说！我等乐闻。”

佛告善现：“安住大乘善男子等欲趣无上正等菩提，若于如来、应、正等觉取相忆念，皆是执著。若于三世诸佛世尊从初发心乃至法住所有善根取相忆念，随喜回向无上菩提，皆是执著。若于如来诸弟子等所修善法取相忆念，随喜回向无上菩提，皆是执著。所以者何？于诸如来及弟子等功德善根，不应取相忆念分别，诸取相者皆虚妄故。”



尔时，善现便白佛言：“如是般若波罗蜜多最为甚深。”

佛言：“如是，以一切法本性离故。”

善现复言：“如是般若波罗蜜多皆应礼敬。”

佛言：“如是，功德多故，然此般若波罗蜜多无造、无作、无能证者。”

善现复言：“一切法性不可证觉。”

佛言：“如是，以一切法一性非二。善现当知，诸法一性即是无性，诸法无性即是一性，如是诸法一性无性是本实性，此本实性无造无作。若菩萨摩诃萨能如实知一性无性、无造无作，即能远离一切执著。”

善现复言：“如是般若波罗蜜多难可觉了。”

佛言：“如是，以深般若波罗蜜多无能见闻觉知者故。”

善现复言：“如是般若波罗蜜多不可思议。”

佛言：“如是，以深般若波罗蜜多，不可以心取，离心相故；不可以色取，离色相故；广说乃至不可以一切相智取，离一切相智相故；不可以一切法取，离一切法相故。”

善现复言：“如是般若波罗蜜多无所造作。”

佛言：“如是，以诸作者不可得故。善现当知，色不可得故，作者不可得；受、想、行、识不可得故，作者不可得；广说乃至一切相智不可得故，作者不可得；一切法不可得故，作者不可得。由诸作者及色等法不可得故，甚深般若波罗蜜多无造无作。”



尔时，善现复白佛言：“云何菩萨摩诃萨应行般若波罗蜜多？”

佛告善现：“若菩萨摩诃萨不行于色是行般若波罗蜜多，不行受、想、行、识是行般若波罗蜜多；广说乃至不行一切智是行般若波罗蜜多，不行道相智、一切相智是行般若波罗蜜多。

“复次，善现，若菩萨摩诃萨不行色若常若无常、若乐若苦、若我若无我、若净若不净、若远离若不远离、若寂静若不寂静是行般若波罗蜜多，广说乃至不行一切相智若常若无常、若乐若苦、若我若无我、若净若不净、若远离若不远离、若寂静若不寂静是行般若波罗蜜多。何以故？以色乃至一切相智尚无所有，况有常无常乃至寂静不寂静？

“复次，善现，若菩萨摩诃萨不行色圆满是行般若波罗蜜多，不行色不圆满是行般若波罗蜜多；广说乃至不行一切相智圆满是行般若波罗蜜多，不行一切相智不圆满是行般若波罗蜜多。何以故？若色圆满及不圆满，俱不名色亦不如是行，是行般若波罗蜜多；广说乃至若一切相智圆满及不圆满，俱不名一切相智亦不如是行，是行般若波罗蜜多。”

具寿善现便白佛言：“甚奇，如来、应、正等觉善为菩萨宣说种种著不著相！”

佛告善现：“如是，如是，一切如来、应、正等觉善为菩萨宣说种种著不著相，令学般若波罗蜜多速至究竟。

“复次，善现，诸菩萨摩诃萨行深般若波罗蜜多时，若不行色著不著相是行般若波罗蜜多，不行受、想、行、识著不著相是行般若波罗蜜多；广说乃至若不行一切菩萨摩诃萨行著不著相是行般若波罗蜜多，不行诸佛无上正等菩提著不著相是行般若波罗蜜多。”



尔时，善现即白佛言：“甚奇，世尊！甚深法性极为希有，若说不说俱无增减。”

佛告善现：“如是，如是，甚深法性极为希有，若说不说俱无增减。譬如虚空，假使诸佛尽其寿量或赞或毁，而彼虚空无增无减；甚深法性亦复如是，若说不说俱无增减。又如幻士于赞毁时，无喜无忧、不增不减；甚深法性亦复如是，若说不说如本无异。”

具寿善现复白佛言：“诸菩萨摩诃萨行深般若波罗蜜多甚为难事，谓深般若波罗蜜多，若修不修、无增无减、无忧无喜、无向无背，而勤修学甚深般若波罗蜜多，乃至无上正等菩提常无退转。所以者何？诸菩萨摩诃萨修行般若波罗蜜多，如修虚空都无所有。如虚空中，无色可了，亦无受、想、行、识可了，广说乃至无一切菩萨摩诃萨行可了，亦无诸佛无上正等菩提可了；所修般若波罗蜜多亦复如是，谓此般若波罗蜜多甚深法中，无色可得，广说乃至无诸佛无上正等菩提可得。此中虽无诸法可得，而诸菩萨能勤精进修学般若波罗蜜多，乃至无上正等菩提常无退转。是故我说，诸菩萨摩诃萨行深般若波罗蜜多甚为难事。”



尔时，具寿善现复白佛言：“世尊，诸菩萨摩诃萨能被如是大功德铠，我等有情皆应敬礼。世尊，若菩萨摩诃萨为诸有情成熟解脱被功德铠勤精进者，如为虚空成熟解脱被功德铠发勤精进；若菩萨摩诃萨为一切法被功德铠勤精进者，如为虚空被功德铠发勤精进；若菩萨摩诃萨为拔有情出生死苦被功德铠勤精进者，如为举空置高胜处被功德铠发勤精进。世尊，诸菩萨摩诃萨得大精进波罗蜜多，为如虚空诸有情类获大利乐，发趣无上正等菩提。世尊，诸菩萨摩诃萨得不思议无等神力，为如虚空诸法性海被功德铠，发趣无上正等菩提。世尊，诸菩萨摩诃萨最极勇健，为如虚空诸佛无上正等菩提被功德铠发勤精进。

“世尊，诸菩萨摩诃萨为如虚空诸有情类，勤修苦行欲证无上正等菩提，甚为希有！所以者何？假使三千大千世界满中如来、应、正等觉如竹、麻、苇、甘蔗等林，住世一劫或一劫余，为诸有情常说正法，各度无量无数有情，令入涅槃究竟安乐，而有情界不增不减。所以者何？以诸有情皆无所有、性远离故。世尊，假使十方一切世界满中如来、应、正等觉如竹、麻、苇、甘蔗等林，住世一劫或一劫余，为诸有情常说正法，各度无量无数有情，令入涅槃究竟安乐，而有情界不增不减。所以者何？以诸有情皆无所有、性远离故。世尊，由此因缘，我作是说诸菩萨摩诃萨为如虚空诸有情类，勤修苦行欲证无上正等菩提，甚为希有！”



尔时，众中有一苾刍窃作是念：“我应敬礼甚深般若波罗蜜多！此中虽无诸法生灭，而有戒蕴、定蕴、慧蕴、解脱蕴、解脱知见蕴施设可得，亦有预流、一来、不还、阿罗汉果、独觉菩提、一切菩萨摩诃萨行、诸佛无上正等菩提施设可得，亦有佛宝、法宝、僧宝、转妙法轮度有情众施设可得。”

佛知其念，便告彼言：“如是，如是，如汝所念。甚深般若波罗蜜多微妙难测，其中虽无诸法可得，而亦非无。”



时，天帝释问善现言：“若菩萨摩诃萨欲学般若波罗蜜多，当如何学？”

善现答言：“当如虚空精勤修学。”



时，天帝释便白佛言：“若善男子、善女人等于深般若波罗蜜多，至心听闻、受持读诵、精勤修学、如理思惟、书写解说、广令流布，我当云何为作守护？”

具寿善现告帝释言：“汝见有法可守护不？”

天帝释言：“不也，大德，我不见法是可守护。”

善现告言：“若善男子、善女人等，如佛所说住深般若波罗蜜多，即为守护。若善男子、善女人等，住深般若波罗蜜多常不远离，当知一切人非人等伺求其便欲为损害，终不能得。

“憍尸迦，若欲守护住深般若波罗蜜多诸菩萨者，不异有人发勤精进守护虚空；若欲守护行深般若波罗蜜多诸菩萨者，唐设劬劳都无所益。

“憍尸迦，于意云何？有能守护幻、梦、响、像、光影、阳焰及寻香城、变化事不？”

天帝释言：“不也，大德。”

善现言：“憍尸迦，若欲守护行深般若波罗蜜多诸菩萨者亦复如是，唐设劬劳都无所益。

“憍尸迦，于意云何？有能守护如来及佛所化事不？”

天帝释言：“不也，大德。”

善现言：“憍尸迦，若欲守护行深般若波罗蜜多诸菩萨者亦复如是，唐设劬劳都无所益。

“憍尸迦，于意云何？有能守护真如、法界广说乃至虚空界、不思议界不？”

天帝释言：“不也，大德。”

善现言：“憍尸迦，若欲守护行深般若波罗蜜多诸菩萨者亦复如是，唐设劬劳都无所益。”



时，天帝释问善现言：“云何菩萨摩诃萨行深般若波罗蜜多时，虽达诸法如幻、如梦、如响、如像、如光影、如阳焰、如寻香城、如变化事，而是菩萨摩诃萨不执是幻广说乃至是变化事，不执由幻广说乃至由变化事，不执属幻广说乃至属变化事，不执依幻广说乃至依变化事？”

善现答言：“若菩萨摩诃萨行深般若波罗蜜多时，不执是色广说乃至一切相智，不执由色广说乃至一切相智，不执属色广说乃至一切相智，不执依色广说乃至一切相智。是菩萨摩诃萨行深般若波罗蜜多时，虽达诸法如幻乃至如变化事，而能不执是幻乃至是变化事，亦复不执由幻乃至由变化事，亦复不执属幻乃至属变化事，亦复不执依幻乃至依变化事，乃至不执是相、由相、属相、依相。”



尔时，世尊威神力故，令此三千大千世界一切四大王众天乃至色究竟天，皆持天上栴檀香末遥散世尊，来诣佛所，顶礼双足，却住一面。时，诸天等佛神力故，于十方面各见千佛宣说般若波罗蜜多，义、品、名字皆同于此，请说般若波罗蜜多苾刍众首皆名善现，问难般若波罗蜜多诸天众首皆名帝释。



尔时，世尊告善现曰：“慈氏菩萨当证无上正等觉时，亦于此处宣说般若波罗蜜多；此贤劫中当来诸佛，亦于此处宣说般若波罗蜜多。”

具寿善现即白佛言：“慈氏菩萨当证无上正等觉时，当以何法诸行、相、状宣说般若波罗蜜多？”

佛告善现：“慈氏菩萨当证无上正等觉时，当以色、受、想、行、识非常非无常、非乐非苦、非我非无我、非净非不净、非远离非不远离、非寂静非不寂静、非缚非脱、非有非空、非过去非未来非现在，宣说般若波罗蜜多；广说乃至当以一切智、道相智、一切相智非常非无常、非乐非苦、非我非无我、非净非不净、非远离非不远离、非寂静非不寂静、非缚非脱、非有非空、非过去非未来非现在，宣说般若波罗蜜多。”

具寿善现复白佛言：“慈氏菩萨当得无上正等觉时，证何等法？说何等法？”

佛告善现：“慈氏菩萨当得无上正等觉时，证色毕竟净，说色毕竟净，广说乃至证一切相智毕竟净，说一切相智毕竟净。”

具寿善现复白佛言：“甚深般若波罗蜜多云何清净？”

佛告善现：“色清净故甚深般若波罗蜜多清净，广说乃至一切相智清净故甚深般若波罗蜜多清净。”

具寿善现即白佛言：“云何色清净故甚深般若波罗蜜多清净？广说乃至云何一切相智清净故甚深般若波罗蜜多清净？”

佛告善现：“色无生无灭、无染无净故清净，色清净故甚深般若波罗蜜多清净，广说乃至一切相智无生无灭、无染无净故清净，一切相智清净故甚深般若波罗蜜多清净。

“复次，善现，虚空清净故甚深般若波罗蜜多清净。”

具寿善现即白佛言：“云何虚空清净故甚深般若波罗蜜多清净？”

佛告善现：“虚空无生无灭、无染无净故清净，虚空清净故甚深般若波罗蜜多清净。

“复次，善现，色无染污故甚深般若波罗蜜多清净，广说乃至一切相智无染污故甚深般若波罗蜜多清净。”

“世尊，云何色无染污故甚深般若波罗蜜多清净，广说乃至一切相智无染污故甚深般若波罗蜜多清净？”

“善现，色不可取故无染污，色无染污故甚深般若波罗蜜多清净，广说乃至一切相智不可取故无染污，一切相智无染污故甚深般若波罗蜜多清净。

“复次，善现，虚空无染污故甚深般若波罗蜜多清净。”

“世尊，云何虚空无染污故甚深般若波罗蜜多清净？”

“善现，虚空不可取故无染污，虚空无染污故甚深般若波罗蜜多清净。

“复次，善现，虚空唯假说故甚深般若波罗蜜多清净。”

“世尊，云何虚空唯假说故甚深般若波罗蜜多清净？”

“善现，如因虚空二响声现唯有假说，唯假说故甚深般若波罗蜜多清净。

“复次，善现，虚空不可说故甚深般若波罗蜜多清净。”

“世尊，云何虚空不可说故甚深般若波罗蜜多清净？”

“善现，虚空无可说事故不可说，不可说故甚深般若波罗蜜多清净。

“复次，善现，虚空不可得故甚深般若波罗蜜多清净。”

“世尊，云何虚空不可得故甚深般若波罗蜜多清净？”

“善现，虚空无可得事故不可得，不可得故甚深般若波罗蜜多清净。

“复次，善现，一切法无生无灭、无染无净故甚深般若波罗蜜多清净。”

“世尊，云何一切法无生无灭、无染无净故甚深般若波罗蜜多清净？”

“善现，以一切法毕竟净故无生无灭、无染无净，无生灭染净故甚深般若波罗蜜多清净。”

### 第三分赞德品第十二

尔时，具寿善现白佛言：“世尊，若善男子、善女人等，能于般若波罗蜜多甚深经典，至心听闻、受持读诵、精勤修学、如理思惟、书写解说、广令流布，是善男子、善女人等，诸根无病、支体具足、身不衰耄亦不横死，常为无量百千天神恭敬围绕随逐守护。是善男子、善女人等，于黑白月各第八日、第十四日、第十五日，读诵宣说甚深般若波罗蜜多。是时，四大王众天乃至色究竟天，皆来集会此法师所，听受般若波罗蜜多甚深法义，是善男子、善女人等，由此因缘，便获无量无数无边不可思议希有功德。”

佛告善现：“如是，如是，如汝所说。所以者何？甚深般若波罗蜜多是大宝藏。由深般若波罗蜜多大宝藏故，无量无数无边有情解脱地狱、旁生、鬼趣及人天中贫病等苦，亦能施与无量无数无边有情刹帝利大族乃至居士大族富贵安乐，亦能施与无量无数无边有情四大王众天乃至非想非非想处天富贵安乐，亦能施与无量无数无边有情预流、一来、不还、阿罗汉果、独觉菩提、无上菩提自在安乐。何以故？甚深般若波罗蜜多大宝藏中，广说开示十善业道、四静虑、四无量、四无色定，如是乃至一切相智，无量无数无边有情于中修学，得生刹帝利大族乃至居士大族，或生四大王众天乃至非想非非想处天，或得预流果乃至独觉菩提，或入菩萨正性离生修诸菩萨摩诃萨地证得无上正等菩提。由此因缘，甚深般若波罗蜜多名大宝藏，世、出世间功德珍宝无不依此而出现故。

“善现当知，甚深般若波罗蜜多大宝藏中，不说少法有生有灭、有染有净、有取有舍。所以者何？此中无法可生可灭、可染可净、可取可舍。善现当知，甚深般若波罗蜜多大宝藏中，不说有法是善是非善、是有漏是无漏、是有罪是无罪、是杂染是清净、是世间是出世间、是有为是无为。由此因缘，甚深般若波罗蜜多名无所得大法宝藏。善现当知，甚深般若波罗蜜多大宝藏中，不说少法是能染污及能清净。何以故？此中无法可染净故。由此因缘，甚深般若波罗蜜多名无染净大法宝藏。

“复次，善现，若菩萨摩诃萨行深般若波罗蜜多时，无如是想、如是分别、如是有得、如是戏论：‘我能修行甚深般若波罗蜜多。’是菩萨摩诃萨如实修行甚深般若波罗蜜多，亦能亲近承事诸佛，从一佛土趣一佛土供养恭敬、尊重赞叹诸佛世尊，游诸佛国善取其相，成熟有情，严净佛土，修诸菩萨摩诃萨行，速证无上正等菩提。

“复次，善现，甚深般若波罗蜜多于一切法不向不背、不引不遣、不取不舍、不生不灭、不垢不净、不增不减。甚深般若波罗蜜多，非过去、非未来、非现在，不超欲界、不住欲界，不超色界、不住色界，不超无色界、不住无色界；于布施波罗蜜多不与不舍，广说乃至于一切相智不与不舍；于预流果不与不舍，广说乃至于佛无上正等菩提不与不舍；不与诸圣法，不舍异生法，不与诸佛法，不舍二乘法，不与无为界，不舍有为界。所以者何？如来出世、若不出世，如是诸法常无变易安住法界。一切如来现觉、现观，既自现觉、自现观已，为诸有情宣说开示、分别显了，令同悟入离诸妄想分别颠倒。”



尔时，无量百千天子住虚空中欢喜踊跃，各持天上嗢钵罗华，钵特摩华、拘某陀华、奔荼利华、微妙音华及诸香末而散佛上，互相庆慰，同声唱言：“我等今者于赡部洲，见佛第二转妙法轮。”此中无量百千天子闻说般若波罗蜜多，皆同证得无生法忍。



尔时，世尊告善现曰：“如是法轮非第一转，亦非第二。所以者何？甚深般若波罗蜜多于一切法，不为转故、不为还故出现世间，但以无性自性空故。”

具寿善现白言：“世尊，以何无性自性空故，甚深般若波罗蜜多于一切法，不为转故、不为还故出现世间？”

佛告善现：“以深般若波罗蜜多乃至布施波罗蜜多甚深般若乃至布施波罗蜜多自性空故，广说乃至以一切智、道相智、一切相智一切智、道相智、一切相智自性空故；以预流果预流果自性空故，广说乃至以诸佛无上正等菩提诸佛无上正等菩提自性空故。善现当知，以如是等诸法无性自性空故，甚深般若波罗蜜多于一切法，不为转故、不为还故出现世间。”

具寿善现复白佛言：“甚深般若波罗蜜多是大波罗蜜多，达一切法自性空故。虽达诸法自性皆空，而诸菩萨摩诃萨，依此般若波罗蜜多，证得无上正等菩提，转妙法轮度有情众；虽证菩提而无所证，证不证法不可得故；虽转法轮而无所转，转法还法不可得故；虽度有情而无所度，见不见法不可得故。世尊，于此大般若波罗蜜多中，转法轮事都不可得，以一切法永不生故，能转、所转不可得故。所以者何？非空、无相、无愿法中可有能转及能还法，转还性法不可得故。

“世尊，于深般若波罗蜜多，若能如是宣说开示、分别显了令易悟入，是名善净宣说般若波罗蜜多。此中都无说者、受者、所说、受法，既无说者、受者及法，诸能证者亦不可得，无证者故亦无有能得涅槃者。甚深般若波罗蜜多善说法中亦无福田，施、受、施物皆性空故；福田无故福性亦空，表示名言皆不可得，是故名大波罗蜜多。”



尔时，具寿善现复白佛言：“世尊，甚深般若波罗蜜多是无边波罗蜜多。”

“如是，善现，如太虚空无边际故。”

“世尊，甚深般若波罗蜜多是平等波罗蜜多。”

“如是，善现，以一切法性平等故。”

“世尊，甚深般若波罗蜜多是远离波罗蜜多。”

“如是，善现，毕竟空故。”

“世尊，甚深般若波罗蜜多是难屈伏波罗蜜多。”

“如是，善现，以一切法不可得故。”

“世尊，甚深般若波罗蜜多是无足迹波罗蜜多。”

“如是，善现，以一切法无名体故。”

“世尊，甚深般若波罗蜜多是虚空波罗蜜多。”

“如是，善现，入息、出息不可得故。”

“世尊，甚深般若波罗蜜多是不可说波罗蜜多。”

“如是，善现，此中无寻亦无伺故。”

“世尊，甚深般若波罗蜜多是无名波罗蜜多。”

“如是，善现，受、想、行等不可得故。”

“世尊，甚深般若波罗蜜多是无转波罗蜜多。”

“如是，善现，以一切法无去来故。”

“世尊，甚深般若波罗蜜多是不可引波罗蜜多。”

“如是，善现，以一切法不可取故。”

“世尊，甚深般若波罗蜜多是尽波罗蜜多。”

“如是，善现，以一切法毕竟尽故。”

“世尊，甚深般若波罗蜜多是无生灭波罗蜜多。”

“如是，善现，以一切法无灭生故。”

“世尊，甚深般若波罗蜜多是无作波罗蜜多。”

“如是，善现，以诸作者不可得故。”

“世尊，甚深般若波罗蜜多是无知波罗蜜多。”

“如是，善现，以诸知者不可得故。”

“世尊，甚深般若波罗蜜多是无移动波罗蜜多。”

“如是，善现，以死生者不可得故。”

“世尊，甚深般若波罗蜜多是无调伏波罗蜜多。”

“如是，善现，以一切法可调伏性不可得故。”

“世尊，甚深般若波罗蜜多是如梦、如响、如像、如幻、如光影、如阳焰、如寻香城、如变化事波罗蜜多。”

“如是，善现，以一切法如梦所见，广说乃至如变化事不可得故。”

“世尊，甚深般若波罗蜜多是无染净波罗蜜多。”

“如是，善现，以染净因不可得故。”

“世尊，甚深般若波罗蜜多是无涂染波罗蜜多。”

“如是，善现，彼所依法不可得故。”

“世尊，甚深般若波罗蜜多是无戏论波罗蜜多。”

“如是，善现，诸戏论事永灭除故。”

“世尊，甚深般若波罗蜜多是无慢执波罗蜜多。”

“如是，善现，破坏一切慢执事故。”

“世尊，甚深般若波罗蜜多是无动转波罗蜜多。”

“如是，善现，住法界故。”

“世尊，甚深般若波罗蜜多是离染著波罗蜜多。”

“如是，善现，觉一切法非虚妄故。”

“世尊，甚深般若波罗蜜多是无等起波罗蜜多。”

“如是，善现，于一切法无分别故。”

“世尊，甚深般若波罗蜜多是寂静波罗蜜多。”

“如是，善现，于诸法相无所得故。”

“世尊，甚深般若波罗蜜多是无贪、瞋、痴波罗蜜多。”

“如是，善现，除灭一切三毒事故。”

“世尊，甚深般若波罗蜜多是无烦恼波罗蜜多。”

“如是，善现，离分别故。”

“世尊，甚深般若波罗蜜多是离有情波罗蜜多。”

“如是，善现，达诸有情无所有故。”

“世尊，甚深般若波罗蜜多是无断坏波罗蜜多。”

“如是，善现，此能等起一切法故。”

“世尊，甚深般若波罗蜜多是无二边波罗蜜多。”

“如是，善现，离二边故。”

“世尊，甚深般若波罗蜜多是无杂坏波罗蜜多。”

“如是，善现，以一切法不坏杂故。”

“世尊，甚深般若波罗蜜多是无取著波罗蜜多。”

“如是，善现，超过声闻、独觉地故。”

“世尊，甚深般若波罗蜜多是无分别波罗蜜多。”

“如是，善现，一切分别不可得故。”

“世尊，甚深般若波罗蜜多是无分限波罗蜜多。”

“如是，善现，诸法分限不可得故。”

“世尊，甚深般若波罗蜜多是如虚空波罗蜜多。”

“如是，善现，于一切法无滞碍故。”

“世尊，甚深般若波罗蜜多是无常、苦、无我波罗蜜多。”

“如是，善现，于一切法灭坏逼迫无执著故。”

“世尊，甚深般若波罗蜜多是空、无相、无愿波罗蜜多。”

“如是，善现，达一切法都无所有，远离诸相不可愿故。”

“世尊，甚深般若波罗蜜多是内空乃至无性自性空波罗蜜多。”

“如是，善现，知所空法不可得故。”

“世尊，甚深般若波罗蜜多是四念住乃至十八佛不共法波罗蜜多。”

“如是，善现，知身、受、心、法皆不可得，广说乃至超诸声闻、独觉法故。”

“世尊，甚深般若波罗蜜多是如来波罗蜜多。”

“如是，善现，能如实说一切法故。”

“世尊，甚深般若波罗蜜多是自然波罗蜜多。”

“如是，善现，于一切法自在转故。”

“世尊，甚深般若波罗蜜多是正等觉波罗蜜多。”

“如是，善现，于一切法能正等觉一切相故。”

## 大般若波罗蜜多经卷第五百八

### 第三分陀罗尼品第十三之一

时，天帝释窃作是念：“若善男子、善女人等，得闻如是甚深般若波罗蜜多法门名字，当知过去已曾亲近无量如来、应、正等觉，发弘誓愿、种诸善根，多善知识之所摄受，况能书写、受持读诵、如理思惟、为他演说，或能随力如教修行！当知是人已于过去无量佛所亲近承事、供养恭敬、植众德本，曾闻般若波罗蜜多，闻已受持、思惟、读诵、为他演说、如教修行，或于此经能问能答，由先福力今办是事。若善男子、善女人等，已曾供养无量如来、应、正等觉，功德纯净，闻深般若波罗蜜多，其心不惊、不恐、不怖，闻已信乐如说修行，当知是人曾于过去无量百千俱胝佛所发弘誓愿，修行布施乃至般若波罗蜜多故，于今生能成是事。”

时，舍利子亦白佛言：“若善男子、善女人等，闻此般若波罗蜜多甚深义趣，其心不惊、不恐、不怖，闻已书写、受持读诵、如理思惟、为他演说、广令流布、如教修行，当知是人如不退位诸大菩萨。所以者何？如是般若波罗蜜多，义趣甚深、极难信解！若于先世不久修行布施等六波罗蜜多，岂暂得闻即能信解？

“世尊，若善男子、善女人等，闻说般若波罗蜜多甚深义趣毁訾诽谤，当知是人先世于此甚深般若波罗蜜多亦曾毁谤。何以故？如是愚人闻说般若波罗蜜多甚深义趣，由宿习力不信不乐，心不清净。所以者何？如是愚人于过去世，未曾亲近诸佛菩萨及余贤圣，未曾请问：‘云何应行布施等六波罗蜜多？广说乃至云何应学十八佛不共法？’故今闻说甚深般若波罗蜜多毁訾诽谤，不信不乐，心不清净。”

尔时，天帝释谓舍利子言：“如是般若波罗蜜多，义趣甚深、极难信解！诸有未久信乐修行布施等六波罗蜜多，广说乃至十八佛不共法及余无量无边佛法，闻此般若波罗蜜多甚深义趣，不能信解或生毁谤，未为希有。大德，我今敬礼甚深般若波罗蜜多！我若敬礼甚深般若波罗蜜多，即为敬礼一切智智。”

尔时，佛告天帝释言：“如是，如是，如汝所说，敬礼般若波罗蜜多，即为敬礼一切智智。何以故？憍尸迦，诸佛所得一切智智及余无量无边功德，皆依般若波罗蜜多而成办故。憍尸迦，若菩萨摩诃萨欲住如来一切智智，当住般若波罗蜜多；欲起诸佛一切智、道相智、一切相智，当学般若波罗蜜多；欲断烦恼习气相续，证得无上正等菩提，转妙法轮度有情众，当学般若波罗蜜多。憍尸迦，若善男子、善女人等，欲得预流、一来、不还、阿罗汉果、独觉菩提，当学般若波罗蜜多。憍尸迦，若菩萨摩诃萨欲善安立声闻种性补特伽罗住声闻乘、独觉种性补特伽罗住独觉乘、菩萨种性补特伽罗住无上乘，当学般若波罗蜜多。憍尸迦，若菩萨摩诃萨欲伏众魔，摧诸外道黑暗朋党，当学般若波罗蜜多。憍尸迦，若菩萨摩诃萨欲总摄受诸苾刍众令善调伏，当学般若波罗蜜多。”



尔时，天帝释白佛言：“世尊，诸菩萨摩诃萨行深般若波罗蜜多时，云何住色？云何住受、想、行、识？云何习色？云何习受、想、行、识？广说乃至云何住十八佛不共法？云何习十八佛不共法？”

尔时，佛告天帝释言：“善哉！善哉！汝于今者承佛神力，能问如来如是深义。汝应谛听！当为汝说。

“憍尸迦，诸菩萨摩诃萨行深般若波罗蜜多时，若于色不住不习，是为住习色；若于受、想、行、识不住不习，是为住习受、想、行、识；广说乃至若于十八佛不共法不住不习，是为住习十八佛不共法。何以故？憍尸迦，诸菩萨摩诃萨行深般若波罗蜜多时，于色不得可住可习，于受、想、行、识不得可住可习，广说乃至于十八佛不共法不得可住可习故。

“复次，憍尸迦，诸菩萨摩诃萨行深般若波罗蜜多时，若于色非住非不住、非习非不习，是为住习色；若于受、想、行、识非住非不住、非习非不习，是为住习受、想、行、识；广说乃至若于十八佛不共法非住非不住、非习非不习，是为住习十八佛不共法。何以故？憍尸迦，诸菩萨摩诃萨行深般若波罗蜜多时，观色乃至十八佛不共法前、后、中际不可得故。”



尔时，舍利子白佛言：“世尊，如是般若波罗蜜多最为甚深。”

佛言：“如是，色真如甚深故般若波罗蜜多最为甚深，乃至十八佛不共法真如甚深故般若波罗蜜多最为甚深。”

“世尊，如是般若波罗蜜多难可测量。”

佛言：“如是，色真如难测量故般若波罗蜜多难可测量，乃至十八佛不共法真如难测量故般若波罗蜜多难可测量。”

“世尊，如是般若波罗蜜多最为无量。”

佛言：“如是，色真如无量故般若波罗蜜多亦无量，乃至十八佛不共法真如无量故般若波罗蜜多亦无量。

“复次，舍利子，诸菩萨摩诃萨行深般若波罗蜜多时，若行色甚深性非行般若波罗蜜多，乃至若行十八佛不共法甚深性非行般若波罗蜜多。何以故？舍利子，色甚深性即非色，乃至十八佛不共法甚深性即非十八佛不共法故。

“复次，舍利子，诸菩萨摩诃萨行深般若波罗蜜多时，若行色难测量性非行般若波罗蜜多，乃至若行十八佛不共法难测量性非行般若波罗蜜多。何以故？舍利子，色难测量性即非色，乃至十八佛不共法难测量性即非十八佛不共法故。

“复次，舍利子，诸菩萨摩诃萨行深般若波罗蜜多时，若行色无量性非行般若波罗蜜多，乃至若行十八佛不共法无量性非行般若波罗蜜多。何以故？舍利子，色无量性即非色，乃至十八佛不共法无量性即非十八佛不共法故。”



时，舍利子复白佛言：“如是般若波罗蜜多既最甚深，难测无量则难信解，不应辄在新学大乘菩萨前说。所以者何？忽彼闻此甚深般若波罗蜜多，其心惊惶、恐怖、疑惑，或生毁谤不能信解。但应在彼不退转位菩萨前说。所以者何？彼闻如是甚深般若波罗蜜多，心不惊惶、恐怖、疑惑，不生毁谤，深心信解。”

尔时，天帝释问舍利子言：“若有辄在新学大乘菩萨前说甚深般若波罗蜜多有何等过？”

舍利子言：“若有辄在新学大乘菩萨前说甚深般若波罗蜜多，彼闻惊惶、恐怖、疑惑，不能信解或生毁谤，由斯造作增长能感堕恶趣业，没三恶趣久受大苦，难证无上正等菩提，是故不应在彼前说甚深般若波罗蜜多。”

时，天帝释复问具寿舍利子言：“颇有菩萨未受无上大菩提记闻深般若波罗蜜多，心不惊惶、恐怖、疑惑，不生毁谤，深信解不？”

舍利子言：“有！憍尸迦，是菩萨摩诃萨不久当受大菩提记。憍尸迦，若菩萨摩诃萨闻深般若波罗蜜多，心不惊惶、恐怖、疑惑，不生毁谤，深心信解，当知是菩萨摩诃萨已受无上大菩提记；设未受者，不过一佛或二佛所，定当得受大菩提记。”

尔时，佛告舍利子言：“如是，如是，如汝所说。舍利子，若菩萨摩诃萨久学大乘、久发大愿、久行六种波罗蜜多及余无量无边佛法，供养多佛，事多善友，闻深般若波罗蜜多，心不惊惶、恐怖、疑惑，深心信解、受持读诵、如理思惟、为他演说，或复书写、如说修行。”



尔时，舍利子白佛言：“世尊，我今乐说少分譬喻，唯愿世尊哀愍听许！”

佛告舍利子：“随汝意说。”

舍利子言：“如住大乘诸善男子、善女人等，梦中修行般若、静虑、精进、安忍、净戒、布施波罗蜜多，乃至安坐妙菩提座，当知是人尚近无上正等菩提，况有菩萨为求无上正等菩提，觉时修行般若、静虑、精进、安忍、净戒、布施波罗蜜多，而不疾证所求无上正等菩提？世尊，是菩萨摩诃萨不久当坐妙菩提座，证得无上正等菩提，转妙法轮度有情众。

“世尊，若善男子、善女人等，得闻如是甚深般若波罗蜜多，受持读诵、精勤修学、如理思惟，当知是人久学大乘，善根成熟、多供养佛，事多善友、植众德本，能成是事。世尊，若善男子、善女人等，得闻如是甚深般若波罗蜜多，信解受持、读诵修习、为他演说、如理思惟，当知是人或已得受大菩提记，或近当受大菩提记。世尊，是善男子、善女人等，如住不退位菩萨摩诃萨，速证无上正等菩提，由此得闻甚深般若波罗蜜多，能深信解、受持读诵、如理思惟、依教修行、为他演说。

“世尊，譬如有人游涉旷野，经过险道百踰缮那，或二、或三、或四、五百，见诸城邑王都前相，谓放牧人园林田等，见诸相已便作是念：‘城邑王都去此非远。’作是念已身意泰然，不畏恶兽、恶贼、饥渴。世尊，诸菩萨摩诃萨亦复如是，若得闻此甚深般若波罗蜜多，受持读诵、如理思惟、深生信解，应知不久当得受记或已受得，疾证无上正等菩提，是菩萨摩诃萨无堕声闻、独觉地畏。所以者何？是菩萨摩诃萨已得见闻、供养恭敬、尊重赞叹甚深般若波罗蜜多无上菩提之前相故。”

尔时，佛告舍利子言：“如是，如是，如汝所说。汝承佛力，当复说之。”

时，舍利子复白佛言：“譬如有人欲观大海，渐次往趣，经历多时不见山林，便作是念：‘今睹此相，大海非远。所以者何？近大海岸，地必渐下，无诸山林。’彼人尔时虽未见海，而见近相，欢喜踊跃：‘我速定当得见大海，满本所愿岂不快哉！’世尊，诸菩萨摩诃萨亦复如是，若得闻此甚深般若波罗蜜多，受持读诵、如理思惟、深生信解，是菩萨摩诃萨虽未得佛现前授记：‘汝于来世经尔所劫，当得无上正等菩提。’而应自知受记非远。所以者何？是菩萨摩诃萨已得见闻、恭敬供养、受持读诵、如理思惟甚深般若波罗蜜多无上菩提之前相故。

“世尊，譬如春时华果树等，故叶已堕，枝条滋润，众人见之咸作是念：‘新华果叶当出非久。所以者何？此诸树等新华果叶先相现故。’赡部洲人男女大小，睹此相已欢喜踊跃，皆作是念：‘我等不久当得见此华果茂盛。’世尊，诸菩萨摩诃萨亦复如是，若得闻此甚深般若波罗蜜多，受持读诵、如理思惟、深生信解，当知宿世善根成熟，多供养佛，事多善友，不久当受大菩提记。世尊，是菩萨摩诃萨应作是念：‘我先定有胜善根力，能引无上正等菩提故，今见闻、供养恭敬甚深般若波罗蜜多，受持读诵、深生信解、如理思惟、随力修习。’世尊，今此会中有诸天子见过去佛说此法者，欢喜踊跃咸共议言：‘昔诸菩萨闻说般若波罗蜜多便得受记，今诸菩萨既闻般若波罗蜜多，不久定当受菩提记。’

“世尊，譬如女人怀孕渐久，其身转重动止不安，饮食睡眠悉皆减少，不喜多语厌常所作，受苦痛故众事顿息。有异母人见是相已，即知此女不久产生。世尊，诸菩萨摩诃萨亦复如是，宿植善根多供养佛，久事善友善根熟故，今闻般若波罗蜜多，受持读诵、如理思惟、深生信解、随力修学。世尊，是菩萨摩诃萨由此因缘，当知不久得受无上大菩提记。”

尔时，佛赞舍利子言：“善哉！善哉！汝能善说菩萨譬喻，当知皆是佛威神力，令汝引发如是辩才。”



尔时，善现便白佛言：“甚奇！如来、应、正等觉善能付嘱诸菩萨摩诃萨，善能摄受诸菩萨摩诃萨。”

佛告善现：“如是，如是，如汝所说。所以者何？诸菩萨摩诃萨求趣无上正等菩提，为多有情得利乐故，怜愍饶益诸天人故。是诸菩萨摩诃萨众精勤修学菩萨道时，为欲饶益无量百千诸有情故，以四摄事而摄受之：一者、布施，二者、爱语，三者、利行，四者、同事。是菩萨摩诃萨自正安住十善业道，亦安立他令勤修学十善业道；自行四静虑、四无量、四无色定，亦劝他行四静虑、四无量、四无色定；自行布施乃至般若波罗蜜多，亦劝他行布施乃至般若波罗蜜多。是菩萨摩诃萨依止般若波罗蜜多方便善巧，虽教有情证预流果乃至证得独觉菩提，而自不证。是菩萨摩诃萨自勤精进修菩萨行，亦劝他修诸菩萨行；自住菩萨不退转地，亦劝他住不退转地；自勤精进严净佛土、成熟有情，亦复劝他严净佛土、成熟有情；自勤发起菩萨神通，亦劝他起菩萨神通；自勤严净陀罗尼门、三摩地门，亦复劝他令勤严净陀罗尼门、三摩地门；自能证得圆满辩才，亦令他得圆满辩才；自能摄受圆满色身具诸相好，亦复劝他令能摄受圆满色身具诸相好；自能摄受圆满童真行，亦劝他摄受圆满童真行；自修行四念住广说乃至一切相智，亦复劝他修行四念住广说乃至一切相智；自断烦恼习气相续，亦复劝他断诸烦恼习气相续；自证无上正等菩提、转妙法轮度有情众，亦复劝他证得无上正等菩提、转妙法轮度有情众。”



尔时，善现复白佛言：“希有，世尊！甚奇，善逝！诸菩萨摩诃萨成就如是大功德聚，为欲利乐一切有情，行深般若波罗蜜多，求证无上正等菩提，欲尽未来度有情众。世尊，云何菩萨摩诃萨行深般若波罗蜜多疾得圆满？”

佛告善现：“若菩萨摩诃萨行深般若波罗蜜多时，不见色若增若减，不见受、想、行、识若增若减，广说乃至不见一切智若增若减，不见道相智、一切相智若增若减，是菩萨摩诃萨行深般若波罗蜜多疾得圆满。复次，善现，若菩萨摩诃萨行深般若波罗蜜多时，不见是法、是非法，不见是过去、是未来、是现在，不见是善、是不善、是无记，不见是有为、是无为，不见是欲界、是色界、是无色界，不见是布施波罗蜜多乃至是般若波罗蜜多，广说乃至不见是一切智、道相智、一切相智，是菩萨摩诃萨行深般若波罗蜜多疾得圆满。所以者何？以一切法无性相故，无作用故，不可转故，虚妄、诳诈、性不坚实、不自在故，无觉受故，离我乃至离见者故。”

具寿善现复白佛言：“如来所说不可思议。”

佛告善现：“如是，如是，如来所说不可思议。善现当知，色不可思议故，如来所说不可思议，受、想、行、识不可思议故，如来所说不可思议；广说乃至一切智不可思议故，如来所说不可思议，道相智、一切相智不可思议故，如来所说不可思议。若菩萨摩诃萨行深般若波罗蜜多时，虽如实知色不可思议而不起不可思议想，广说乃至虽如实知一切相智不可思议而不起不可思议想，是菩萨摩诃萨行深般若波罗蜜多疾得圆满。复次，善现，若菩萨摩诃萨行深般若波罗蜜多时，于色乃至一切相智不起若可思议若不可思议想，是菩萨摩诃萨行深般若波罗蜜多疾得圆满。”



尔时，善现复白佛言：“如是般若波罗蜜多，义趣甚深，谁能信解？”

佛告善现：“若菩萨摩诃萨久修六种波罗蜜多、久植善根、多供养佛、事多善友，是菩萨摩诃萨于深般若波罗蜜多能生信解。”

具寿善现复白佛言：“云何应知是菩萨摩诃萨久修六种波罗蜜多，久植善根，多供养佛，事多善友？”

佛告善现：“若菩萨摩诃萨行深般若波罗蜜多时，于色不起分别、无异分别，于受、想、行、识不起分别、无异分别；于色相不起分别、无异分别，于受、想、行、识相不起分别、无异分别；于色性不起分别、无异分别，于受、想、行、识性不起分别、无异分别；广说乃至于一切智不起分别、无异分别，于道相智、一切相智不起分别、无异分别；于一切智相不起分别、无异分别，于道相智、一切相智相不起分别、无异分别；于一切智性不起分别、无异分别，于道相智、一切相智性不起分别、无异分别。所以者何？以色乃至一切相智皆不可思议故。善现，齐此应知是菩萨摩诃萨久修六种波罗蜜多，久植善根，多供养佛，事多善友。”



尔时，善现复白佛言：“如是般若波罗蜜多最为甚深。”

佛言：“如是，色甚深故，般若波罗蜜多甚深，受、想、行、识甚深故，般若波罗蜜多甚深；广说乃至一切智甚深故，般若波罗蜜多甚深，道相智、一切相智甚深故，般若波罗蜜多甚深。”

具寿善现复白佛言：“如是般若波罗蜜多是大宝聚。”

佛言：“如是，能与有情功德宝故。如是般若波罗蜜多大珍宝聚，能与有情十善业道、四静虑、四无量、四无色定、五神通宝，能与有情布施等六波罗蜜多，广说乃至一切相智宝，能与有情预流果乃至独觉菩提宝，能与有情一切菩萨摩诃萨行、诸佛无上正等菩提转法轮宝，是故般若波罗蜜多名大宝聚。”

具寿善现复白佛言：“甚深般若波罗蜜多是清净聚。”

佛言：“如是，是一切法清净聚故。善现当知，色清净故，甚深般若波罗蜜多是清净聚，广说乃至一切相智清净故，甚深般若波罗蜜多是清净聚。”



尔时，善现复白佛言：“希有，世尊！甚奇，善逝！如是般若波罗蜜多，以最甚深多诸留难，而今广说，留难不生。”

佛告善现：“如是，如是，甚深般若波罗蜜多多诸留难，佛神力故，今虽广说，留难不生。是故大乘诸善男子、善女人等，于此般若波罗蜜多甚深经典，若欲书写、受持读诵、修习思惟、为他演说，应疾书写乃至演说。所以者何？甚深般若波罗蜜多多诸留难，勿令书写乃至演说留难事起不得究竟。

“善现当知，是善男子、善女人等，若欲一月，或二、或三乃至一岁，书写如是甚深般若波罗蜜多能究竟者，应勤精进系念书写，经尔所时令得究竟；若欲一月，或二、或三乃至一岁，受持读诵、修习思惟、为他演说如是般若波罗蜜多甚深经典能究竟者，应勤精进系念受持乃至演说，经尔所时令得究竟。何以故？甚深般若波罗蜜多大宝神珠多留难故。”

尔时，善现复白佛言：“希有，世尊！甚奇，善逝！甚深般若波罗蜜多大宝神珠多诸留难，而有书写、受持读诵、修习思惟、为他说者，恶魔于彼不作留难，令不书写乃至演说。”

佛告善现：“恶魔于此甚深般若波罗蜜多，虽欲留难令不书写乃至演说，而彼无力可能留难令彼菩萨所作不成。”



时，舍利子即白佛言：“是谁神力，令彼恶魔不能留难彼诸菩萨书写等事？”

佛告舍利子：“是佛神力，令彼恶魔不能留难彼诸菩萨书写等事。又，舍利子，亦是十方一切世界诸佛神力，令彼恶魔不能留难彼诸菩萨书写等事。又，舍利子，一切如来、应、正等觉皆共护念行深般若波罗蜜多诸菩萨故，令彼恶魔不能留难住菩萨乘善男子等令不书写乃至演说甚深般若波罗蜜多。何以故？舍利子，诸佛世尊皆共护念行深般若波罗蜜多诸菩萨众所作善业，令彼恶魔不能留难。

“又，舍利子，若诸菩萨能于般若波罗蜜多甚深经典书写受持、读诵修习、思惟演说，法尔应为十方世界一切如来、应、正等觉现说法者之所护念；若蒙诸佛所护念者，法尔恶魔不能留难。又，舍利子，若有净信善男子等，能于般若波罗蜜多甚深经典书写受持、读诵修习、思惟演说，应作是念：‘我今书写乃至演说甚深般若波罗蜜多，皆是十方一切世界诸佛世尊现说法者神力护念。’”



时，舍利子复白佛言：“若善男子、善女人等能于般若波罗蜜多甚深经典书写受持、读诵修习、思惟演说，皆是十方诸佛神力慈悲护念，令彼所作殊胜善业，诸恶魔军不能留难。”

尔时，佛告舍利子言：“如是，如是，如汝所说，若善男子、善女人等能于般若波罗蜜多甚深经典书写受持、读诵修习、思惟演说，当知皆是诸佛世尊神力护念。”



时，舍利子复白佛言：“若善男子、善女人等能于般若波罗蜜多甚深经典书写受持、读诵修习、思惟演说，十方世界一切如来现说法者皆共识知，由此因缘欢喜护念。若善男子、善女人等，能于般若波罗蜜多甚深经典书写受持、读诵修习、思惟演说，恒为十方一切世界诸佛世尊现说法者佛眼观见，由此因缘慈悲护念，所作善事无不皆成。”

尔时，佛告舍利子言：“如是，如是，如汝所说，若善男子、善女人等，书写受持、读诵修习、思惟演说甚深般若波罗蜜多，恒为十方一切世界诸佛世尊现说法者佛眼观见、识知护念，令诸恶魔不能娆恼，所作善业皆疾成办。又，舍利子，住菩萨乘诸善男子、善女人等，若能于此甚深般若波罗蜜多书写受持、读诵修习、思惟演说，当知已近一切智智，诸恶魔怨不能留难。”

“又，舍利子，安住大乘诸善男子、善女人等，若能书写甚深般若波罗蜜多，种种庄严受持读诵，当知于此甚深般若波罗蜜多深生信解，能以种种上妙华鬘乃至灯明供养恭敬甚深般若波罗蜜多。是善男子、善女人等，常为如来佛眼观见、识知护念，由此因缘定当获得大财、大利、大果、大报。

“又，舍利子，住菩萨乘诸善男子、善女人等，若能书写、受持读诵、供养恭敬甚深般若波罗蜜多，由此善根乃至获得不退转地，常不远离诸佛菩萨，恒闻正法不堕恶趣，生天人中安隐快乐。是善男子、善女人等，由此善根乃至无上正等菩提，常不远离布施、净戒、安忍、精进、静虑、般若波罗蜜多，广说乃至一切相智及余无量无边佛法，由此速证无上菩提。由此因缘，诸善男子、善女人等，欲得无上正等菩提，于此般若波罗蜜多甚深经典应勤书写、受持读诵、修习思惟、为他演说、恭敬供养无得暂舍。”



尔时，舍利子白佛言：“世尊，如是般若波罗蜜多甚深经典，佛涅槃后何方兴盛？”

佛告舍利子：“如是般若波罗蜜多甚深经典，我涅槃后，至东南方渐当兴盛。彼方多有安住大乘诸苾刍、苾刍尼、邬波索迦、邬波斯迦，能于如是甚深般若波罗蜜多深心信乐，书写受持、读诵修习、思惟演说，复以种种上妙华鬘乃至灯明供养恭敬甚深般若波罗蜜多。由此善根不堕恶趣，或生天上或生人中富贵受乐。由斯势力增益六种波罗蜜多令速圆满，因此复能供养恭敬、尊重赞叹诸佛世尊，后随所应依三乘法，渐次修习而趣出离。

“又，舍利子，如是般若波罗蜜多甚深经典，我涅槃后，从东南方转至南方渐当兴盛。彼方多有安住大乘诸苾刍、苾刍尼、邬波索迦、邬波斯迦，能于如是甚深般若波罗蜜多深心信乐，书写受持、读诵修习、思惟演说，复以种种上妙华鬘乃至灯明供养恭敬甚深般若波罗蜜多。由此善根不堕恶趣，或生天上或生人中富贵受乐。由斯势力增益六种波罗蜜多令速圆满，因此复能供养恭敬、尊重赞叹诸佛世尊，后随所应依三乘法，渐次修习而趣出离。

“又，舍利子，如是般若波罗蜜多甚深经典，我涅槃后，复从南方至西南方渐当兴盛。彼方多有安住大乘诸苾刍、苾刍尼、邬波索迦、邬波斯迦，能于如是甚深般若波罗蜜多深心信乐，书写受持、读诵修习、思惟演说，复以种种上妙华鬘乃至灯明供养恭敬甚深般若波罗蜜多。由此善根不堕恶趣，或生天上或生人中富贵受乐。由斯势力增益六种波罗蜜多令速圆满，因此复能供养恭敬、尊重赞叹诸佛世尊，后随所应依三乘法，渐次修习而趣出离。

“又，舍利子，如是般若波罗蜜多甚深经典，我涅槃后，从西南方至西北方渐当兴盛。彼方多有安住大乘诸苾刍、苾刍尼、邬波索迦、邬波斯迦，能于如是甚深般若波罗蜜多深心信乐，书写受持、读诵修习、思惟演说，复以种种上妙华鬘乃至灯明供养恭敬甚深般若波罗蜜多。由此善根不堕恶趣，或生天上或生人中富贵受乐。由斯势力增益六种波罗蜜多令速圆满，因此复能供养恭敬、尊重赞叹诸佛世尊，后随所应依三乘法，渐次修习而趣出离。

“又，舍利子，如是般若波罗蜜多甚深经典，我涅槃后，从西北方转至北方渐当兴盛。彼方多有安住大乘诸苾刍、苾刍尼、邬波索迦、邬波斯迦，能于如是甚深般若波罗蜜多深心信乐，书写受持、读诵修习、思惟演说，复以种种上妙华鬘乃至灯明供养恭敬甚深般若波罗蜜多。由此善根不堕恶趣，或生天上或生人中富贵受乐。由斯势力增益六种波罗蜜多令速圆满，因此复能供养恭敬、尊重赞叹诸佛世尊，后随所应依三乘法，渐次修习而趣出离。

“又，舍利子，如是般若波罗蜜多甚深经典，我涅槃后，复从北方至东北方渐当兴盛。彼方多有安住大乘诸苾刍、苾刍尼、邬波索迦、邬波斯迦，能于如是甚深般若波罗蜜多深心信乐，书写受持、读诵修习、思惟演说，复以种种上妙华鬘乃至灯明供养恭敬甚深般若波罗蜜多。由此善根不堕恶趣，或生天上或生人中富贵受乐。由斯势力增益六种波罗蜜多令速圆满，因此复能供养恭敬、尊重赞叹诸佛世尊，后随所应依三乘法，渐次修习而趣出离。

“又，舍利子，我涅槃已，后时、后分、后五百岁，甚深般若波罗蜜多于东北方大作佛事。何以故？舍利子，一切如来、应、正等觉所尊重法，即是般若波罗蜜多甚深经典。如是般若波罗蜜多甚深经典，一切如来、应、正等觉共所护念。舍利子，非佛所得法、毗奈耶无上正法有灭没相，诸佛所得法、毗奈耶无上正法即是般若波罗蜜多甚深经典。舍利子，彼东北方安住大乘诸善男子、善女人等，有能于此甚深般若波罗蜜多深心信乐，书写受持、读诵修习、思惟演说，我常护念令无损恼。

“舍利子，彼东北方安住大乘诸善男子、善女人等，有能书写如是般若波罗蜜多甚深经典，复以种种上妙华鬘乃至灯明供养恭敬。我定说彼由此善根不堕恶趣，生天人中常受富乐，由斯势力增益六种波罗蜜多令速圆满，因此复能供养恭敬、尊重赞叹诸佛世尊，后随所应依三乘法，渐次修学得般涅槃。何以故？舍利子，我以佛眼观见证知、称誉赞叹是善男子、善女人等所获福聚，东西南北、四维、上下一切如来、应、正等觉，亦以佛眼观见证知、称誉赞叹是善男子、善女人等所获福聚。”



时，舍利子复白佛言：“甚深般若波罗蜜多，佛涅槃已，后时、后分、后五百岁，于东北方广流布耶？”

佛告舍利子：“如是，如是，甚深般若波罗蜜多，我涅槃已，后时、后分、后五百岁，于东北方当应流布。又，舍利子，我涅槃已，后时、后分、后五百岁，彼东北方安住大乘诸善男子、善女人等，若得闻此甚深般若波罗蜜多深心信乐，书写受持、读诵修习、思惟演说，当知彼类久发无上正等觉心，久修菩萨摩诃萨行，多供养佛，事多善友，久多修习身戒心慧，所种善根皆已成熟。由斯福力得闻如是甚深般若波罗蜜多深心信乐，复能书写、受持读诵、精勤修学、如理思惟、广为有情宣说开示。”

## 大般若波罗蜜多经卷第五百九

### 第三分陀罗尼品第十三之二

尔时，舍利子白佛言：“世尊，佛涅槃已，后时、后分、后五百岁法欲灭时，于东北方当有几许安住大乘善男子等，得闻般若波罗蜜多深心信乐，复能书写、受持读诵、修习思惟、为他演说？”

佛告舍利子：“我涅槃已，后时、后分、后五百岁法欲灭时，于东北方虽有无量安住大乘善男子等，而少得闻甚深般若波罗蜜多深心信乐，复能书写、受持读诵、修习思惟、为他演说。

“又，舍利子，彼住大乘善男子等闻深般若波罗蜜多，其心不惊、不恐、不怖，深生信乐，书写受持、读诵修习、思惟演说，甚为希有！何以故？舍利子，彼住大乘善男子等，已曾亲近、供养恭敬、尊重赞叹无量如来及诸菩萨，请问般若波罗蜜多甚深义趣。

“又，舍利子，彼住大乘善男子等，不久定当圆满布施乃至般若波罗蜜多，乃至不久定当圆满一切相智及余无量无边佛法。

“又，舍利子，彼住大乘善男子等，一切如来所护念故，无量善友所摄受故，殊胜善根所任持故，为欲饶益多众生故，求趣无上正等菩提。何以故？舍利子，我常为彼安住大乘善男子等说一切智相应之法，过去如来亦常为彼说一切智相应之法。由此因缘，彼善男子、善女人等，后生复能求趣无上正等菩提，亦能为他如应说法，令趣无上正等菩提。

“又，舍利子，彼住大乘善男子等，身心安定，诸恶魔王及彼眷属尚不能坏求趣无上正等觉心，何况其余乐行恶者毁谤般若波罗蜜多能阻其心，令不精进求趣无上正等菩提？

“又，舍利子，安住大乘善男子等，闻我说此甚深般若波罗蜜多，心得广大妙法喜乐，亦能安立无量有情于胜善法，令趣无上正等菩提。

“又，舍利子，安住大乘善男子等，今于我前发弘誓愿：‘我当安立无量百千诸有情类，令发无上正等觉心，修诸菩萨摩诃萨行，示现劝导赞励庆喜，令于无上正等菩提乃至得受不退转记。’我于彼愿深生随喜。何以故？舍利子，我观如是安住大乘善男子等所发弘愿心语相应，彼于当来定能安立无量百千诸有情类，令发无上正等觉心，修诸菩萨摩诃萨行，示现劝导赞励庆喜，令于无上正等菩提乃至得受不退转记。是善男子、善女人等，亦于过去无量佛前发弘誓愿：‘我当安立无量百千诸有情类，令发无上正等觉心，修诸菩萨摩诃萨行，示现劝导赞励庆喜，令于无上正等菩提乃至得受不退转记。’过去如来、应、正等觉亦于彼愿深生随喜。何以故？舍利子，过去诸佛亦观如是安住大乘善男子等所发弘愿心语相应，彼于当来定能安立无量百千诸有情类，令发无上正等觉心，修诸菩萨摩诃萨行，示现劝导赞励庆喜，令于无上正等菩提乃至得受不退转记。

“又，舍利子，此住大乘善男子等信解广大，能依妙色、声、香、味、触修广大施，修此施已复能种植广大善根，因此善根复能摄受广大果报，摄受如是广大果报，唯为饶益一切有情，于诸有情能舍一切内外所有。回向如是所种善根，愿生他方诸佛国土现有如来、应、正等觉，宣说如是甚深般若波罗蜜多无上法处。彼闻如是甚深般若波罗蜜多无上法已，复能安立彼佛土中无量百千诸有情类，令发无上正等觉心，修诸菩萨摩诃萨行；示现劝导赞励庆喜，令于无上正等菩提得不退转。”



时，舍利子复白佛言：“希有，世尊！甚奇，善逝！佛于过去、未来、现在所有诸法无不证知，于一切法真如、法界广说乃至不思议界无不证知，于诸法教义趣差别无不证知，于诸有情心行差别无不证知，于过去佛、菩萨、声闻及佛土等无不证知，于未来佛、菩萨、声闻及佛土等无不证知，于现在佛、菩萨、声闻及佛土等无不证知，于十方界一切如来、应、正等觉及所说法、菩萨、声闻、佛土等事无不证知。世尊，若菩萨摩诃萨能于六种波罗蜜多，勇猛精进常求不息，彼于六种波罗蜜多，为有得时、不得时不？”

佛告舍利子：“彼菩萨摩诃萨常于六种波罗蜜多，勇猛精进欣求不息，一切时得，无不得时。何以故？舍利子，彼菩萨摩诃萨常于六种波罗蜜多，勇猛精进欣求不息，诸佛菩萨常护念故。”

舍利子言：“世尊，彼菩萨摩诃萨若不得六波罗蜜多相应经时，如何可说彼得此六波罗蜜多？”

佛告舍利子：“若菩萨摩诃萨常于此六波罗蜜多，勇猛信求不顾身命，有时不得此相应经，无有是处！何以故？舍利子，彼菩萨摩诃萨为求无上正等菩提，示现劝导赞励庆喜诸有情类，令于此六波罗蜜多相应经典受持读诵、思惟修学，由此善根随所生处，常得此六波罗蜜多相应契经，受持读诵、勇猛精进、如教修行，成熟有情，严净佛土，未证无上正等菩提于其中间常无暂废。”

### 第三分魔事品第十四

尔时，善现便白佛言：“佛已赞说为证无上正等菩提勇猛正勤，修行布施乃至般若波罗蜜多，成熟有情、严净佛土菩萨功德，云何应知彼诸菩萨发趣无上正等菩提修诸行时留难魔事？”

佛告善现：“若菩萨摩诃萨乐说法要，辩久乃生，当知是为菩萨魔事。”

具寿善现即白佛言：“何缘菩萨乐说法要，辩久乃生，说为魔事？”

佛告善现：“是菩萨摩诃萨行深般若波罗蜜多时，由此因缘所修般若乃至布施波罗蜜多难得圆满故，说彼为菩萨魔事。

“复次，善现，若菩萨摩诃萨乐说法要，辩乃卒生，当知是为菩萨魔事。”

具寿善现即白佛言：“何缘菩萨乐说法要，辩乃卒生，说为魔事？”

佛告善现：“是菩萨摩诃萨修行布施乃至般若波罗蜜多，乐说法要，辩才卒起，废所修行，故是魔事。

“复次，善现，书写般若波罗蜜多甚深经时，频申欠呿、无缘戏笑、互相轻凌、身心躁扰、文句倒错、迷惑义理、不得滋味、横事卒起，书写不终，当知是为菩萨魔事。

“复次，善现，受持读诵、思惟修习、说听般若波罗蜜多甚深经时，频申欠呿、无缘戏笑、互相轻凌、身心躁扰、文句倒错、迷惑义理、不得滋味、横事卒起，所作不成，当知是为菩萨魔事。”

具寿善现即白佛言：“何因缘故，有菩萨乘善男子等闻说般若波罗蜜多，忽作是念：‘我于此经不得滋味，何用勤苦听此经为？’作是念已即便舍去，受持读诵、思惟修习、书写演说亦复如是。”

佛告善现：“是菩萨乘善男子等，于过去世未久修行布施等六波罗蜜多，故于此经不得滋味，心不爱乐即便弃舍。

“复次，善现，住菩萨乘善男子等闻说般若波罗蜜多，若作是念：‘我等于此不得受记，何用听为？’心不清净，便从座起厌舍而去无顾恋心，当知是为菩萨魔事。”

具寿善现即白佛言：“何缘于此甚深经中，不授彼记，而令彼类无顾恋心厌舍而去？”

佛告善现：“菩萨未入正性离生，不应授彼大菩提记。若授彼记增彼憍逸，有损无益故不为记。

“复次，善现，住菩萨乘善男子等，闻说般若波罗蜜多，若作是念：‘此中不说我等名字，何用听为？’心不清净，便从座起厌舍而去无顾恋心，当知是为菩萨魔事。”

具寿善现即白佛言：“何缘于此甚深经中，不记说彼菩萨名字？”

佛告善现：“菩萨未受大菩提记，法尔不应记说名字。

“复次，善现，住菩萨乘善男子等闻说般若波罗蜜多，若作是念：‘此中不说我等生处城邑聚落，何用听为？’心不清净，便从座起厌舍而去无顾恋心，当知是为菩萨魔事。”

具寿善现即白佛言：“何缘于此甚深经中，不记说彼菩萨生处城邑聚落？”

佛告善现：“若未记彼菩萨名字，不应说其生处差别。

“复次，善现，若菩萨乘善男子等，闻说般若波罗蜜多甚深经时，心不清净而舍去者，随彼所起不清净心，厌舍此经举步多少，便减尔许劫数功德，获尔许劫障菩提罪；受彼罪已，更尔许时发勤精进，求趣无上正等菩提，修诸菩萨难行苦行，方可复本。是故菩萨若欲速证无上菩提，不应厌舍甚深般若波罗蜜多。

“复次，善现，住菩萨乘善男子等，弃舍般若波罗蜜多甚深经典，求学余经，当知是为菩萨魔事。何以故？是菩萨乘善男子等，弃舍一切智智根本甚深般若波罗蜜多，而攀枝叶诸余经典，终不能得佛菩提故。”

具寿善现即白佛言：“何等余经犹如枝叶，不能引发一切智智？”

佛告善现：“若说二乘相应之法，谓四念住，广说乃至八圣道支、三解脱门、四谛智等。善男子等于中修学，但得预流、一来、不还、阿罗汉果、独觉菩提，不得无上正等菩提。是名余经犹如枝叶，不能引发一切智智。甚深般若波罗蜜多定能引发一切智智，有大势用犹如树根。是菩萨乘善男子等，弃舍般若波罗蜜多求学余经，定不能得一切智智。何以故？甚深般若波罗蜜多能生菩萨摩诃萨众世、出世间一切功德，诸余经典无斯用故。若菩萨摩诃萨修学般若波罗蜜多，即为修学一切菩萨摩诃萨众世、出世间功德珍宝。

“复次，善现，如有饿狗弃其主食，反从仆隶而求觅之，于当来世有住大乘善男子等，弃舍一切佛法根本甚深般若波罗蜜多，求学二乘相应经典其状亦尔，当知是为菩萨魔事。

“复次，善现，譬如有人欲求香象，得此象已，舍而求迹。于意云何？彼人黠不？”

善现答言：“彼人非黠。”

佛告善现：“于当来世有住大乘善男子等，弃舍一切佛法根本甚深般若波罗蜜多，求学二乘相应经典其状亦尔，当知是为菩萨魔事。

“复次，善现，譬如有人欲见大海，既至海岸，反观牛迹，作是念言：‘大海中水，其量深广，岂及此耶？’于意云何？彼人黠不？”

善现答言：“彼人非黠。”

佛告善现：“于当来世有住大乘善男子等，弃舍一切佛法根本甚深般若波罗蜜多，求学二乘相应经典其状亦尔，当知是为菩萨魔事。

“复次，善现，如有巧匠或彼弟子，欲造大殿如天帝释殊胜殿量，见彼殿已而反规模日月宫殿。于意云何？如是巧匠或彼弟子，能造大殿量如帝释殊胜殿不？”

善现答言：“不也，世尊。”

佛告善现：“于意云何？彼人黠不？”

善现答言：“彼人非黠，是愚痴类。”

佛告善现：“于当来世有住大乘善男子等，欲趣无上正等菩提，弃深般若波罗蜜多，求学二乘相应经典其状亦尔。彼必不得无上菩提，当知是为菩萨魔事。

“复次，善现，譬如有人欲见轮王，见已不识舍至余处，见小国王观其形相，作如是念：‘转轮圣王形相威德与此何异？’于意云何？彼人黠不？”

善现答言：“彼人非黠。”

佛告善现：“于当来世有住大乘善男子等亦复如是，欲趣无上正等菩提，弃深般若波罗蜜多，求学二乘相应经典，言：“此经典与彼何异？何用彼为？’彼由此缘定不能得所求无上正等菩提，当知是为菩萨魔事。”

“复次，善现，如有饥人得百味美食，弃而求啖六十日谷饭。于意云何？彼人黠不？”

善现答言：“彼人非黠。”

佛告善现：“于当来世有住大乘善男子等，弃深般若波罗蜜多，求学二乘相应经典，于中欲觅一切智智，徒设劬劳终不能得。于意云何？彼人黠不？”

善现答言：“彼人非黠。”

佛告善现：“如是，如是，当知是为菩萨魔事。

“复次，善现，如有贫人得无价宝，弃而翻取迦遮末尼。于意云何？彼人黠不？”

善现答言：“彼人非黠。”

佛告善现：“于当来世有住大乘善男子等，弃深般若波罗蜜多，求学二乘相应经典，于中欲觅一切智智，徒设劬劳终不能得。于意云何？彼人黠不？”

善现答言：“彼人非黠。”

佛告善现：“如是，如是，当知是为菩萨魔事。

“复次，善现，安住大乘善男子等，书大般若波罗蜜多甚深经时，众辩卒起，乐说种种差别法门，令所书经不得究竟，当知是为菩萨魔事。何谓众辩？谓乐说色、声、香、味、触，乐说六种波罗蜜多，乐说欲界、色、无色界，乐说受持读诵功德，乐说看病修余福业，乐说念住乃至道支，乐说一切静虑、解脱、等持、等至，乐说内空乃至无上正等菩提，当知皆是菩萨魔事。何以故？甚深般若波罗蜜多乐说法相都不可得，无寻伺故，难思议故，无思虑故，无生灭故，无染净故，无定乱故，离名言故，不可说故，不可得故。所以者何？甚深般若波罗蜜多中，如前所说法皆无所有都不可得。安住大乘善男子等，书大般若波罗蜜多甚深经时，如是诸法扰乱其心令不究竟，是故说为菩萨魔事。”



时，具寿善现白佛言：“世尊，甚深般若波罗蜜多可书写不？”

佛告善现：“不可书写。所以者何？于此般若波罗蜜多甚深经中，般若等六波罗蜜多皆无自性都不可得，广说乃至一切相智亦无自性都不可得。善现当知，诸法自性皆无所有都不可得即是无性，如是无性即深般若波罗蜜多。非无性法能书无性，是故我说甚深般若波罗蜜多不可书写。善现当知，安住大乘善男子等，若于般若波罗蜜多起无性想，当知是为菩萨魔事。

“复次，善现，若住大乘善男子等，书写般若波罗蜜多甚深经时，作如是念：‘我以文字书写般若波罗蜜多。’彼依文字执著般若波罗蜜多，当知是为菩萨魔事。何以故？于此般若波罗蜜多甚深经中，一切般若乃至布施波罗蜜多皆无文字，色乃至识亦无文字，广说乃至一切相智亦无文字，是故不应执有文字能书般若波罗蜜多。善现当知，若住大乘善男子等作如是执：‘于此般若波罗蜜多甚深经中，一切般若乃至布施波罗蜜多皆无文字，色乃至识亦无文字，广说乃至一切相智亦无文字。’当知是为菩萨魔事。

“复次，善现，安住大乘善男子等，书写受持、读诵修习、思惟演说此大般若波罗蜜多甚深经时，若念国土，若念城邑，若念王都，若念方处，若念亲教，若念轨范，若念同学，若念知友，若念父母，若念妻子，若念兄弟，若念姊妹，若念亲戚，若念朋侣，若念国王，若念大臣，若念盗贼，若念猛兽，若念恶人，若念恶鬼，若念众集，若念游戏，若念报怨，若念报恩，若念诸余所作事业，当知皆是菩萨魔事。魔以此事扰恼菩萨，令所作事不成办故。

“复次，善现，安住大乘善男子等，书写受持、读诵修习、思惟演说此大般若波罗蜜多甚深经时，得大名利供养恭敬，所谓衣服、饮食、卧具、病缘医药及余资财，彼著此事废所作业，当知是为菩萨魔事。

“复次，善现，安住大乘善男子等书写受持、读诵修习、思惟演说此大般若波罗蜜多甚深经时，有诸恶魔执持种种世俗书论，或复二乘相应经典，诈现亲友授与菩萨。此中广说世俗胜事，或复广说诸蕴、处、界、谛实、缘起、三十七种菩提分法、三解脱门、四静虑等，言是经典义味深奥，应勤修学，舍所习经。此住大乘善男子等方便善巧，不应受著恶魔所授世俗书论或复二乘相应经典。所以者何？世俗书论、二乘经典不能引发一切智智，非趣无上正等菩提无倒方便，乃于无上正等菩提极为障碍。善现当知，我此般若波罗蜜多甚深经中，广说菩萨摩诃萨道善巧方便。若于此中精勤修学，疾证无上正等菩提。若住大乘善男子等，无方便善巧故弃深般若波罗蜜多，受学恶魔世俗书论、二乘经典，当知是为菩萨魔事。

“复次，善现，能听法者，乐听、乐闻、书写受持、读诵修习甚深般若波罗蜜多；能说法者，著乐懈怠，不欲为说，亦不施与甚深般若波罗蜜多，当知是为菩萨魔事。

“复次，善现，能说法者，心不著乐亦不懈怠，乐说、乐施甚深般若波罗蜜多，方便劝励、书写受持、读诵修习；能听法者，懈怠著乐，不欲听受乃至修习，当知是为菩萨魔事。

“复次，善现，能听法者，乐听、乐闻、书写受持、读诵修习甚深般若波罗蜜多；能说法者，欲往他方，不获教授，当知是为菩萨魔事。

“复次，善现，能说法者，乐说、乐施甚深般若波罗蜜多，方便劝励、书写受持、读诵修习；能听法者，欲往他方，不获听受，当知是为菩萨魔事。

“复次，善现，能说法者，具大恶欲，爱重名利、衣服、饮食、卧具、医药及余资财，供养恭敬心无厌足；能听法者，少欲喜足，修远离行，勇猛正勤，具念定慧，厌怖利养、恭敬、名誉；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能说法者，少欲喜足，修远离行，勇猛正勤，具念定慧，厌怖利养、恭敬、名誉；能听法者，具大恶欲，爱重名利、衣服、饮食、卧具、医药及余资财，供养恭敬心无厌足；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能说法者，受行十二杜多功德，谓住阿练若处乃至但畜三衣；能听法者，不受行十二杜多功德；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能听法者，受行十二杜多功德；能说法者，不受行十二杜多功德；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能说法者，有信、有戒，乐为他说甚深般若波罗蜜多，方便劝励、书写受持、读诵修习；能听法者，无信、无戒，不乐听受；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能听法者，有信、有戒，乐听、乐闻、书写受持、读诵修习甚深般若波罗蜜多；能说法者，无信、无戒，不欲教授；两不和合，不获说听、书写受持、读诵修习甚深般若波罗蜜多，当知是为菩萨魔事。

“复次，善现，能说法者，心无悭吝一切能舍；能听法者，心有悭吝不能舍施；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能听法者，心无悭吝一切能舍；能说法者，心有悭吝不能舍施；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能听法者，欲求供养能说法者衣服、饮食、卧具、医药及余资财；能说法者，不乐受用；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能说法者，欲求供给能听法者衣服、饮食、卧具、医药及余资具；能听法者，不乐受用；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能说法者，成就开智不乐广说；能听法者，成就演智不乐略说；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能听法者，成就开智不乐广说；能说法者，成就演智不乐略说；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能说法者，专乐广知十二分教次第法义，所谓契经乃至论议；能听法者，不乐广知十二分教次第法义；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能听法者，专乐广知十二分教次第法义；能说法者，不乐广知十二分教次第法义；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能说法者，成就六种波罗蜜多，又于六种波罗蜜多有方便善巧；能听法者，无如是德；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能听法者，成就六种波罗蜜多，又于六种波罗蜜多有方便善巧；能说法者，无如是德；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能说法者，已得陀罗尼；能听法者，未得陀罗尼；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能听法者，已得陀罗尼；能说法者，未得陀罗尼；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能说法者，欲令恭敬、书写受持、读诵修习甚深般若波罗蜜多；能听法者，不随其意；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能听法者，欲得恭敬、书写受持、读诵修习甚深般若波罗蜜多；能说法者，不随其意；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能说法者，已离悭吝、已离五盖；能听法者，未离悭吝、未离五盖；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能听法者，已离悭吝、已离五盖；能说法者，未离悭吝、未离五盖；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，有住大乘善男子等，书写受持、读诵修习、思惟演说此大般若波罗蜜多甚深经时，若有人来说三恶趣种种苦事，因复告言：‘汝于此身应勤精进，速尽苦际而般涅槃，何用稽留生死大海，受百千种难忍苦事，求趣无上正等菩提？’彼由此言，于所书写受持、读诵修习、思惟演说般若波罗蜜多甚深经事不得究竟，当知是为菩萨魔事。

“复次，善现，有住大乘善男子等，书写受持、读诵修习、思惟演说此大般若波罗蜜多甚深经时，若有人来赞说人趣种种胜事，赞说四大王众天乃至非想非非想处天诸胜妙事，因而告曰：‘虽于欲界受诸欲乐，于色界中受静虑乐，于无色界受等至乐，而彼皆是无常、苦、空、无我、不净、变坏之法，谢法、离法、尽法、灭法。汝于此身何不精进取预流果，或一来果、或不还果、或阿罗汉果、或独觉菩提入般涅槃毕竟安乐，何用久处生死轮回，无事为他受诸勤苦，求趣无上正等菩提？’彼由此言，于所书写受持、读诵修习、思惟演说般若波罗蜜多甚深经事不得究竟，当知是为菩萨魔事。

“复次，善现，能说法者，一身无系，专修己事，不忧他业；能听法者，好领徒众，乐营他事，不忧自业；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能听法者，一身无系，专修己事，不忧他业；能说法者，好领徒众，乐营他事，不忧自业；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能说法者，不乐喧杂；能听法者，乐处喧杂；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能听法者，不乐喧杂；能说法者，乐处喧杂；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能说法者，欲令听者于我所为悉皆随助；能听法者，不随其欲；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能听法者，于说法者诸有所为悉乐随助；能说法者，不随其欲；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能说法者，为名利故欲为他说，复欲令彼书写受持、读诵修习甚深般若波罗蜜多；能听法者，知其所为不欲从受；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能听法者，为名利故欲请他说，复欲方便书写受持、读诵修习甚深般若波罗蜜多；能说法者，知其所为而不随请；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能说法者，欲往他方危身命处；能听法者，恐失身命不欲随往；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能听法者，欲往他方危身命处；能说法者，恐失身命不欲共往；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能说法者，欲往他方多贼、疾疫、饥渴国土；能听法者，虑彼艰辛不肯随往；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能听法者，欲往他方多贼、疾疫、饥渴国土；能说法者，虑彼艰辛不肯共往；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能说法者，欲往他方安隐、丰乐、无难之处；能听法者，欲随其去。能说法者，方便试言：‘汝虽为利欲随我往，而汝至彼，岂必遂心？宜善审思，勿后忧悔。’时，听法者闻已念言：‘是彼不欲令我去相，设固随往，岂必闻法？’由此因缘不随其去。两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能说法者，欲往他方，所经道路旷野险阻，多诸贼难及旃荼罗、恶兽、猎师、毒蛇等怖；能听法者，欲随其去。能说法者，方便试言：‘汝今何故无事随我欲经如是诸险难处？宜善审思，勿后忧悔。’能听法者闻已念言：‘彼应不欲令我随往，设固随往，岂必闻法？’由此因缘不随其去。两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，能说法者，多有施主数相追随，听法者来请说般若波罗蜜多，或请书写受持、读诵、如说修行，彼多缘碍无暇教授；能听法者，起嫌恨心，后虽教授而不听受；两不和合，不获教授、听受书持、读诵修习甚深般若波罗蜜多，当知是为菩萨魔事。

“复次，善现，有诸恶魔作苾刍像，至菩萨所方便破坏，令于般若波罗蜜多甚深经典不得书写受持、读诵修习、思惟、为他演说。”



具寿善现即白佛言：“云何恶魔作苾刍像，至菩萨所方便破坏，令于般若波罗蜜多甚深经典不得书写乃至演说？”

佛告善现：“有诸恶魔作苾刍像，至菩萨所方便破坏，令其毁厌甚深般若波罗蜜多，谓作是言：‘汝所习诵无相经典，非真般若波罗蜜多。我所习诵有相经典，是真般若波罗蜜多。’作是语时，有诸菩萨未得受记，便于般若波罗蜜多心生疑惑，由疑惑故便于般若波罗蜜多而生毁厌，由毁厌故遂不书写受持读诵、修习思惟、为他演说甚深般若波罗蜜多，当知是为菩萨魔事。

“复次，善现，有诸恶魔作苾刍像，至菩萨所语菩萨言：“若诸菩萨行深般若波罗蜜多，唯证实际得预流果乃至或得独觉菩提，终不能证无上佛果，何缘于此唐设劬劳？’菩萨既闻，便不书写受持、读诵修习、思惟、为他演说甚深般若波罗蜜多，当知是为菩萨魔事。”

“复次，善现，甚深般若波罗蜜多书写等时，多诸魔事，菩萨应觉而远离之。”



具寿善现即白佛言：“何等名为诸恶魔事，令菩萨觉而远离之？”

佛告善现：“甚深般若波罗蜜多书写等时，多有相似般若、静虑、精进、安忍、净戒、布施波罗蜜多诸恶魔事，多有相似内空、外空、内外空、空空、大空、胜义空、有为空、无为空、毕竟空、无际空、无散空、本性空、相空、一切法空、无性空、无性自性空诸恶魔事，多有相似真如、法界广说乃至不思议界诸恶魔事，菩萨应觉而远离之。

“复次，善现，甚深般若波罗蜜多书写等时，多有魔事而作留难，谓有恶魔作苾刍像至菩萨所，宣说二乘相应之法，谓菩萨言：‘此是如来真实所说，学此法者，速证无上正等菩提。’复有恶魔作苾刍像至菩萨所，宣说二乘四念住等，谓菩萨言：‘且依此法精勤修学，取预流果，广说乃至独觉菩提，远离一切生老病死，何用无上正等菩提？’是为般若波罗蜜多诸恶魔事，菩萨应觉当远离之。

“复次，善现，有诸恶魔作佛形像，身真金色，常光一寻，三十二相、八十随好圆满庄严，至菩萨所。菩萨见之深生爱著，由斯退减一切智智，不获听闻、书写受持、读诵修习、思惟演说甚深般若波罗蜜多，当知是为菩萨魔事。

“复次，善现，有诸恶魔作苾刍像，威仪庠序，形貌端严，至菩萨所。菩萨见之深生爱著，由斯退减一切智智，不获听闻、书写受持、读诵修习、思惟演说甚深般若波罗蜜多，当知是为菩萨魔事。

“复次，善现，有诸恶魔化作佛像，苾刍围绕，宣说法要，至菩萨所。菩萨见之深生爱著，便作是念：‘愿我未来亦当如是。’由斯退减一切智智，不获听闻、书写受持、读诵修习、思惟演说甚深般若波罗蜜多，当知是为菩萨魔事。

“复次，善现，有诸恶魔作菩萨像，若百若千乃至无量，或行布施波罗蜜多，或行净戒乃至般若波罗蜜多。菩萨见之深生爱著，由斯退减一切智智，不获听闻、书写受持、读诵修习、思惟演说甚深般若波罗蜜多，当知是为菩萨魔事。

“何以故？善现，此大般若波罗蜜多甚深教中，色无所有，受、想、行、识亦无所有，广说乃至一切菩萨摩诃萨行无所有，诸佛无上正等菩提亦无所有。若于是处色无所有，广说乃至诸佛无上正等菩提亦无所有，则于是处，一切如来、应、正等觉及诸菩萨摩诃萨众、独觉、声闻、诸异生类亦无所有。何以故？以一切法自性空故。

“复次，善现，安住大乘善男子等听闻书写、受持读诵、修习思惟、为他演说此大般若波罗蜜多甚深经时，多有留难违害事起，令薄福人事不成就。如赡部洲有诸珍宝，谓吠琉璃乃至金等，多有盗贼违害留难，诸薄福人求不能得；甚深般若波罗蜜多无价神珠亦复如是，诸薄福者听闻等时，多有恶魔为作留难。”



具寿善现即白佛言：“如是，世尊。如是，善逝。甚深般若波罗蜜多，如赡部洲吠琉璃等种种珍宝多有留难，诸薄福人求不能得。安住大乘善男子等少福德故，听闻等时多诸留难，虽有乐欲而不能成。所以者何？有愚痴者为魔所使，安住大乘善男子等听闻书写、受持读诵、修习思惟、为他演说此大般若波罗蜜多甚深经时，为作留难。世尊，彼愚痴者觉慧微昧，不能思议广大佛法，自于般若波罗蜜多不能书写、受持读诵、修习思惟、听闻演说，复乐障他书写等事。”

佛告善现：“如是，如是，如汝所说，有愚痴人为魔所使，未种善根，福慧薄劣，未于佛所发弘誓愿，未为善友之所摄受，自于般若波罗蜜多不能听闻乃至演说；新学大乘善男子等，听闻书写乃至演说此大般若波罗蜜多甚深经时，为作留难。于当来世有善男子、善女人等，福慧薄劣，善根微少，于诸如来广大功德心不欣乐，自于般若波罗蜜多不能听闻乃至演说，复乐障他听闻等事，当知此辈获无量罪。

“复次，善现，有住大乘善男子等，听闻书写、受持读诵、修习思惟、为他演说此大般若波罗蜜多甚深经时，多有魔事为作留难，令听闻等皆不能成，由此不能圆满般若乃至布施波罗蜜多，广说乃至不能圆满一切相智。有住大乘善男子等，听闻、书写、受持读诵、修习思惟、为他演说此大般若波罗蜜多甚深经时，若无魔事，复能圆满般若、静虑、精进、安忍、净戒、布施波罗蜜多，乃至圆满一切相智，当知皆是如来神力慈悲护念，亦是十方一切世界现在如来及不退转诸菩萨众神力加护，令恶魔军不能障碍听闻等事令不得成，亦是彼人自善根力。

## 大般若波罗蜜多经卷第五百一十

### 第三分现世间品第十五之一

“复次，善现，如有女人生育诸子，或五、或十、二十、三十、四十、五十、若百、若千，其母得病，诸子各别勤求医疗，作是念言：‘云何我母当得病愈、长寿安乐、身无众苦、心离忧愁？’诸子尔时竞设方便，求安乐具覆护母身，勿为蚊虻、蛇虿、风热、饥渴等触之所侵恼。又以种种上妙乐具，恭敬供养而说是言：‘我母慈悲生育我等，诲示种种世间事业，我等岂得不报母恩？’

“善现，如来、应、正等觉亦复如是，常以佛眼种种方便，观察护念甚深般若波罗蜜多。所以者何？甚深般若波罗蜜多能生我等一切佛法，能示世间诸法实相。十方世界一切如来现说法者，亦以佛眼常观护念甚深般若波罗蜜多。所以者何？甚深般若波罗蜜多能生如来一切功德，能示世间诸法实相。由此因缘，我等诸佛常以佛眼观察护念甚深般若波罗蜜多，为报彼恩不应暂舍。何以故？一切如来、应、正等觉所有静虑乃至布施波罗蜜多，广说乃至一切相智，皆由如是甚深般若波罗蜜多而得生故；所有预流、一来、不还、阿罗汉果、独觉菩提，亦由如是甚深般若波罗蜜多而得生故；所有菩萨摩诃萨行、诸佛无上正等菩提，皆由如是甚深般若波罗蜜多而得生故；一切预流乃至诸佛，皆由如是甚深般若波罗蜜多而得有故；一切如来、应、正等觉已、正、当得无上菩提，皆由如是甚深般若波罗蜜多。由此因缘，甚深般若波罗蜜多于诸如来有大恩德，是故诸佛常以佛眼种种方便观察护念。

“善现当知，若善男子、善女人等，有能听闻、书写受持、读诵修习、思惟演说甚深般若波罗蜜多，一切如来、应、正等觉常以佛眼观察护念，令其身心常得安乐，所修善业皆无留难。善现当知，若善男子、善女人等，能于般若波罗蜜多听闻书写、受持读诵、修习思惟、为他演说，十方世界一切如来、应、正等觉皆共护念，令于无上正等菩提得不退转。”



具寿善现便白佛言：“如世尊说：甚深般若波罗蜜多能生诸佛，能示世间诸法实相。世尊，云何甚深般若波罗蜜多能生诸佛，能示世间诸法实相？云何诸佛从般若生？云何如来说世间相？”

佛告善现：“甚深般若波罗蜜多能生诸佛所有十力广说乃至一切相智，此等无量无边功德皆从般若波罗蜜多而得生长，由得如是诸佛法故说名为佛。甚深般若波罗蜜多能生如是诸佛功德，由此故说甚深般若波罗蜜多能生诸佛，亦说诸佛从彼而生。善现当知，甚深般若波罗蜜多能示世间诸法实相者，谓能示世间五蕴实相，一切如来、应、正等觉亦说世间五蕴实相。”



具寿善现复白佛言：“云何如来、应、正等觉甚深般若波罗蜜多说示世间五蕴实相？”

佛告善现：“一切如来、应、正等觉甚深般若波罗蜜多，俱不说示色等五蕴，有成有坏、有生有灭、有染有净、有增有减、有入有出、有过去有未来有现在、有善有不善有无记、有欲界系有色界系有无色界系。所以者何？非空、无相、无愿之法有成有坏、有生有灭等，非无造作、无生无灭、无性之法有成有坏、有生灭等。一切如来、应、正等觉甚深般若波罗蜜多如是说示五蕴实相，此五蕴相即是世间，是故世间亦无成坏、生灭等相。

“复次，善现，一切如来、应、正等觉皆依般若波罗蜜多，能普证知无量无数无边有情心行差别。然此般若波罗蜜多甚深义中，都无有情及无有情施设可得，都无诸色亦无诸色施设可得，都无受、想、行、识亦无受、想、行、识施设可得，广说乃至都无一切智、道相智、一切相智亦无一切智、道相智、一切相智施设可得。一切如来、应、正等觉甚深般若波罗蜜多，如是说示世间之相。

“复次，善现，甚深般若波罗蜜多不示现色广说乃至一切相智。所以者何？此大般若波罗蜜多甚深义中，甚深般若波罗蜜多尚无所有都不可得，况有诸色广说乃至一切相智可得示现？

“复次，善现，一切有情施设言说，若有色、若无色，若有想、若无想、若非有想非无想，若此世界、若余十方一切世界，是诸有情若略心、若散心，一切如来、应、正等觉依深般若波罗蜜多皆如实知。”



“世尊，云何如来、应、正等觉依深般若波罗蜜多，如实知彼诸有情类略心、散心？”

“善现，一切如来、应、正等觉依深般若波罗蜜多，由法性故，如实知彼诸有情类略心、散心。”

“世尊，云何如来、应、正等觉依深般若波罗蜜多，由法性故，如实知彼诸有情类略心、散心？”

“善现，一切如来、应、正等觉依深般若波罗蜜多，如实知法性中法性尚无所有都不可得，况有有情略心、散心而可得者？如是如来、应、正等觉依深般若波罗蜜多，由法性故，如实知彼诸有情类略心、散心。”

“复次，善现，一切如来、应、正等觉依深般若波罗蜜多，由尽故、离染故、灭故、断故、寂静故、远离故，如实知彼诸有情类略心、散心。”

“世尊，云何如来、应、正等觉依深般若波罗蜜多，由尽故、离染故、灭故、断故、寂静故、远离故，如实知彼诸有情类略心、散心？”

“善现，一切如来、应、正等觉依深般若波罗蜜多，如实知尽、离染、灭、断、寂静、远离中，尽等性尚无所有都不可得，况有有情略心、散心而可得者？如是如来、应、正等觉依深般若波罗蜜多，由尽、离染、灭、断、寂静、远离故，如实知彼诸有情类略心、散心。

“复次，善现，一切如来、应、正等觉依深般若波罗蜜多，如实知彼诸有情类有贪心、离贪心，有瞋心、离瞋心，有痴心、离痴心。”



“世尊，云何如来、应、正等觉依深般若波罗蜜多，如实知彼诸有情类有贪心、离贪心，有瞋心、离瞋心，有痴心、离痴心？”

“善现，一切如来、应、正等觉依深般若波罗蜜多，如实知彼诸有情类有贪、瞋、痴心如实性，非有贪、瞋、痴心，非离贪、瞋、痴心。所以者何？如实性中，心、心所法尚无所有都不可得，况有有贪、瞋、痴心，离贪、瞋、痴心而可得者？一切如来、应、正等觉依深般若波罗蜜多，如实知彼诸有情类离贪、瞋、痴心如实性非离贪、瞋、痴心，非有贪、瞋、痴心。所以者何？如实性中，心、心所法尚无所有都不可得，况有离贪、瞋、痴心，有贪、瞋、痴心而可得者？如是如来、应、正等觉依深般若波罗蜜多，如实知彼诸有情类有贪心、离贪心，有瞋心、离瞋心，有痴心、离痴心。

“复次，善现，一切如来、应、正等觉依深般若波罗蜜多，如实知彼诸有情类有贪、瞋、痴心非有贪、瞋、痴心，非离贪、瞋、痴心。何以故？如是二心不和合故。一切如来、应、正等觉依深般若波罗蜜多，如实知彼诸有情类离贪、瞋、痴心，非离贪、瞋、痴心，非有贪、瞋、痴心。何以故？如是二心不和合故。如是如来、应、正等觉依深般若波罗蜜多，如实知彼诸有情类有贪心、离贪心，有瞋心、离瞋心，有痴心、离痴心。

“复次，善现，一切如来、应、正等觉依深般若波罗蜜多，如实知彼诸有情类所有广心。”



“世尊，云何如来、应、正等觉依深般若波罗蜜多，如实知彼诸有情类所有广心？”

“善现，一切如来、应、正等觉依深般若波罗蜜多，如实知彼诸有情类所有广心，非广非狭、非增非减、非去非来。所以者何？心之自性毕竟离故，都无所有竟不可得，谁广、谁狭？谁增、谁减？谁去、谁来？如是如来、应、正等觉依深般若波罗蜜多，如实知彼诸有情类所有广心。

“复次，善现，一切如来、应、正等觉依深般若波罗蜜多，如实知彼诸有情类所有大心。”



“世尊，云何如来、应、正等觉依深般若波罗蜜多，如实知彼诸有情类所有大心？”

“善现，一切如来、应、正等觉依深般若波罗蜜多，如实知彼诸有情类所有大心，非大非小、非去非来、非生非灭、非住非异、非染非净。所以者何？心之自性毕竟离故，都无所有竟不可得，谁大、谁小？谁去、谁来？谁生、谁灭？谁住、谁异？谁染、谁净？如是如来、应、正等觉依深般若波罗蜜多，如实知彼诸有情类所有大心。

“复次，善现，一切如来、应、正等觉依深般若波罗蜜多，如实知彼诸有情类所有无量心。”



“世尊，云何如来、应、正等觉依深般若波罗蜜多，如实知彼诸有情类所有无量心？”

“善现，一切如来、应、正等觉依深般若波罗蜜多，如实知彼诸有情类所有无量心，非有量非无量、非住非不住、非去非不去。所以者何？心之自性毕竟离故无漏无依，如何可说有量无量、有住不住、有去不去？如是如来、应、正等觉依深般若波罗蜜多，如实知彼诸有情类所有无量心。

“复次，善现，一切如来、应、正等觉依深般若波罗蜜多，如实知彼诸有情类所有无见、无对心。”



“世尊，云何如来、应、正等觉依深般若波罗蜜多，如实知彼诸有情类所有无见、无对心？”

“善现，一切如来、应、正等觉依深般若波罗蜜多，如实知彼诸有情类所有无见、无对心皆无心相。所以者何？以一切心自相空故。如是如来、应、正等觉依深般若波罗蜜多，如实知彼诸有情类所有无见、无对心。

“复次，善现，一切如来、应、正等觉依深般若波罗蜜多，如实知彼诸有情类所有无色不可见心。”



“世尊，云何如来、应、正等觉依深般若波罗蜜多，如实知彼诸有情类所有无色不可见心？”

“善现，一切如来、应、正等觉依深般若波罗蜜多，如实知彼诸有情类所有无色不可见心诸佛五眼皆不能见。所以者何？以一切心自性空故。如是如来、应、正等觉依深般若波罗蜜多，如实知彼诸有情类所有无色不可见心。

“复次，善现，一切如来、应、正等觉依深般若波罗蜜多，如实知彼诸有情类心、心所法，若出若没、若屈若伸。”



“世尊，云何如来、应、正等觉依深般若波罗蜜多，如实知彼诸有情类心、心所法，若出若没、若屈若伸？”

“善现，一切如来、应、正等觉依深般若波罗蜜多，如实知彼诸有情类出没屈伸心、心所法，皆依色、受、想、行、识生。如是如来、应、正等觉依深般若波罗蜜多，如实知彼诸有情类心、心所法，若出若没、若屈若伸，谓诸如来、应、正等觉依深般若波罗蜜多，如实知彼诸有情类出没屈伸心、心所法，依色乃至识执我及世间或常或无常、或亦常亦无常、或非常非无常：‘此是谛实，余皆愚妄’；依色乃至识执我及世间或有边或无边、或亦有边亦无边、或非有边非无边：‘此是谛实，余皆愚妄’；依色乃至识执如来死后或有或非有、或亦有亦非有、或非有非非有：‘此是谛实，余皆愚妄’；依色乃至识执命者或即身或异身：‘此是谛实，余皆愚妄’。如是如来、应、正等觉依深般若波罗蜜多，如实知彼诸有情类心、心所法，若出若没、若屈若伸。

“复次，善现，一切如来、应、正等觉依深般若波罗蜜多，如实知色、受、想、行、识。”



“世尊，云何如来、应、正等觉依深般若波罗蜜多，如实知色、受、想、行、识？”

“善现，一切如来、应、正等觉依深般若波罗蜜多，如实知色、受、想、行、识皆如真如无变异、无分别、无相状、无警觉、无戏论、无所得。如是如来、应、正等觉依深般若波罗蜜多，如实知色、受、想、行、识，亦如实知诸有情类出没屈伸心、心所法皆如真如无变异、无分别、无相状、无警觉、无戏论、无所得。

“善现当知，诸有情类出没屈伸心、心所法真如即五蕴真如，五蕴真如即十二处真如，十二处真如即十八界真如，十八界真如即一切法真如，一切法真如即六波罗蜜多真如，六波罗蜜多真如即三十七菩提分法真如，三十七菩提分法真如即十六空真如，十六空真如即八解脱真如，八解脱真如即九次第定真如，九次第定真如即三解脱门真如，三解脱门真如即如来十力真如，如来十力真如即四无所畏真如，四无所畏真如即四无碍解真如，四无碍解真如即大慈、大悲、大喜、大舍真如，大慈、大悲、大喜、大舍真如即十八佛不共法真如，十八佛不共法真如即一切智真如，一切智真如即道相智真如，道相智真如即一切相智真如，一切相智真如即善、不善、无记法真如，善、不善、无记法真如即世间、出世间法真如，世间、出世间法真如即有漏、无漏法真如，有漏、无漏法真如即有罪、无罪法真如，有罪、无罪法真如即杂染、清净法真如，杂染、清净法真如即有为、无为法真如，有为、无为法真如即三世真如，三世真如即三界真如，三界真如即预流、一来、不还、阿罗汉果真如，预流、一来、不还、阿罗汉果真如即独觉菩提真如，独觉菩提真如即一切菩萨摩诃萨行真如，一切菩萨摩诃萨行真如即诸佛无上正等菩提真如，诸佛无上正等菩提真如即一切如来、应、正等觉真如，一切如来、应、正等觉真如即一切有情真如。

“善现当知，若一切如来、应、正等觉真如，若一切有情真如，若一切法真如，皆不相离；不相离故，无尽、无二，不可分别。

“善现当知，一切如来、应、正等觉依深般若波罗蜜多，证一切法真如究竟，乃得无上正等菩提。由此故说甚深般若波罗蜜多能生诸佛，是诸佛母，能示诸佛世间实相。

“善现当知，如是如来、应、正等觉依深般若波罗蜜多，能如实觉诸法真如不虚妄性、不变异性。由如实觉真如相故，说名如来、应、正等觉。”



具寿善现即白佛言：“甚深般若波罗蜜多所证诸法真如实相，极为甚深，难见难觉。一切如来、应、正等觉皆用诸法真如实相，显示分别诸佛无上正等菩提。如是真如甚深甚妙，谁能信解？唯有不退位菩萨摩诃萨，及具正见漏尽阿罗汉，闻佛说此甚深真如能生信解，如来为彼依自所证真如之相显示分别。”

佛告善现：“如是，如是，如汝所说。所以者何？真如无尽，是故甚深，唯有如来现等正觉无尽真如。”

“世尊，佛由谁证无尽真如？”

“善现，佛由真如能证如是无尽真如。”

“世尊，如来证谁无尽真如？”

“善现，证一切法无尽真如。”

“世尊，诸法真如何故无尽？”

“善现，以一切法皆无尽故，一切如来、应、正等觉证真如故，获得无上正等菩提，为诸有情显示分别一切法真如相，由此故名如实说者。”



尔时，三千大千世界所有欲界、色界天子，各以种种天妙华香遥散世尊而为供养，来诣佛所，顶礼佛足，却住一面，俱白佛言：“如来所说甚深般若波罗蜜多以何为相？”

尔时，佛告诸天子言：“天子当知，甚深般若波罗蜜多以空、无相、无愿为相，甚深般若波罗蜜多以无造作、无生无灭、无染无净、无性无相、非断非常、非一非异、无来无去、虚空为相，甚深般若波罗蜜多有如是等无量诸相。天子当知，如是诸相，一切如来、应、正等觉依世俗说，不依胜义。

“天子当知，甚深般若波罗蜜多如是诸相，世间天、人、阿素洛等皆不能坏。何以故？世间天、人、阿素洛等亦是相故。天子当知，诸相不能破坏诸相，诸相不能了知诸相，诸相不能破坏无相，诸相不能了知无相，无相不能破坏诸相，无相不能了知诸相，无相不能破坏无相，无相不能了知无相。何以故？若相、若无相、若相无相皆无所有，能破、能知、所破、所知、破者、知者皆不可得故。

“天子当知，如是诸相，非色所作，非受、想、行、识所作，广说乃至非一切智所作，非道相智、一切相智所作。天子当知，如是诸相，非天所作、非非天所作，非人所作、非非人所作，非有漏、非无漏，非世间、非出世间，非有为、非无为，无所系属，不可宣说。

“天子当知，甚深般若波罗蜜多远离众相，不应问言甚深般若波罗蜜多以何为相。汝诸天子，于意云何？设有问言虚空何相，如是发问为正问不？”

诸天子曰：“不也，世尊。何以故？虚空无体、无相、无为，不应问故。”

佛告天子：“甚深般若波罗蜜多亦复如是，不应为问。然诸法相，有佛无佛，法界法尔。佛于此相如实觉知，故名如来、应、正等觉。”



时，诸天子复白佛言：“如来所觉如是诸相，极为甚深，难见难觉。如来现觉如是相故，于一切法无碍智转。一切如来、应、正等觉住如是相，分别开示甚深般若波罗蜜多，为诸有情集诸法相方便开示，令于般若波罗蜜多得无碍智。

“希有，世尊！甚深般若波罗蜜多是诸如来、应、正等觉常所行处。一切如来、应、正等觉行是处故，证得无上正等菩提，为诸有情分别开示一切法相，所谓分别开示色相，分别开示受、想、行、识相，广说乃至分别开示一切智相，分别开示道相智、一切相智相。”

尔时，佛告诸天子言：“如是，如是，如汝所说。天子当知，一切法相，如来如实觉为无相，所谓：变碍是色相，领纳是受相，取像是想相，造作是行相，了别是识相，如来如实觉为无相；苦恼聚是蕴相，生长门是处相，多毒害是界相，如来如实觉为无相；能惠舍是布施相，无热恼是净戒相，不忿恚是安忍相，不可伏是精进相，无散乱是静虑相，无执著是般若相，如来如实觉为无相；无所有是内空等相，不颠倒是真如等相，不虚妄是四圣谛相，如来如实觉为无相；无扰恼是四静虑相，无限碍是四无量相，无喧杂是四无色定相，如来如实觉为无相；无系缚是八解脱相，不散乱是九次第定相，能出离是三十七菩提分法相，如来如实觉为无相；能远离是空解脱门相，无取著是无相解脱门相，厌众苦是无愿解脱门相，如来如实觉为无相；摄净位是三乘十地相，趣大觉是菩萨十地相，如来如实觉为无相；能观照是五眼相，无滞碍是六神通相，如来如实觉为无相；难屈伏是如来十力相，无怯惧是四无所畏相，无断绝是四无碍解相，与利乐是大慈相，拔衰苦是大悲相，庆善事是大喜相，弃喧杂是大舍相，不可夺是十八佛不共法相，如来如实觉为无相；能严饰是相好相，能忆念是无忘失法相，无所执是恒住舍性相，如来如实觉为无相；遍摄持是一切陀罗尼门相，遍摄受是一切三摩地门相，如来如实觉为无相；善受教是声闻乘果相，自开悟是独觉菩提相，趣大果是菩萨摩诃萨行相，具大用是诸佛无上正等菩提相，如来如实觉为无相；现正等觉是一切智相，极善通达是道相智相，现等别觉是一切相智相，如来如实觉为无相。

“天子当知，一切如来、应、正等觉于如是等一切法相，皆能如实觉为无相。由此因缘，我说诸佛得无碍智，无与等者。”



尔时，佛告具寿善现：“甚深般若波罗蜜多是诸佛母，能示世间诸法实相。是故如来、应、正等觉依法而住，供养恭敬、尊重赞叹、摄受护持所依住法，此法即是甚深般若波罗蜜多。一切如来、应、正等觉无不依止甚深般若波罗蜜多，供养恭敬、尊重赞叹、摄受护持。所以者何？甚深般若波罗蜜多能生诸佛，能与诸佛作所依处，能示世间诸法实相。

“善现当知，一切如来、应、正等觉是知恩者、能报恩者。若有问言：‘谁是知恩能报恩者？’应正答言：‘佛是知恩能报恩者。’何以故？一切世间知恩报恩，无过佛故。”

具寿善现即白佛言：“云何如来、应、正等觉知恩报恩？”

佛告善现：“一切如来、应、正等觉，乘如是乘，行如是道，来至无上正等菩提。得菩提已，于一切时供养恭敬、尊重赞叹、摄受护持是乘、是道，曾无暂废。此乘、此道，当知即是甚深般若波罗蜜多。是名如来、应、正等觉知恩报恩。

“复次，善现，一切如来、应、正等觉，无不皆依甚深般若波罗蜜多，于诸有相及无相法皆现等觉无实作用，以能作者无所有故。一切如来、应、正等觉，无不皆依甚深般若波罗蜜多，于诸有相及无相法皆现等觉无所成办，以诸形质不可得故。善现当知，以诸如来、应、正等觉知依如是甚深般若波罗蜜多，能现等觉相、无相法皆无作用、无所成办，于一切时供养恭敬、尊重赞叹、摄受护持曾无间断，故名真实知恩报恩。

“复次，善现，一切如来、应、正等觉，无不皆依甚深般若波罗蜜多，于一切法无作、无成、无生智转，复能知此无转因缘。是故应知，甚深般若波罗蜜多能生如来、应、正等觉，亦能如实示世间相。”

具寿善现便白佛言：“如来常说一切法性无生无起、无知无见，如何可说甚深般若波罗蜜多能生诸佛，是诸佛母，亦能如实示世间相？”

佛告善现：“如是，如是，如汝所说，一切法性无生无起、无知无见。依世俗说，甚深般若波罗蜜多能生诸佛，是诸佛母，亦能如实示世间相。”

具寿善现复白佛言：“云何诸法无生无起、无知无见？”

佛告善现：“以一切法空无所有，皆不自在、虚诳不坚故，一切法无生无起、无知无见。复次，善现，一切法性无所依止、无所系属，由此因缘，无生无起、无知无见。善现当知，甚深般若波罗蜜多虽能生佛，示世间相，而无所生亦无所示。

“善现当知，甚深般若波罗蜜多，不见色故名示色相，不见受、想、行、识故名示受、想、行、识相，广说乃至不见一切智故名示一切智相，不见道相智、一切相智故名示道相智、一切相智相。善现当知，由如是义，甚深般若波罗蜜多，能示世间诸法实相，能生诸佛，名诸佛母。”

具寿善现复白佛言：“云何如是甚深般若波罗蜜多，不见色故名示色相，不见受、想、行、识故名示受、想、行、识相，广说乃至不见一切智故名示一切智相，不见道相智、一切相智故名示道相智、一切相智相？”

佛告善现：“甚深般若波罗蜜多，由不缘色而生于识，是为不见色故名示色相，广说乃至由不缘一切相智而生于识，是为不见一切相智故名示一切相智相。善现当知，由如是义，甚深般若波罗蜜多，能示世间诸法实相，能生诸佛，名诸佛母。

“复次，善现，甚深般若波罗蜜多，能为诸佛显世间空，故名佛母，能示诸佛世间实相。”

具寿善现即白佛言：“云何般若波罗蜜多，能为诸佛显世间空？”

佛告善现：“甚深般若波罗蜜多，能为诸佛显五蕴世间空，显十二处世间空，显十八界世间空，显六触世间空，显六受世间空，显六界世间空，显四缘世间空，显十二支缘起世间空，显我见为根本六十二见世间空，显十善业道世间空，显四静虑、四无量、四无色定世间空，显六波罗蜜多世间空，显内空乃至无性自性空世间空，显苦、集、灭、道世间空，显三十七菩提分法世间空，显八解脱、八胜处、九次第定、十遍处世间空，显空、无相、无愿解脱门世间空，显三乘十地世间空，显菩萨十地世间空，显一切陀罗尼门、三摩地门世间空，显五眼、六神通世间空，显如来十力、四无所畏、四无碍解、十八佛不共法世间空，显大慈、大悲、大喜、大舍世间空，显三十二大士相、八十随好世间空，显无忘失法、恒住舍性世间空，显预流果乃至独觉菩提世间空，显一切菩萨摩诃萨行、诸佛无上正等菩提世间空，显一切智、道相智、一切相智世间空。如是，善现，甚深般若波罗蜜多，能为诸佛显世间空，故名佛母，能示诸佛世间实相。

“复次，善现，佛因般若波罗蜜多，能为世间显色世间空，乃至显一切相智世间空，令诸世间受世间空、想世间空、思世间空、识世间空。如是，善现，甚深般若波罗蜜多，能为诸佛显世间空，故名佛母，能示诸佛世间实相。

“复次，善现，甚深般若波罗蜜多，能示诸佛世间空相。云何示诸佛世间空相？谓令如来、应、正等觉见色世间空，乃至见一切相智世间空。如是，善现，甚深般若波罗蜜多，能示诸佛世间空相。

“复次，善现，甚深般若波罗蜜多，能示诸佛世间不可思议相。云何示诸佛世间不可思议相？谓示如来、应、正等觉色世间不可思议相，乃至一切相智世间不可思议相。如是，善现，甚深般若波罗蜜多，能示诸佛世间不可思议相。

“复次，善现，甚深般若波罗蜜多，能示诸佛世间远离相。云何能示诸佛世间远离相？谓示如来、应、正等觉色世间远离相，乃至一切相智世间远离相。如是，善现，甚深般若波罗蜜多，能示诸佛世间远离相。

“复次，善现，甚深般若波罗蜜多，能示诸佛世间寂静相。云何能示诸佛世间寂静相？谓示如来、应、正等觉色世间寂静相，乃至一切相智世间寂静相。如是，善现，甚深般若波罗蜜多，能示诸佛世间寂静相。

“复次，善现，甚深般若波罗蜜多，能示诸佛世间毕竟空相。云何能示诸佛世间毕竟空相？谓示如来、应、正等觉色世间毕竟空相，乃至一切相智世间毕竟空相。如是，善现，甚深般若波罗蜜多，能示诸佛世间毕竟空相。

“复次，善现，甚深般若波罗蜜多，能示诸佛世间无性空相。云何能示诸佛世间无性空相？谓示如来、应、正等觉色世间无性空相，乃至一切相智世间无性空相。如是，善现，甚深般若波罗蜜多，能示诸佛世间无性空相。

“复次，善现，甚深般若波罗蜜多，能示诸佛世间自性空相。云何能示诸佛世间自性空相？谓示如来、应、正等觉色世间自性空相，乃至一切相智世间自性空相。如是，善现，甚深般若波罗蜜多，能示诸佛世间自性空相。

“复次，善现，甚深般若波罗蜜多，能示诸佛世间无性自性空相。云何能示诸佛世间无性自性空相？谓示如来、应、正等觉色世间无性自性空相，乃至一切相智世间无性自性空相。如是，善现，甚深般若波罗蜜多，能示诸佛世间无性自性空相。

“复次，善现，甚深般若波罗蜜多，能示诸佛世间纯空相。云何能示诸佛世间纯空相？谓示如来、应、正等觉色世间纯空相，乃至一切相智世间纯空相。如是，善现，甚深般若波罗蜜多，能示诸佛世间纯空相。

“善现当知，由如是义，甚深般若波罗蜜多，能示诸佛世间实相。

“复次，善现，甚深般若波罗蜜多，能示诸佛世间相者，谓令不起此世间想、他世间想。所以者何？以实无法可起此世、他世想故。”