## 大般若波罗蜜多经卷第四百七十一

### 第二分众德相品第七十六之四

尔时，具寿善现白佛言：“世尊，若真法界、真如、实际无转无越者，色乃至识与真法界、真如、实际为有异不？眼处乃至意处与真法界、真如、实际为有异不？色处乃至法处与真法界、真如、实际为有异不？眼界乃至意界与真法界、真如、实际为有异不？色界乃至法界与真法界、真如、实际为有异不？眼识界乃至意识界与真法界、真如、实际为有异不？眼触乃至意触与真法界、真如、实际为有异不？眼触为缘所生诸受乃至意触为缘所生诸受与真法界、真如、实际为有异不？地界乃至识界与真法界、真如、实际为有异不？因缘乃至增上缘与真法界、真如、实际为有异不？从缘所生诸法与真法界、真如、实际为有异不？无明乃至老死与真法界、真如、实际为有异不？布施波罗蜜多乃至般若波罗蜜多与真法界、真如、实际为有异不？四静虑、四无量、四无色定与真法界、真如、实际为有异不？四念住乃至八圣道支与真法界、真如、实际为有异不？空、无相、无愿解脱门与真法界、真如、实际为有异不？内空乃至无性自性空与真法界、真如、实际为有异不？苦、集、灭、道圣谛与真法界、真如、实际为有异不？八解脱乃至十遍处与真法界、真如、实际为有异不？净观地乃至如来地与真法界、真如、实际为有异不？极喜地乃至法云地与真法界、真如、实际为有异不？一切陀罗尼门、三摩地门与真法界、真如、实际为有异不？五眼、六神通与真法界、真如、实际为有异不？如来十力乃至十八佛不共法与真法界、真如、实际为有异不？三十二大士相、八十随好与真法界、真如、实际为有异不？无忘失法、恒住舍性与真法界、真如、实际为有异不？一切智、道相智、一切相智与真法界、真如、实际为有异不？预流果乃至独觉菩提与真法界、真如、实际为有异不？一切菩萨摩诃萨行、诸佛无上正等菩提与真法界、真如、实际为有异不？善法、非善法与真法界、真如、实际为有异不？有记法、无记法与真法界、真如、实际为有异不？有漏法、无漏法与真法界、真如、实际为有异不？世间法、出世间法与真法界、真如、实际为有异不？有为法、无为法与真法界、真如、实际为有异不？”

佛告善现：“色乃至识不异真法界、真如、实际，如是乃至一切菩萨摩诃萨行、诸佛无上正等菩提不异真法界、真如、实际，善法、非善法不异真法界、真如、实际，有记法、无记法不异真法界、真如、实际，有漏法、无漏法不异真法界、真如、实际，世间法、出世间法不异真法界、真如、实际，有为法、无为法不异真法界、真如、实际。”

具寿善现复白佛言：“若色等法与真法界、真如、实际无有异者，云何世尊施设黑业有黑异熟，谓感地狱、傍生、鬼界？施设白业有白异熟，谓感人天？施设黑白业有黑白异熟，谓感一分傍生、鬼界及一分人？施设非黑非白业有非黑非白异熟，谓感预流、一来、不还、阿罗汉果、独觉菩提、诸佛无上正等菩提？”

佛告善现：“我依世俗，施设如是因果差别，不依胜义。以胜义中，不可说有因果差别。所以者何？胜义谛理，诸法性相不可分别、无说、无示，如何当有因果差别？

“善现当知，于胜义谛，色乃至识无生无灭、无染无净，以毕竟空、无际空故；眼处乃至意处无生无灭、无染无净，以毕竟空、无际空故；色处乃至法处无生无灭、无染无净，以毕竟空、无际空故；眼界乃至意界无生无灭、无染无净，以毕竟空、无际空故；色界乃至法界无生无灭、无染无净，以毕竟空、无际空故；眼识界乃至意识界无生无灭、无染无净，以毕竟空、无际空故；眼触乃至意触无生无灭、无染无净，以毕竟空、无际空故；眼触为缘所生诸受乃至意触为缘所生诸受无生无灭、无染无净，以毕竟空、无际空故；地界乃至识界无生无灭、无染无净，以毕竟空、无际空故；因缘乃至增上缘无生无灭、无染无净，以毕竟空、无际空故；从缘所生诸法无生无灭、无染无净，以毕竟空、无际空故；无明乃至老死无生无灭、无染无净，以毕竟空、无际空故；布施波罗蜜多乃至般若波罗蜜多无生无灭、无染无净，以毕竟空、无际空故；四静虑、四无量、四无色定无生无灭、无染无净，以毕竟空、无际空故；四念住乃至八圣道支无生无灭、无染无净，以毕竟空、无际空故；空、无相、无愿解脱门无生无灭、无染无净，以毕竟空、无际空故；内空乃至无性自性空无生无灭、无染无净，以毕竟空、无际空故；真如乃至不思议界无生无灭、无染无净，以毕竟空、无际空故；苦、集、灭、道圣谛无生无灭、无染无净，以毕竟空、无际空故；八解脱乃至十遍处无生无灭、无染无净，以毕竟空、无际空故；净观地乃至如来地无生无灭、无染无净，以毕竟空、无际空故；极喜地乃至法云地无生无灭、无染无净，以毕竟空、无际空故；一切陀罗尼门、三摩地门无生无灭、无染无净，以毕竟空、无际空故；五眼、六神通无生无灭、无染无净，以毕竟空、无际空故；如来十力乃至十八佛不共法无生无灭、无染无净，以毕竟空、无际空故、三十二大士相、八十随好无生无灭、无染无净，以毕竟空、无际空故、无忘失法、恒住舍性无生无灭、无染无净，以毕竟空、无际空故；一切智、道相智、一切相智无生无灭、无染无净，以毕竟空、无际空故；预流果乃至独觉菩提无生无灭、无染无净，以毕竟空、无际空故；一切菩萨摩诃萨行、诸佛无上正等菩提无生无灭、无染无净，以毕竟空、无际空故；善法、非善法无生无灭、无染无净，以毕竟空、无际空故；有记法、无记法无生无灭、无染无净，以毕竟空、无际空故；有漏法、无漏法无生无灭、无染无净，以毕竟空、无际空故；世间法、出世间法无生无灭、无染无净，以毕竟空、无际空故；有为法、无为法无生无灭、无染无净，以毕竟空、无际空故。”

具寿善现复白佛言：“若依世俗，施设因果分位差别，不依胜义，则应一切愚夫异生亦有预流、一来、不还、阿罗汉果、独觉菩提及佛无上正等菩提。”

佛告善现：“于意云何？愚夫异生，为如实觉世俗、胜义二谛理不？若如实觉二谛理者，彼亦应有预流、一来、不还、阿罗汉果、独觉菩提及佛无上正等菩提。然诸愚夫异生，不如实觉世俗、胜义故，无圣道、无修圣道，不可施设有诸圣果分位差别。唯诸圣者，能如实觉世俗、胜义故，有圣道、有修圣道，由斯得有圣果差别。”

具寿善现复白佛言：“若修圣道，得圣果不？”

佛言：“不也。”

具寿善现复白佛言：“不修圣道，得圣果不？”

佛言：“不也。善现当知，非修圣道能得圣果，亦非不修圣道能得圣果；非离圣道能得圣果，亦非住圣道中能得圣果。所以者何？于胜义谛，道及道果、修与不修不可得故。如是，善现，诸菩萨摩诃萨行深般若波罗蜜多时，虽为有情施设圣果种种差别，而不分别在有为界或无为界施设圣果分位差别。”

具寿善现复白佛言：“若不分别在有为界或无为界施设圣果分位差别，云何如来、应、正等觉说断三结名预流果，薄欲、贪、瞋名一来果，断顺下分五结永尽名不还果，断顺上分五结永尽名阿罗汉果，知所有集法皆是灭法名独觉菩提，永断烦恼习气相续名佛无上正等菩提？世尊，我当云何知佛所说甚深义趣，谓不分别在有为界或无为界施设圣果分位差别？”

佛告善现：“于意云何？所说预流、一来、不还、阿罗汉果、独觉菩提及佛无上正等菩提，如是圣果，为是有为、为是无为？”

善现对曰：“如是圣果，唯是无为。”

佛告善现：“无为法中有分别不？”

善现对曰：“不也，世尊。”

佛告善现：“于意云何？若善男子、善女人等，通达一切有为、无为皆同一相，所谓无相。当于尔时，颇于诸法有所分别，此是有为、或无为不？”

善现对曰：“不也，世尊。”

佛告善现：“诸菩萨摩诃萨亦复如是，行深般若波罗蜜多时，虽为有情宣说诸法，而不分别所说法相，谓内空故乃至无性自性空故。

“是菩萨摩诃萨自于诸法无所执著，亦能教他于诸法中无所执著，谓于布施波罗蜜多乃至般若波罗蜜多无所执著，亦于四静虑、四无量、四无色定无所执著，亦于四念住乃至八圣道支无所执著，亦于空、无相、无愿解脱门无所执著，亦于内空乃至无性自性空无所执著，亦于真如乃至不思议界无所执著，亦于苦、集、灭、道圣谛无所执著，亦于八解脱乃至十遍处无所执著，亦于极喜地乃至法云地无所执著，亦于一切陀罗尼门、三摩地门无所执著，亦于五眼、六神通无所执著，亦于如来十力乃至十八佛不共法无所执著，亦于无忘失法、恒住舍性无所执著，亦于一切智、道相智、一切相智无所执著，亦于一切菩萨摩诃萨行无所执著，亦于诸佛无上正等菩提无所执著，亦于一切智智无所执著。是菩萨摩诃萨无执著故，于一切处皆得无碍。

“如诸如来、应、正等觉所变化者，虽行布施波罗蜜多乃至般若波罗蜜多，而于彼果不受不住，唯为有情般涅槃故，如是乃至虽行一切智智，而于彼果不受不住，唯为有情般涅槃故。诸菩萨摩诃萨亦复如是，行深般若波罗蜜多时，于一切法若善若非善、若有记若无记、若有漏若无漏、若世间若出世间、若有为若无为，皆无执著亦无所碍。所以者何？善达诸法如实相故。”

### 第二分善达品第七十七之一

尔时，具寿善现白佛言：“世尊，诸菩萨摩诃萨行深般若波罗蜜多时，如何善达诸法实相？”

佛告善现：“诸菩萨摩诃萨行深般若波罗蜜多时，如所变化，不行一切贪、瞋、痴结，不行色蕴乃至识蕴，不行眼处乃至意处，不行色处乃至法处，不行眼界乃至意界，不行色界乃至法界，不行眼识界乃至意识界，不行眼触乃至意触，不行眼触为缘所生诸受乃至意触为缘所生诸受，不行地界乃至识界，不行因缘乃至增上缘，不行从缘所生诸法，不行无明乃至老死，不行布施波罗蜜多乃至般若波罗蜜多，不行四静虑、四无量、四无色定，不行四念住乃至八圣道支，不行空、无相、无愿解脱门，不行内空乃至无性自性空，不行真如乃至不思议界，不行苦、集、灭、道圣谛，不行八解脱乃至十遍处，不行净观地乃至如来地，不行极喜地乃至法云地，不行一切陀罗尼门、三摩地门，不行五眼、六神通，不行如来十力乃至十八佛不共法，不行三十二大士相、八十随好，不行无忘失法、恒住舍性，不行一切智、道相智、一切相智，不行预流果乃至独觉菩提，不行一切菩萨摩诃萨行，不行诸佛无上正等菩提，不行一切智智，不行内法、外法，不行随眠、诸缠，不行善法、非善法，不行有记法、无记法，不行有漏法、无漏法，不行世间法、出世间法，不行有为法、无为法，不行圣道及圣道果。诸菩萨摩诃萨行深般若波罗蜜多时亦复如是，于一切法都无所行，是为善达诸法实相。”

具寿善现复白佛言：“云何所变化而能修圣道？”

佛告善现：“所变化者，依修圣道无染无净，亦不轮转诸趣生死。”

具寿善现复白佛言：“诸菩萨摩诃萨行深般若波罗蜜多时，于一切法云何善达皆无实事？”

佛告善现：“于意云何？一切如来、应、正等觉所变化者为有实事，依斯实事有染有净，及有轮转诸趣事不。”

善现对曰：“不也，世尊。非诸如来、应、正等觉所变化者有少实事，非依彼事有染有净，亦无轮转诸趣生死。”

佛告善现：“诸菩萨摩诃萨行深般若波罗蜜多时，于一切法善达实相亦复如是，通达诸法都无实事。”

具寿善现复白佛言：“为一切色、受、想、行、识皆如化不？为一切眼处乃至意处皆如化不？为一切色处乃至法处皆如化不？为一切眼界乃至意界皆如化不？为一切色界乃至法界皆如化不？为一切眼识界乃至意识界皆如化不？为一切眼触乃至意触皆如化不？为一切眼触为缘所生诸受乃至意触为缘所生诸受皆如化不？为一切地界乃至识界皆如化不？为一切因缘乃至增上缘皆如化不？为一切从缘所生诸法皆如化不？为一切无明乃至老死皆如化不？为一切布施波罗蜜多乃至般若波罗蜜多皆如化不？为一切四静虑、四无量、四无色定皆如化不？为一切四念住乃至八圣道支皆如化不？为一切空、无相、无愿解脱门皆如化不？为一切内空乃至无性自性空皆如化不？为一切真如乃至不思议界皆如化不？为一切苦、集、灭、道圣谛皆如化不？为一切八解脱乃至十遍处皆如化不？为一切净观地乃至如来地皆如化不？为一切极喜地乃至法云地皆如化不？为一切陀罗尼门、三摩地门皆如化不？为一切五眼、六神通皆如化不？为一切如来十力乃至十八佛不共法皆如化不？为一切三十二大士相、八十随好皆如化不？为一切无忘失法、恒住舍性皆如化不？为一切一切智、道相智、一切相智皆如化不？为一切预流果乃至独觉菩提皆如化不？为一切菩萨摩诃萨行、诸佛无上正等菩提皆如化不？为一切若善法非善法、若有记法无记法、若有漏法无漏法、若世间法出世间法、若有为法无为法皆如化不？”

佛告善现：“如是，如是，色等诸法无不如化。”

具寿善现复白佛言：“若一切法皆如化者，诸所变化皆无实色、受、想、行、识，乃至无实有为、无为，由此亦无杂染、清净，亦无轮转诸趣生死，亦无从彼得解脱义，云何菩萨摩诃萨于诸有情有胜士用？”

佛告善现：“于意云何？诸菩萨摩诃萨本行菩萨道时，颇见有情可脱地狱、傍生、鬼界、人、天趣不？”

善现对曰：“不也，世尊。”

佛告善现：“如是，如是，诸菩萨摩诃萨本行菩萨道时，不见有情可脱三界。所以者何？诸菩萨摩诃萨行深般若波罗蜜多时，于一切法通达知见皆如幻化、都非实有。”

具寿善现复白佛言：“若菩萨摩诃萨于一切法通达知见皆如幻化、都非实有，诸菩萨摩诃萨为何事故修行六波罗蜜多？为何事故修行四静虑、四无量、四无色定？为何事故修行四念住乃至八圣道支？为何事故修行空、无相、无愿解脱门？为何事故安住内空乃至无性自性空？为何事故安住真如乃至不思议界？为何事故安住苦、集、灭、道圣谛？为何事故修行八解脱乃至十遍处？为何事故修行极喜地乃至法云地？为何事故修行一切陀罗尼门、三摩地门？为何事故修行五眼、六神通？为何事故修行如来十力乃至十八佛不共法？为何事故修行无忘失法、恒住舍性？为何事故修行一切智、道相智、一切相智？为何事故修行一切菩萨摩诃萨行？为何事故修行诸佛无上正等菩提？为何事故成熟有情？为何事故严净佛土？”

佛告善现：“若诸有情于一切法能自通达皆如幻化、都非实有，诸菩萨摩诃萨不应经于三无数劫为诸有情修行菩萨难行苦行；以诸有情于一切法不能通达皆如幻化、都非实有，是故菩萨三无数劫为诸有情修行菩萨难行苦行。

“复次，善现，若菩萨摩诃萨于一切法不能通达皆如幻化、都非实有，不应经于三无数劫为诸有情修菩萨行严净佛土、成熟有情；以菩萨摩诃萨于一切法如实通达皆如幻化、都非实有，是故经于三无数劫为诸有情修行六种波罗蜜多，广说乃至成熟有情、严净佛土、证得无上正等菩提。”

尔时，具寿善现白佛言：“世尊，若一切法如幻、如梦、如响、如像、如光影、如阳焰、如寻香城、如变化事，所化有情住在何处，诸菩萨摩诃萨行深般若波罗蜜多救拔令出？”

佛告善现：“所化有情住在名相虚妄分别，诸菩萨摩诃萨行深般若波罗蜜多，从彼名相虚妄分别救拔令出。”

具寿善现复白佛言：“何等为名？何等为相？”

佛告善现：“名唯是客，唯假施设，表所显义，谓此名色、受、想、行、识，此名眼处乃至意处，此名色处乃至法处，此名眼界乃至意界，此名色界乃至法界，此名眼识界乃至意识界，此名为男，此名为女；此名为小，此名为大；此名地狱，此名傍生，此名鬼界，此名为人，此名为天；此名善法，此名非善法；此名有记法，此名无记法；此名有漏法，此名无漏法；此名世间法，此名出世间法；此名有为法，此名无为法；此名预流果，此名一来果，此名不还果，此名阿罗汉果，此名独觉菩提；此名一切菩萨摩诃萨行，此名诸佛无上正等菩提；此名异生，此名声闻，此名独觉，此名菩萨，此名如来。

“善现，如是等一切名，为表诸义唯假施设故，一切名皆非实有。诸有为法亦但有名，由此无为亦非实有，愚夫异生于中妄执。诸菩萨摩诃萨行深般若波罗蜜多，悲愿薰心，方便善巧教令远离，作如是言：‘名是分别妄想所起，亦是众缘和合假立。汝等于中不应执著！名无实事，自性皆空。谁有智者执著空法？’如是，善现，诸菩萨摩诃萨行深般若波罗蜜多，方便善巧为诸有情说遣名法。

“善现，是谓为名。相有二种，愚夫异生于中执著。何等为二？所谓色相及无色相。云何名色相？谓所有色，若过去若未来若现在、若内若外、若粗若细、若劣若胜、若远若近，如是一切自性皆空，愚夫异生分别执著谓之为色，是名色相。无色相者，谓诸所有无色法中，愚夫异生取相分别生诸烦恼，名无色相。诸菩萨摩诃萨行深般若波罗蜜多，方便善巧教诸有情远离二相，复教安住无相界中；虽教安住无相界中，而不令其堕二边执，谓此是相、此是无相。如是，善现，诸菩萨摩诃萨行深般若波罗蜜多，方便善巧令诸有情远离诸相，行无相界而无执著。”

具寿善现复白佛言：“若一切法但有名相，一切名相皆是假立，虚妄分别之所集起，于中都无少实可得，云何菩萨摩诃萨行深般若波罗蜜多时，于诸善法自能增进，亦能令他增进善法；由自善法渐增进故，能令诸地渐得圆满，亦能安立诸有情类，令随所应住三乘果？”

佛告善现：“若诸法中少有实事，非但假立有名相者，则诸菩萨摩诃萨行深般若波罗蜜多时，应于善法自不增进，亦不令他增进善法。以诸法中无少实事，但有假立诸名、诸相，是故菩萨摩诃萨行深般若波罗蜜多时，于诸善法能自增进，亦能令他增进善法，能以无相而为方便，圆满般若波罗蜜多乃至布施波罗蜜多；能以无相而为方便，圆满四静虑、四无量、四无色定；能以无相而为方便，圆满四念住乃至八圣道支；能以无相而为方便，圆满空、无相、无愿解脱门；能以无相而为方便，圆满内空乃至无性自性空；能以无相而为方便，圆满真如乃至不思议界；能以无相而为方便，圆满苦、集、灭、道圣谛；能以无相而为方便，圆满八解脱乃至十遍处；能以无相而为方便，圆满极喜地乃至法云地；能以无相而为方便，圆满一切陀罗尼门、三摩地门；能以无相而为方便，圆满五眼、六神通；能以无相而为方便，圆满如来十力乃至十八佛不共法；能以无相而为方便，圆满无忘失法、恒住舍性；能以无相而为方便，圆满一切智、道相智、一切相智；能以无相而为方便，圆满一切菩萨摩诃萨行；能以无相而为方便，圆满诸佛无上正等菩提；能以无相而为方便，圆满一切智智；能以无相而为方便，成熟有情、严净佛土。

“如是，善现，以一切法无少实事，但有假立诸名、诸相，诸菩萨摩诃萨于中不起颠倒执著，能以无相而为方便，于诸善法自增进已，亦能令他善法增进。

“复次，善现，若诸法中有毛端量实法相者，则诸菩萨摩诃萨行深般若波罗蜜多时，于一切法不应觉知无相、无念，亦无作意无漏相已，证得无上正等菩提，安立有情于无漏法，以诸无漏法皆无相、无念、无作意故。

“如是，善现，诸菩萨摩诃萨行深般若波罗蜜多，方便善巧安立有情于无漏法，乃名真实饶益他事。”

具寿善现复白佛言：“若一切法真无漏性无相、无念、无作意者，何缘世尊于诸经中数作是说：此是有漏法，此是无漏法；此是世间法，此是出世间法；此是有为法，此是无为法；此是有诤法，此是无诤法；此是流转法，此是还灭法；此是声闻法，此是独觉法；此是菩萨法，此是佛法耶？”

佛告善现：“于意云何？有漏等法与无相等无漏法性为有异不？”

善现对曰：“不也，世尊。”

佛告善现：“于意云何？声闻等法与无相等无漏法性为有异不？”

善现对曰：“不也，世尊。”

佛告善现：“有漏等法，岂不即是无相、念等无漏法性？”

善现对曰：“如是，世尊。”

佛告善现：“诸预流果乃至无上正等菩提，岂不即是无相、念等无漏法性？”

善现对曰：“如是，世尊。”

佛告善现：“由此因缘，当知一切法，皆是无相等无二无别。

“善现当知，若菩萨摩诃萨学一切法无相、无念、无作意时，常能增长所行善法，所谓布施波罗蜜多乃至般若波罗蜜多，若四静虑、四无量、四无色定，若四念住乃至八圣道支，若空、无相、无愿解脱门，若内空乃至无性自性空，若真如乃至不思议界，若苦、集、灭、道圣谛，若八解脱乃至十遍处，若极喜地乃至法云地，若一切陀罗尼门、三摩地门，若五眼、六神通，若如来十力乃至十八佛不共法，若无忘失法、恒住舍性，若一切智、道相智、一切相智，若成熟有情、严净佛土。诸如是等一切佛法，皆由学无相、无念、无作意而得增长。所以者何？诸菩萨摩诃萨除空、无相、无愿解脱门，更无有余要所学法。何以故？善现，三解脱门总摄一切妙善法故。所以者何？空解脱门观一切法自相皆空，无相解脱门观一切法远离众相，无愿解脱门观一切法远离所愿。诸菩萨摩诃萨依此三门，能摄一切殊胜善法；离此三门，所应修学殊胜善法不得生长。

“复次，善现，若菩萨摩诃萨能学如是三解脱门，则能学色蕴乃至识蕴，亦能学眼处乃至意处，亦能学色处乃至法处，亦能学眼界乃至意界，亦能学色界乃至法界，亦能学眼识界乃至意识界，亦能学眼触乃至意触，亦能学眼触为缘所生诸受乃至意触为缘所生诸受，亦能学地界乃至识界，亦能学因缘乃至增上缘，亦能学从缘所生诸法，亦能学无明乃至老死，亦能学内空乃至无性自性空，亦能学真如乃至不思议界，亦能学苦、集、灭、道圣谛，亦能学布施波罗蜜多乃至般若波罗蜜多，亦能学四静虑、四无量、四无色定，亦能学四念住乃至八圣道支，亦能学八解脱乃至十遍处，亦能学极喜地乃至法云地，亦能学一切陀罗尼门、三摩地门，亦能学五眼、六神通，亦能学如来十力乃至十八佛不共法，亦能学无忘失法、恒住舍性，亦能学一切智、道相智、一切相智，亦能学成熟有情、严净佛土，亦能学诸余无量无边佛法。”

具寿善现白言：“世尊，云何菩萨摩诃萨能学如是三解脱门，则能学色蕴乃至识蕴？”

佛告善现：“若菩萨摩诃萨行深般若波罗蜜多时，能如实知色乃至识若相、若生灭、若真如，是名能学色乃至识。

“善现，云何菩萨摩诃萨行深般若波罗蜜多时，如实知色相？谓菩萨摩诃萨行深般若波罗蜜多时，如实知色毕竟有孔、毕竟有隙，譬如聚沫性不坚固。是名菩萨摩诃萨行深般若波罗蜜多时，如实知色相。

“善现，云何菩萨摩诃萨行深般若波罗蜜多时，如实知色生灭？谓菩萨摩诃萨行深般若波罗蜜多时，如实知色生时无所从来、灭时无所至去，虽无来无去而生灭相应。是名菩萨摩诃萨行深般若波罗蜜多时，如实知色生灭。

“善现，云何菩萨摩诃萨行深般若波罗蜜多时，如实知色真如？谓菩萨摩诃萨行深般若波罗蜜多时，如实知色真如无生无灭、无来无去、无染无净、无增无减，常如其性，不虚妄、不变易，故名真如。是名菩萨摩诃萨行深般若波罗蜜多时，如实知色真如。

“善现，云何菩萨摩诃萨行深般若波罗蜜多时，如实知受相？谓菩萨摩诃萨行深般若波罗蜜多时，如实知受毕竟如痈，毕竟如箭，速起速灭，犹若浮泡，虚伪不住，三和合起，是名菩萨摩诃萨如实知受相。

“善现，云何菩萨摩诃萨行深般若波罗蜜多时，如实知受生灭？谓菩萨摩诃萨行深般若波罗蜜多时，如实知受生时无所从来、灭时无所至去，虽无来无去而生灭相应。是名菩萨摩诃萨行深般若波罗蜜多时，如实知受生灭。

“善现，云何菩萨摩诃萨行深般若波罗蜜多时，如实知受真如？谓菩萨摩诃萨行深般若波罗蜜多时，如实知受真如无生无灭、无来无去、无染无净、无增无减，常如其性，不虚妄、不变易，故名真如。是名菩萨摩诃萨行深般若波罗蜜多时，如实知受真如。

“善现，云何菩萨摩诃萨行深般若波罗蜜多时，如实知想相？谓菩萨摩诃萨行深般若波罗蜜多时，如实知想犹如阳焰水不可得，渴爱因缘妄起此想，发假言说。是名菩萨摩诃萨行深般若波罗蜜多时，如实知想相。

“善现，云何菩萨摩诃萨行深般若波罗蜜多时，如实知想生灭？谓菩萨摩诃萨行深般若波罗蜜多时，如实知想生时无所从来、灭时无所至去，虽无来无去而生灭相应。是名菩萨摩诃萨行深般若波罗蜜多时，如实知想生灭。

“善现，云何菩萨摩诃萨行深般若波罗蜜多时，如实知想真如？谓菩萨摩诃萨行深般若波罗蜜多时，如实知想真如无生无灭、无来无去、无染无净、无增无减，常如其性，不虚妄、不变易，故名真如。是名菩萨摩诃萨行深般若波罗蜜多时，如实知想真如。

## 大般若波罗蜜多经卷第四百七十二

### 第二分善达品第七十七之二

“善现，云何菩萨摩诃萨行深般若波罗蜜多时，如实知行相？谓菩萨摩诃萨行深般若波罗蜜多时，如实知行如芭蕉柱，叶叶析除实不可得。是名菩萨摩诃萨行深般若波罗蜜多时，如实知行相。

“善现，云何菩萨摩诃萨行深般若波罗蜜多时，如实知行生灭？谓菩萨摩诃萨行深般若波罗蜜多时，如实知行生时无所从来、灭时无所至去，虽无来无去而生灭相应。是名菩萨摩诃萨行深般若波罗蜜多时，如实知行生灭。

“善现，云何菩萨摩诃萨行深般若波罗蜜多时，如实知行真如？谓菩萨摩诃萨行深般若波罗蜜多时，如实知行真如无生无灭、无来无去、无染无净、无增无减，常如其性，不虚妄、不变易，故名真如，是名菩萨摩诃萨行深般若波罗蜜多时，如实知行真如。

“善现，云何菩萨摩诃萨行深般若波罗蜜多时，如实知识相？谓菩萨摩诃萨行深般若波罗蜜多时，如实知识如诸幻事，众缘和合假施设有，实不可得。谓如幻师或彼弟子，于四衢道幻作四军，所谓象军、马军、车军、步军，或复幻作诸余色类相，虽似有而无其实；识亦如是，实不可得。是名菩萨摩诃萨行深般若波罗蜜多时，如实知识相。

“善现，云何菩萨摩诃萨行深般若波罗蜜多时，如实知识生灭？谓菩萨摩诃萨行深般若波罗蜜多时，如实知识生时无所从来、灭时无所至去，虽无来无去而生灭相应。是名菩萨摩诃萨行深般若波罗蜜多时，如实知识生灭。

“善现，云何菩萨摩诃萨行深般若波罗蜜多时，如实知识真如？谓菩萨摩诃萨行深般若波罗蜜多时，如实知识真如无生无灭、无来无去、无染无净、无增无减，常如其性，不虚妄、不变易，故名真如。是名菩萨摩诃萨行深般若波罗蜜多时，如实知识真如。

“善现，是为菩萨摩诃萨能学如是三解脱门，则能学色蕴乃至识蕴。”

具寿善现复白佛言：“云何菩萨摩诃萨能学如是三解脱门，亦能学眼处乃至意处？”

佛告善现：“若菩萨摩诃萨行深般若波罗蜜多时，如实知眼处眼处自性空，乃至意处意处自性空，内处自性不可得故。善现，是为菩萨摩诃萨能学如是三解脱门，亦能学眼处乃至意处。”

具寿善现复白佛言：“云何菩萨摩诃萨能学如是三解脱门，亦能学色处乃至法处？”

佛告善现：“若菩萨摩诃萨行深般若波罗蜜多时，如实知色处色处自性空，乃至法处法处自性空，外处自性不可得故。善现，是为菩萨摩诃萨能学如是三解脱门，亦能学色处乃至法处。”

具寿善现复白佛言：“云何菩萨摩诃萨能学如是三解脱门，亦能学眼界乃至意界？”

佛告善现：“若菩萨摩诃萨行深般若波罗蜜多时，如实知眼界眼界自性空，乃至意界意界自性空。善现，是为菩萨摩诃萨能学如是三解脱门，亦能学眼界乃至意界。”

具寿善现复白佛言：“云何菩萨摩诃萨能学如是三解脱门，亦能学色界乃至法界？”

佛告善现：“若菩萨摩诃萨行深般若波罗蜜多时，如实知色界色界自性空，乃至法界法界自性空。善现，是为菩萨摩诃萨能学如是三解脱门，亦能学色界乃至法界。”

具寿善现复白佛言：“云何菩萨摩诃萨能学如是三解脱门，亦能学眼识界乃至意识界？”

佛告善现：“若菩萨摩诃萨行深般若波罗蜜多时，如实知眼识界眼识界自性空，乃至意识界意识界自性空。善现，是为菩萨摩诃萨能学如是三解脱门，亦能学眼识界乃至意识界。”

具寿善现复白佛言：“云何菩萨摩诃萨能学如是三解脱门，亦能学眼触乃至意触？”

佛告善现：“若菩萨摩诃萨行深般若波罗蜜多时，如实知眼触眼触自性空，乃至意触意触自性空。善现，是为菩萨摩诃萨能学如是三解脱门，亦能学眼触乃至意触。”

具寿善现复白佛言：“云何菩萨摩诃萨能学如是三解脱门，亦能学眼触为缘所生诸受乃至意触为缘所生诸受？”

佛告善现：“若菩萨摩诃萨行深般若波罗蜜多时，如实知眼触为缘所生诸受眼触为缘所生诸受自性空，乃至意触为缘所生诸受意触为缘所生诸受自性空。善现，是为菩萨摩诃萨能学如是三解脱门，亦能学眼触为缘所生诸受乃至意触为缘所生诸受。”

具寿善现复白佛言：“云何菩萨摩诃萨能学如是三解脱门，亦能学地界乃至识界？”

佛告善现：“若菩萨摩诃萨行深般若波罗蜜多时，如实知地界地界自性空，乃至识界识界自性空。善现，是为菩萨摩诃萨能学如是三解脱门，亦能学地界乃至识界。”

具寿善现复白佛言：“云何菩萨摩诃萨能学如是三解脱门，亦能学因缘乃至增上缘？”

佛告善现：“若菩萨摩诃萨行深般若波罗蜜多时，如实知因缘是种子相，等无间缘是开发相，所缘缘是任持相，增上缘是不碍相，自性本空，远离二法。善现，是为菩萨摩诃萨能学如是三解脱门，亦能学因缘乃至增上缘。”

具寿善现复白佛言：“云何菩萨摩诃萨能学如是三解脱门，亦能学从缘所生诸法？”

佛告善现：“若菩萨摩诃萨行深般若波罗蜜多时，如实知一切从缘所生法不生不灭、不断不常、不一不异、不来不去，绝诸戏论、本性憺怕。善现，是为菩萨摩诃萨能学如是三解脱门，亦能学从缘所生诸法。”

具寿善现复白佛言：“云何菩萨摩诃萨能学如是三解脱门，亦能学无明乃至老死？”

佛告善现：“若菩萨摩诃萨行深般若波罗蜜多时，如实知无明乃至老死无生无灭、无染无净，自性本空，远离二法。善现，是为菩萨摩诃萨能学如是三解脱门，亦能学无明乃至老死。”

具寿善现复白佛言：“云何菩萨摩诃萨能学如是三解脱门，亦能学内空乃至无性自性空？”

佛告善现：“若菩萨摩诃萨行深般若波罗蜜多时，如实知内空乃至无性自性空皆无自性、都不可得而能安住。善现，是为菩萨摩诃萨能学如是三解脱门，亦能学内空乃至无性自性空。”

具寿善现复白佛言：“云何菩萨摩诃萨能学如是三解脱门，亦能学真如乃至不思议界？”

佛告善现：“若菩萨摩诃萨行深般若波罗蜜多时，如实知真如乃至不思议界皆无戏论、都无分别而能安住。善现，是为菩萨摩诃萨能学如是三解脱门，亦能学真如乃至不思议界。”

具寿善现复白佛言：“云何菩萨摩诃萨能学如是三解脱门，亦能学苦、集、灭、道圣谛？”

佛告善现：“若菩萨摩诃萨行深般若波罗蜜多时，如实知苦是逼迫相、集是生起相、灭是寂静相、道是出离相，自性本空，远离二法，是圣者谛。苦等即真如，真如即苦等，无二无别，唯真圣者能如实知。善现，是为菩萨摩诃萨能学如是三解脱门，亦能学苦、集、灭、道圣谛。”

具寿善现复白佛言：“云何菩萨摩诃萨能学如是三解脱门，亦能学布施波罗蜜多乃至般若波罗蜜多？”

佛告善现：“若菩萨摩诃萨行深般若波罗蜜多时，如实知布施波罗蜜多乃至般若波罗蜜多无增无减、无染无净、无自性、不可得而能修习。善现，是为菩萨摩诃萨能学如是三解脱门，亦能学布施波罗蜜多乃至般若波罗蜜多。”

具寿善现复白佛言：“云何菩萨摩诃萨能学如是三解脱门，亦能学四静虑、四无量、四无色定？”

佛告善现：“若菩萨摩诃萨行深般若波罗蜜多时，如实知四静虑、四无量、四无色定无增无减、无染无净、无自性、不可得而能修习。善现，是为菩萨摩诃萨能学如是三解脱门，亦能学四静虑、四无量、四无色定。”

具寿善现复白佛言：“云何菩萨摩诃萨能学如是三解脱门，亦能学四念住乃至八圣道支？”

佛告善现：“若菩萨摩诃萨行深般若波罗蜜多时，如实知四念住乃至八圣道支无增无减、无染无净、无自性、不可得而能修习。善现，是为菩萨摩诃萨能如是学三解脱门，亦能学四念住乃至八圣道支。”

具寿善现复白佛言：“云何菩萨摩诃萨能学如是三解脱门，亦能学八解脱乃至十遍处？”

佛告善现：“若菩萨摩诃萨行深般若波罗蜜多时，如实知八解脱乃至十遍处无增无减、无染无净、无自性、不可得而能修习。善现，是为菩萨摩诃萨能如是学三解脱门，亦能学八解脱乃至十遍处。”

具寿善现复白佛言：“云何菩萨摩诃萨能学如是三解脱门，亦能学极喜地乃至法云地？”

佛告善现：“若菩萨摩诃萨行深般若波罗蜜多时，如实知极喜地乃至法云地无增无减、无染无净、无自性、不可得而能修习。善现，是为菩萨摩诃萨能如是学三解脱门，亦能学极喜地乃至法云地。”

具寿善现复白佛言：“云何菩萨摩诃萨能学如是三解脱门，亦能学一切陀罗尼门、三摩地门？”

佛告善现：“若菩萨摩诃萨行深般若波罗蜜多时，如实知一切陀罗尼门、三摩地门无增无减、无染无净、无自性、不可得而能修习。善现，是为菩萨摩诃萨能如是学三解脱门，亦能学一切陀罗尼门、三摩地门。”

具寿善现复白佛言：“云何菩萨摩诃萨能如是学三解脱门，亦能学五眼、六神通？”

佛告善现：“若菩萨摩诃萨行深般若波罗蜜多时，如实知五眼、六神通无增无减、无染无净、无自性、不可得而能修习。善现，是为菩萨摩诃萨能如是学三解脱门，亦能学五眼、六神通。”

具寿善现复白佛言：“云何菩萨摩诃萨能如是学三解脱门，亦能学如来十力乃至十八佛不共法？”

佛告善现：“若菩萨摩诃萨行深般若波罗蜜多时，如实知如来十力乃至十八佛不共法无增无减、无染无净、无自性、不可得而能修习。善现，是为菩萨摩诃萨能如是学三解脱门，亦能学如来十力乃至十八佛不共法。”

具寿善现复白佛言：“云何菩萨摩诃萨能如是学三解脱门，亦能学无忘失法、恒住舍性？”

佛告善现：“若菩萨摩诃萨行深般若波罗蜜多时，如实知无忘失法、恒住舍性无增无减、无染无净、无自性、不可得而能修习。善现，是为菩萨摩诃萨能如是学三解脱门，亦能学无忘失法、恒住舍性。”

具寿善现复白佛言：“云何菩萨摩诃萨能如是学三解脱门，亦能学一切智、道相智、一切相智？”

佛告善现：“若菩萨摩诃萨行深般若波罗蜜多时，如实知一切智、道相智、一切相智无增无减、无染无净、无自性、不可得而能修习。善现，是为菩萨摩诃萨能如是学三解脱门，亦能学一切智、道相智、一切相智。”

具寿善现复白佛言：“云何菩萨摩诃萨能如是学三解脱门，亦能学成熟有情、严净佛土？”

佛告善现：“若菩萨摩诃萨行深般若波罗蜜多时，如实知成熟有情、严净佛土无增无减、无染无净、无自性、不可得而能修习。善现，是为菩萨摩诃萨能如是学三解脱门，亦能学成熟有情、严净佛土。”

具寿善现复白佛言：“云何菩萨摩诃萨能如是学三解脱门，亦能学诸余无量无边佛法？”

佛告善现：“若菩萨摩诃萨行深般若波罗蜜多时，如实知诸余无量无边佛法无增无减、无染无净、无自性、不可得而能修习。善现，是为菩萨摩诃萨能如是学三解脱门，亦能学诸余无量无边佛法。”

尔时，具寿善现白佛言：“世尊，若菩萨摩诃萨行深般若波罗蜜多时，如实了知色等诸法各各差别不相杂乱，将无以色乃至以识坏法界耶？将无以眼处乃至以意处坏法界耶？将无以色处乃至以法处坏法界耶？将无以眼界乃至以意界坏法界耶？将无以色界乃至以法界坏法界耶？将无以眼识界乃至以意识界坏法界耶？将无以眼触乃至以意触坏法界耶？将无以眼触为缘所生诸受乃至以意触为缘所生诸受坏法界耶？将无以地界乃至以识界坏法界耶？将无以因缘乃至以增上缘坏法界耶？将无以从缘所生诸法坏法界耶？将无以无明乃至以老死坏法界耶？将无以内空乃至以无性自性空坏法界耶？将无以真如乃至以不思议界坏法界耶？将无以苦、集、灭、道圣谛坏法界耶？将无以布施波罗蜜多乃至以般若波罗蜜多坏法界耶？将无以四静虑、四无量、四无色定坏法界耶？将无以四念住乃至以八圣道支坏法界耶？将无以空、无相、无愿解脱门坏法界耶？将无以八解脱、八胜处、九次第定、十遍处坏法界耶？将无以净观地乃至以如来地坏法界耶？将无以极喜地乃至以法云地坏法界耶？将无以一切陀罗尼门、三摩地门坏法界耶？将无以五眼、六神通坏法界耶？将无以如来十力乃至以十八佛不共法坏法界耶？将无以三十二大士相、八十随好坏法界耶？将无以无忘失法、恒住舍性坏法界耶？将无以一切智、道相智、一切相智坏法界耶？将无以预流果乃至以独觉菩提坏法界耶？将无以一切菩萨摩诃萨行坏法界耶？将无以诸佛无上正等菩提坏法界耶？将无以一切智智坏法界耶？何以故？世尊，法界无二无差别故。”

佛告善现：“若离法界，余法可得，可言彼法能坏法界；然离法界，无法可得，故无余法能坏法界。所以者何？诸佛、菩萨、独觉、声闻，知离法界，无法可得；既知无法离于法界，亦不为他施设宣说，是故法界无能坏者。如是，善现，诸菩萨摩诃萨行深般若波罗蜜多时，应学法界无二、无别、不可坏相。”

具寿善现复白佛言：“若菩萨摩诃萨欲学法界，当于何学？”

佛告善现：“若菩萨摩诃萨欲学法界，当于一切法学。所以者何？善现，以一切法皆入法界故。”

具寿善现复白佛言：“何因缘故，说一切法皆入法界？”

佛告善现：“若佛出世、若不出世，诸法法尔，皆入法界无差别相，不由佛说。所以者何？善现，若善法非善法、若有记法无记法、若有漏法无漏法、若世间法出世间法、若有为法无为法，如是等一切法，无不皆入无相、无为、性空法界。是故，善现，诸菩萨摩诃萨行深般若波罗蜜多时，欲学法界，当学一切法；若学一切法，即是学法界。”

具寿善现复白佛言：“若一切法皆入法界无二无别，诸菩萨摩诃萨云何当学般若波罗蜜多乃至布施波罗蜜多？云何当学初静虑乃至第四静虑？云何当学慈无量乃至舍无量？云何当学空无边处定乃至非想非非想处定？云何当学四念住乃至八圣道支？云何当学空、无相、无愿解脱门？云何当学八解脱乃至十遍处？云何当学极喜地乃至法云地？云何当学一切陀罗尼门、三摩地门？云何当学内空乃至无性自性空？云何当学真如乃至不思议界？云何当学苦、集、灭、道圣谛？云何当学五眼、六神通？云何当学如来十力乃至十八佛不共法？云何当学无忘失法、恒住舍性？云何当学一切智、道相智、一切相智？云何当学成满三十二大士相、八十随好？云何当学成满刹帝利大族、婆罗门大族、长者大族、居士大族？云何当学成满四大王众天乃至他化自在天？云何当学成满梵众天乃至广果天？云何当学成满无想有情天法而不乐生彼？云何当学成满净居天法而不乐生彼？云何当学空无边处天法乃至非想非非想处天法而不乐生彼？云何当学初发菩提心乃至第十发菩提心？云何当学趣证菩萨正性离生？云何当学一切声闻及独觉地而不作证？云何当学成熟有情、严净佛土？云何当学诸陀罗尼及无碍辩？云何当学一切菩萨摩诃萨道及佛无上正等菩提，如是学已知一切法一切种相，便能证得一切智智？

“世尊，非法界中有如是等种种分别，将无菩萨摩诃萨众由此分别行于颠倒，无戏论中起诸戏论？何以故？真法界中都无分别戏论事故。

“世尊，法界非色、受、想、行、识，亦不离色、受、想、行、识；色、受、想、行、识即是法界，法界即是色、受、想、行、识。

“世尊，法界非眼处乃至意处，亦不离眼处乃至意处；眼处乃至意处即是法界，法界即是眼处乃至意处。

“世尊，法界非色处乃至法处，亦不离色处乃至法处；色处乃至法处即是法界，法界即是色处乃至法处。

“世尊，法界非眼界乃至意界，亦不离眼界乃至意界；眼界乃至意界即是法界，法界即是眼界乃至意界。

“世尊，法界非色界乃至法界，亦不离色界乃至法界；色界乃至法界即是法界，法界即是色界乃至法界。

“世尊，法界非眼识界乃至意识界，亦不离眼识界乃至意识界；眼识界乃至意识界即是法界，法界即是眼识界乃至意识界。

“世尊，法界非眼触乃至意触，亦不离眼触乃至意触；眼触乃至意触即是法界，法界即是眼触乃至意触。

“世尊，法界非眼触为缘所生诸受乃至意触为缘所生诸受，亦不离眼触为缘所生诸受乃至意触为缘所生诸受；眼触为缘所生诸受乃至意触为缘所生诸受即是法界，法界即是眼触为缘所生诸受乃至意触为缘所生诸受。

“世尊，法界非地界乃至识界，亦不离地界乃至识界；地界乃至识界即是法界，法界即是地界乃至识界。

“世尊，法界非因缘乃至增上缘，亦不离因缘乃至增上缘；因缘乃至增上缘即是法界，法界即是因缘乃至增上缘。

“世尊，法界非从缘所生诸法，亦不离从缘所生诸法；从缘所生诸法即是法界，法界即是从缘所生诸法。

“世尊，法界非无明乃至老死，亦不离无明乃至老死；无明乃至老死即是法界，法界即是无明乃至老死。

“世尊，法界非布施波罗蜜多乃至般若波罗蜜多，亦不离布施波罗蜜多乃至般若波罗蜜多；布施波罗蜜多乃至般若波罗蜜多即是法界，法界即是布施波罗蜜多乃至般若波罗蜜多。

“世尊，法界非四静虑、四无量、四无色定，亦不离四静虑、四无量、四无色定；四静虑、四无量、四无色定即是法界，法界即是四静虑、四无量、四无色定。

“世尊，法界非四念住乃至八圣道支，亦不离四念住乃至八圣道支；四念住乃至八圣道支即是法界，法界即是四念住乃至八圣道支。

“世尊，法界非空、无相、无愿解脱门，亦不离空、无相、无愿解脱门；空、无相、无愿解脱门即是法界，法界即是空、无相、无愿解脱门。

“世尊，法界非内空乃至无性自性空，亦不离内空乃至无性自性空；内空乃至无性自性空即是法界，法界即是内空乃至无性自性空。

“世尊，法界非苦、集、灭、道圣谛，亦不离苦、集、灭、道圣谛；苦、集、灭、道圣谛即是法界，法界即是苦、集、灭、道圣谛。

“世尊，法界非八解脱乃至十遍处，亦不离八解脱乃至十遍处；八解脱乃至十遍处即是法界，法界即是八解脱乃至十遍处。

“世尊，法界非净观地乃至如来地，亦不离净观地乃至如来地；净观地乃至如来地即是法界，法界即是净观地乃至如来地。

“世尊，法界非极喜地乃至法云地，亦不离极喜地乃至法云地；极喜地乃至法云地即是法界，法界即是极喜地乃至法云地。

“世尊，法界非一切陀罗尼门、三摩地门，亦不离一切陀罗尼门、三摩地门；一切陀罗尼门、三摩地门即是法界，法界即是一切陀罗尼门、三摩地门。

“世尊，法界非五眼、六神通，亦不离五眼、六神通；五眼、六神通即是法界，法界即是五眼、六神通。

“世尊，法界非如来十力乃至十八佛不共法，亦不离如来十力乃至十八佛不共法；如来十力乃至十八佛不共法即是法界，法界即是如来十力乃至十八佛不共法。

“世尊，法界非无忘失法、恒住舍性，亦不离无忘失法、恒住舍性；无忘失法、恒住舍性即是法界，法界即是无忘失法、恒住舍性。

“世尊，法界非一切智、道相智、一切相智，亦不离一切智、道相智、一切相智；一切智、道相智、一切相智即是法界，法界即是一切智、道相智、一切相智。

“世尊，法界非三十二大士相、八十随好，亦不离三十二大士相、八十随好、三十二大士相、八十随好即是法界，法界即是三十二大士相、八十随好。

“世尊，法界非预流果乃至独觉菩提，亦不离预流果乃至独觉菩提；预流果乃至独觉菩提即是法界，法界即是预流果乃至独觉菩提。

“世尊，法界非一切菩萨摩诃萨行、诸佛无上正等菩提，亦不离一切菩萨摩诃萨行、诸佛无上正等菩提；一切菩萨摩诃萨行、诸佛无上正等菩提即是法界，法界即是一切菩萨摩诃萨行、诸佛无上正等菩提。

“世尊，法界非善、非善法，亦不离善、非善法；善、非善法即是法界，法界即是善、非善法。

“世尊，法界非有记、无记法，亦不离有记、无记法；有记、无记法即是法界，法界即是有记、无记法。

“世尊，法界非有漏、无漏法，亦不离有漏、无漏法；有漏、无漏法即是法界，法界即是有漏、无漏法。

“世尊，法界非世间、出世间法，亦不离世间、出世间法；世间、出世间法即是法界，法界即是世间、出世间法。”

“世尊，法界非有为、无为法，亦不离有为、无为法；有为、无为法即是法界，法界即是有为、无为法。”

佛告善现：“如是，如是，如汝所说，真法界中无一切种分别戏论，法界非色、受、想、行、识，亦不离色、受、想、行、识；法界即色、受、想、行、识，色、受、想、行、识即法界；如是乃至法界非有为、无为法，亦不离有为、无为法；法界即有为、无为法，有为、无为法即法界。

“复次，善现，诸菩萨摩诃萨行深般若波罗蜜多时，若见有法离法界者，便非正趣所求无上正等菩提。是故，善现，诸菩萨摩诃萨行深般若波罗蜜多时，不见有法离真法界。

“善现当知，诸菩萨摩诃萨行深般若波罗蜜多时，知一切法即真法界，方便善巧无名相法，为诸有情寄名相说，谓此是色、受、想、行、识，此是眼处乃至意处，此是色处乃至法处，此是眼界乃至意界，此是色界乃至法界，此是眼识界乃至意识界，此是眼触乃至意触，此是眼触为缘所生诸受乃至意触为缘所生诸受，此是地界乃至识界，此是因缘乃至增上缘，此是从缘所生诸法，此是无明乃至老死，此是善法、非善法，此是有记法、无记法，此是有漏法、无漏法，此是世间法、出世间法，此是有为法、无为法，此是布施波罗蜜多乃至般若波罗蜜多，此是四静虑、四无量、四无色定，此是四念住乃至八圣道支，此是空、无相、无愿解脱门，此是内空乃至无性自性空，此是真如乃至不思议界，此是苦、集、灭、道圣谛，此是八解脱乃至十遍处，此是净观地乃至如来地，此是极喜地乃至法云地，此是一切陀罗尼门、三摩地门，此是五眼、六神通，此是如来十力乃至十八佛不共法，此是无忘失法、恒住舍性，此是一切智、道相智、一切相智，此是三十二大士相、八十随好，此是预流果乃至独觉菩提，此是一切菩萨摩诃萨行，此是诸佛无上正等菩提。

“如工幻师或彼弟子，执持少物，于众人前幻作种种异类色相，谓或幻作男女、大小；或复幻作象、马、牛、羊、驼、驴、鸡等种种禽兽；或复幻作城邑、聚落、园林、池沼，种种庄严甚可爱乐；或复幻作衣服、饮食、房舍、卧具、华香、璎珞，种种珍宝、财谷、库藏；或复幻作无量种类伎乐俳优，令无量人欢娱受乐；或复幻作种种形相令行布施，或令持戒，或令安忍，或令精进，或令习定，或令修慧；或复现生刹帝利大族乃至居士大族；或复幻作诸山、大海、妙高山王、轮围山等；或复现生四大王众天乃至他化自在天；或复现生梵众天乃至色究竟天；或复现生空无边处天乃至非想非非想处天；或复现作预流、一来、不还、阿罗汉、独觉；或复现作菩萨摩诃萨，从初发心修行布施波罗蜜多乃至般若波罗蜜多，修行四静虑、四无量、四无色定，修行四念住乃至八圣道支，修行空、无相、无愿解脱门，学住内空乃至无性自性空，学住真如乃至不思议界，学住苦、集、灭、道圣谛，趣入菩萨正性离生，修行极喜地乃至法云地，引发种种殊胜神通，放大光明照诸世界，成熟有情，严净佛土，游戏一切静虑、解脱、等持、等至、诸陀罗尼及三摩地，修行种种诸佛功德；或复幻作如来形像，具三十二大丈夫相，八十随好圆满庄严，成就十力、四无所畏、四无碍解、大慈、大悲、大喜、大舍、十八佛不共法、无忘失法、恒住舍性、一切智、道相智、一切相智等无量无边不可思议殊胜功德。

“善现，如是幻师或彼弟子为惑他故，在众人前幻作此等诸幻化事。其中无智男女大小见是事已，咸惊叹言：‘奇哉！此人妙解众技，能作种种甚希有事！乃至能作如来之身，相好庄严，具诸功德，令众欢乐，自显伎能。’其中有智见此事已，作是思惟：‘甚为神异！如何此人能现是事？其中虽无实事可得，而令愚人迷谬欢悦，于无实物起实物想！’唯有智者了达皆空，虽有见闻而无执著。

## 大般若波罗蜜多经卷第四百七十三

### 第二分善达品第七十七之三

“如是，善现，诸菩萨摩诃萨行深般若波罗蜜多时，虽不见法界离诸法有，不见诸法离法界有，不见有情及彼施设实事可得，而能发生方便善巧，自修行六波罗蜜多，亦劝他修行六波罗蜜多，无倒称扬修行六波罗蜜多法，欢喜赞叹修行六波罗蜜多者；自受持十善业道，亦劝他受持十善业道，无倒称扬受持十善业道法，欢喜赞叹受持十善业道者；自受持五戒，亦劝他受持五戒，无倒称扬受持五戒法，欢喜赞叹受持五戒者；自受持八戒，亦劝他受持八戒，无倒称扬受持八戒法，欢喜赞叹受持八戒者；自受持出家戒，亦劝他受持出家戒，无倒称扬受持出家戒法，欢喜赞叹受持出家戒者；自修行四静虑，亦劝他修行四静虑，无倒称扬修行四静虑法，欢喜赞叹修行四静虑者；自修行四无量，亦劝他修行四无量，无倒称扬修行四无量法，欢喜赞叹修行四无量者；自修行四无色定，亦劝他修行四无色定，无倒称扬修行四无色定法，欢喜赞叹修行四无色定者；自修行四念住乃至八圣道支，亦劝他修行四念住乃至八圣道支，无倒称扬修行四念住乃至八圣道支法，欢喜赞叹修行四念住乃至八圣道支者；自修行空、无相、无愿解脱门，亦劝他修行空、无相、无愿解脱门，无倒称扬修行空、无相、无愿解脱门法，欢喜赞叹修行空、无相、无愿解脱门者；自安住内空乃至无性自性空，亦劝他安住内空乃至无性自性空，无倒称扬安住内空乃至无性自性空法，欢喜赞叹安住内空乃至无性自性空者；自安住真如乃至不思议界，亦劝他安住真如乃至不思议界，无倒称扬安住真如乃至不思议界法，欢喜赞叹安住真如乃至不思议界者；自安住苦、集、灭、道圣谛，亦劝他安住苦、集、灭、道圣谛，无倒称扬安住苦、集、灭、道圣谛法，欢喜赞叹安住苦、集、灭、道圣谛者；自修行八解脱，亦劝他修行八解脱，无倒称扬修行八解脱法，欢喜赞叹修行八解脱者；自修行八胜处，亦劝他修行八胜处，无倒称扬修行八胜处法，欢喜赞叹修行八胜处者；自修行九次第定，亦劝他修行九次第定，无倒称扬修行九次第定法，欢喜赞叹修行九次第定者；自修行十遍处，亦劝他修行十遍处，无倒称扬修行十遍处法，欢喜赞叹修行十遍处者；自修行菩萨十地，亦劝他修行菩萨十地，无倒称扬修行菩萨十地法，欢喜赞叹修行菩萨十地者；自修行一切陀罗尼门，亦劝他修行一切陀罗尼门，无倒称扬修行一切陀罗尼门法，欢喜赞叹修行一切陀罗尼门者；自修行一切三摩地门，亦劝他修行一切三摩地门，无倒称扬修行一切三摩地门法，欢喜赞叹修行一切三摩地门者；自圆满五眼，亦劝他圆满五眼，无倒称扬圆满五眼法，欢喜赞叹圆满五眼者；自圆满六神通，亦劝他圆满六神通，无倒称扬圆满六神通法，欢喜赞叹圆满六神通者；自圆满如来十力，亦劝他圆满如来十力，无倒称扬圆满如来十力法，欢喜赞叹圆满如来十力者；自圆满四无所畏，亦劝他圆满四无所畏，无倒称扬圆满四无所畏法，欢喜赞叹圆满四无所畏者；自圆满四无碍解，亦劝他圆满四无碍解，无倒称扬圆满四无碍解法，欢喜赞叹圆满四无碍解者；自圆满大慈、大悲、大喜、大舍，亦劝他圆满大慈、大悲、大喜、大舍，无倒称扬圆满大慈、大悲、大喜、大舍法，欢喜赞叹圆满大慈、大悲、大喜、大舍者；自圆满十八佛不共法，亦劝他圆满十八佛不共法，无倒称扬圆满十八佛不共法法，欢喜赞叹圆满十八佛不共法者；自圆满无忘失法，亦劝他圆满无忘失法，无倒称扬圆满无忘失法法，欢喜赞叹圆满无忘失法者；自圆满恒住舍性，亦劝他圆满恒住舍性，无倒称扬圆满恒住舍性法，欢喜赞叹圆满恒住舍性者；自圆满一切智，亦劝他圆满一切智，无倒称扬圆满一切智法，欢喜赞叹圆满一切智者；自圆满道相智，亦劝他圆满道相智，无倒称扬圆满道相智法，欢喜赞叹圆满道相智者；自圆满一切相智，亦劝他圆满一切相智，无倒称扬圆满一切相智法，欢喜赞叹圆满一切相智者；自圆满三十二大士相、八十随好，亦劝他圆满三十二大士相、八十随好，无倒称扬圆满三十二大士相、八十随好法，欢喜赞叹圆满三十二大士相、八十随好者。

“善现，若真法界初、中、后际有差别者，则诸菩萨摩诃萨行深般若波罗蜜多时，不能施设方便善巧，为诸有情说真法界，严净佛土，成熟有情，修诸菩萨摩诃萨行，证得无上正等菩提，能尽未来利乐一切；以真法界初、中、后际常无差别，是故菩萨摩诃萨行深般若波罗蜜多时，能善施设方便善巧，为诸有情说真法界，严净佛土，成熟有情，修诸菩萨摩诃萨行，证得无上正等菩提，能尽未来利乐一切。”

### 第二分实际品第七十八之一

尔时，具寿善现白佛言：“世尊，若诸有情、有情施设俱毕竟不可得，诸菩萨摩诃萨为谁故行甚深般若波罗蜜多？”

佛告善现：“诸菩萨摩诃萨但以实际为量故行甚深般若波罗蜜多。善现当知，若有情际异实际者，诸菩萨摩诃萨则不应行甚深般若波罗蜜多；以有情际不异实际，是故菩萨摩诃萨众为诸有情行深般若波罗蜜多。复次，善现，诸菩萨摩诃萨行深般若波罗蜜多时，以不坏实际法，安立有情令住实际。”

具寿善现复白佛言：“若有情际即是实际，云何菩萨摩诃萨行深般若波罗蜜多时，以不坏实际法，安立有情令住实际？世尊，若菩萨摩诃萨行深般若波罗蜜多时，安立有情令住实际，则为安立实际令住实际。世尊，若菩萨摩诃萨行深般若波罗蜜多时，安立实际令住实际，则为安立自性令住自性，然理不应安立自性令住自性，云何可说诸菩萨摩诃萨行深般若波罗蜜多时，以不坏实际法，安立有情令住实际？”

佛告善现：“不可安立实际令住实际，亦不可安立自性令住自性，然诸菩萨摩诃萨行深般若波罗蜜多时，有方便善巧故，能安立有情令住实际。而有情际不异实际，有情际与实际，无二、无二处。”

具寿善现复白佛言：“何等名为诸菩萨摩诃萨方便善巧？诸菩萨摩诃萨行深般若波罗蜜多时，由此方便善巧力故，安立有情令住实际，而能不坏实际之相？”

佛告善现：“诸菩萨摩诃萨行深般若波罗蜜多时，成就如是方便善巧；由此方便善巧力故，安立有情令住布施；既安立已，为说布施前、后、中际无差别相，谓作是言：‘如是布施前、后、中际无不皆空，施者、受者、施所得果亦复皆空，如是一切于实际中都无所有、皆不可得。汝等勿执布施、施者、受者、施果各各有异。汝等若能不执布施、施者、受者、施果各异，所修施福，则趣甘露，得甘露果，定以甘露而作后边。’

“复作是言：‘汝等用此所修布施，勿取色乃至识，勿取眼处乃至意处，勿取色处乃至法处，勿取眼界乃至意界，勿取色界乃至法界，勿取眼识界乃至意识界，勿取眼触乃至意触，勿取眼触为缘所生诸受乃至意触为缘所生诸受，勿取地界乃至识界，勿取因缘乃至增上缘，勿取从缘所生诸法，勿取无明乃至老死，勿取布施波罗蜜多乃至般若波罗蜜多，勿取四静虑、四无量、四无色定，勿取四念住乃至八圣道支，勿取空、无相、无愿解脱门，勿取内空乃至无性自性空，勿取真如乃至不思议界，勿取苦、集、灭、道圣谛，勿取八解脱乃至十遍处，勿取净观地乃至如来地，勿取极喜地乃至法云地，勿取一切陀罗尼门、三摩地门，勿取五眼、六神通，勿取如来十力乃至十八佛不共法，勿取三十二大士相、八十随好，勿取无忘失法、恒住舍性，勿取一切智、道相智、一切相智，勿取预流果乃至独觉菩提，勿取一切菩萨摩诃萨行，勿取诸佛无上正等菩提，勿取善、非善法，勿取有记、无记法，勿取有漏、无漏法，勿取世间、出世间法，勿取有为、无为法。所以者何？一切布施布施性空，一切施者施者性空，一切受者受者性空，一切施果施果性空。空中布施、施者、受者及诸施果，皆不可得。何以故？如是诸法差别自性皆毕竟空，毕竟空中如是诸法不可得故。由此诸法不可得故，余所取法亦不可得。’

“复次，善现，诸菩萨摩诃萨行深般若波罗蜜多时，成就如是方便善巧；由此方便善巧力故，安立有情令住净戒；既安立已，复作是言：‘汝等今者，于诸有情应深慈愍，离断生命，广说乃至应离邪见修行正见。所以者何？如是诸法都无自性，汝等不应分别执著。汝等复应如实观察，何法名生欲断其命？复以何缘而断彼命？广说乃至何法名为所邪见境、欲起邪见？复以何缘而起邪见？如是一切自性皆空。’

“善现，是菩萨摩诃萨行深般若波罗蜜多时，成就如是方便善巧，能善成熟诸有情类，以无量门为说布施及净戒果俱不可得，令知布施及净戒果自性皆空。彼既了知所修布施及净戒果自性空已，能于其中不生执著；由不执著，心无散乱；无散乱故，能发妙慧；由此妙慧，永断随眠及诸缠已，入无余依般涅槃界。

“善现，如是依世俗说，不依胜义。所以者何？空中无有少法可得，若已涅槃、若当涅槃、若今涅槃、若涅槃者、若由此故得般涅槃。如是一切都无所有、皆毕竟空，毕竟空性即是涅槃，离此涅槃无别有法。

“复次，善现，诸菩萨摩诃萨行深般若波罗蜜多时，成就如是方便善巧；由此方便善巧力故，见诸有情心多瞋忿，深生慈愍方便教诫，作如是言：‘汝等今者，应修安忍，乐安忍法，调伏其心受安忍行。汝所瞋法，自性皆空，云何于中而生瞋忿？汝等复应如实观察，我由何法而生瞋忿？谁能瞋忿？瞋忿于谁？如是诸法皆本性空，本性空法未曾不空。如是空性，非佛所作，非菩萨作，非独觉作，非声闻作，亦非天、龙、诸神、药叉、健达缚、阿素洛、揭路荼、紧捺洛、莫呼洛伽、人非人作，亦非四大王众天乃至他化自在天作，亦非梵众天乃至色究竟天作，亦非空无边处天乃至非想非非想处天作。汝等复应如实观察，如是瞋忿由何而生？为属于谁？复于谁起？当获何果？现得何利？是一切法皆本性空，非空性中有所瞋忿，故应安忍以自饶益。’

“如是，善现，诸菩萨摩诃萨行深般若波罗蜜多时，成就最胜方便善巧，安立有情于性空理、性空因果，渐以无上正等菩提示现、劝导、赞励、庆喜，令善安住速能证得。善现，如是依世俗说，不依胜义。所以者何？本性空中，能得、所得、得处、得时，一切非有。善现当知，是名实际本性空理。诸菩萨摩诃萨为欲饶益诸有情故，依此实际本性空理行深般若波罗蜜多，不得有情及彼施设。何以故？善现，以一切法离有情故，有情离故法不可得，法及有情相待立故。

“复次，善现，诸菩萨摩诃萨行深般若波罗蜜多时，成就如是方便善巧；由此方便善巧力故，见诸有情身心懈怠退失精进，方便劝导令其发起身心精进修诸善法，作如是言：‘诸善男子，应深信受本性空中，无懈怠法、无懈怠者、无懈怠处、无懈怠时、无由此法发生懈怠。如是一切本性皆空，不越空理。汝等应发身心精进，舍诸懈怠，勤修善法，谓修布施波罗蜜多乃至般若波罗蜜多，若修四静虑、四无量、四无色定，若修四念住乃至八圣道支，若修空、无相、无愿解脱门，若住内空乃至无性自性空，若住真如乃至不思议界，若住苦、集、灭、道圣谛，若修八解脱乃至十遍处，若修净观地乃至如来地，若修极喜地乃至法云地，若修一切陀罗尼门、三摩地门，若修五眼、六神通，若修如来十力乃至十八佛不共法，若修三十二大士相、八十随好，若修无忘失法、恒住舍性，若修一切智、道相智、一切相智，若修预流果乃至独觉菩提，若修一切菩萨摩诃萨行，若修诸佛无上正等菩提，若修诸余无量佛法，应勤精进勿生懈怠，若生懈怠受苦无穷。诸善男子，是一切法皆本性空，无诸障碍。汝等应观本性空理无障碍中，无懈怠法、无懈怠者，此处、时、缘亦不可得。

“如是，善现，诸菩萨摩诃萨行深般若波罗蜜多时，成就殊胜方便善巧，安立有情，令住诸法本性空理，虽令安住而无二想。所以者何？本性空理无二无别，非无二法可于其中而作二想。

“复次，善现，是菩萨摩诃萨行深般若波罗蜜多，依本性空教诫教授诸有情类令勤修学，谓作是言：‘诸善男子，汝于善法当勤精进。若修布施波罗蜜多乃至般若波罗蜜多时，于此诸法不应思惟二不二相；若修四静虑、四无量、四无色定时，于此诸法不应思惟二不二相；若修四念住乃至八圣道支时，于此诸法不应思惟二不二相；若修空无相无愿解脱门时，于此诸法不应思惟二不二相；若住内空乃至无性自性空时，于此诸法不应思惟二不二相；若住真如乃至不思议界时，于此诸法不应思惟二不二相；若住苦、集、灭、道圣谛时，于此诸法不应思惟二不二相；若修八解脱乃至十遍处时，于此诸法不应思惟二不二相；若修净观地乃至如来地时，不应思惟二不二相；若修极喜地乃至法云地时，于此诸法不应思惟二不二相；若修一切陀罗尼门、三摩地门时，于此诸法不应思惟二不二相；若修五眼、六神通时，于此诸法不应思惟二不二相；若修如来十力乃至十八佛不共法时，于此诸法不应思惟二不二相；若修三十二大士相、八十随好时，于此诸法不应思惟二不二相；若修无忘失法、恒住舍性时，于此诸法不应思惟二不二相；若修一切智、道相智、一切相智时，于此诸法不应思惟二不二相；若修预流果乃至独觉菩提时，于此诸法不应思惟二不二相；若修一切菩萨摩诃萨行、诸佛无上正等菩提时，于此诸法不应思惟二不二相；若修诸余无量佛法时，于此诸法不应思惟二不二相。何以故？善男子，如是诸法皆本性空，本性空理不应思惟二、不二故。’

“如是，善现，诸菩萨摩诃萨行深般若波罗蜜多，成就殊胜方便善巧，行菩萨行成熟有情；诸有情类既成熟已，随其所应渐次安立，或令住预流果，或令住一来果，或令住不还果，或令住阿罗汉果，或令住独觉菩提，或令住菩萨胜位，或令住无上正等菩提。

“复次，善现，诸菩萨摩诃萨行深般若波罗蜜多时，成就如是方便善巧；由此方便善巧力故，见诸有情心多散乱，于诸欲境不摄诸根，发起种种不寂静业，见已方便令入胜定，谓作是言：‘来，善男子，汝应修习胜三摩地，勿起散乱及胜定想。所以者何？是一切法皆本性空。本性空中，无法可得、可名散乱或名一心。汝等若能住此胜定，所作善事皆速成满，亦随所欲住本性空。何等名为所作善事？谓起胜净身语意业，若修布施波罗蜜多乃至般若波罗蜜多，若修四念住乃至八圣道支，若修空、无相、无愿解脱门，若住内空乃至无性自性空，若住真如乃至不思议界，若住苦、集、灭、道圣谛，若修四静虑、四无量、四无色定，若修八解脱乃至十遍处，若修净观地乃至如来地，若趣菩萨正性离生，若修极喜地乃至法云地，若修一切陀罗尼门、三摩地门，若修五眼、六神通，若修如来十力乃至十八佛不共法，若修三十二大士相、八十随好，若修无忘失法、恒住舍性，若修一切智、道相智、一切相智，若修声闻道、独觉道、菩萨道、如来道，若修预流果乃至独觉菩提，若修菩萨摩诃萨行及佛无上正等菩提，若成熟有情严净佛土。如是一切胜净善法，由胜定力皆速成办，及随所愿住本性空。’

“如是，善现，诸菩萨摩诃萨行深般若波罗蜜多，方便善巧从初发心乃至究竟，求作善利常无间断，为欲利乐诸有情故，从一佛土至一佛土，亲近供养诸佛世尊，于诸佛所听受正法，舍身受身经无量劫，乃至无上正等菩提，于其中间终不忘失。是菩萨摩诃萨得陀罗尼，诸根无减。所以者何？是菩萨摩诃萨恒具善修一切智智，诸有所作能善思惟；由具善修一切智智，诸有所作能善思惟，于一切道悉能修习，谓声闻道，若独觉道，若菩萨道，若诸佛道，若胜天道，若胜人道，若诸菩萨胜神通道。是菩萨摩诃萨由住殊胜神通道故，常作有情诸利乐事，虽经诸趣生死轮回，而胜神通常无退减；由无退减异熟神通，常作自他胜饶益事。

“如是，善现，诸菩萨摩诃萨行深般若波罗蜜多，住本性空方便善巧，能善利乐诸有情类，疾证无上正等菩提。

“复次，善现，诸菩萨摩诃萨行深般若波罗蜜多时，成就如是方便善巧。由此方便善巧力故住本性空，见诸有情智慧薄少，愚痴颠倒造诸恶业，方便引入甚深般若波罗蜜多，作如是言：‘来，善男子，应修般若波罗蜜多，观一切法本性空寂。汝等若能修此般若波罗蜜多，观一切法本性空寂；诸所修行身、语、意业，皆趣甘露，得甘露果，定以甘露而作后边。诸善男子，是一切法皆本性空。本性空中，有情及法虽不可得，而所修行亦无退失。何以故？善男子，本性空理非增非减，本性空中无增减法。所以者何？本性空理无性为性，离诸分别，绝诸戏论，故于此中无增减法，由此所作亦无退失。是故汝等，应修般若波罗蜜多，观本性空，作所应作。’

“如是，善现，诸菩萨摩诃萨行深般若波罗蜜多，方便善巧教诫教授诸有情类，令入般若波罗蜜多，住本性空修诸善业。善现，是菩萨摩诃萨如是教诫教授有情常无懈废，谓自常行十善业道，亦劝他常行十善业道；自常受持五近事戒，亦劝他常受持五近事戒；自常受持八近住戒，亦劝他常受持八近住戒；自常受持出家戒，亦劝他常受持出家戒；自常修行四静虑、四无量、四无色定，亦劝他常修行四静虑、四无量、四无色定；自常修行四念住乃至八圣道支，亦劝他常修行四念住乃至八圣道支；自常修行空、无相、无愿解脱门，亦劝他常修行空、无相、无愿解脱门；自常修行布施波罗蜜多乃至般若波罗蜜多，亦劝他常修行布施波罗蜜多乃至般若波罗蜜多；自常安住内空乃至无性自性空，亦劝他常安住内空乃至无性自性空；自常安住真如乃至不思议界，亦劝他常安住真如乃至不思议界；自常安住苦、集、灭、道圣谛，亦劝他常安住苦、集、灭、道圣谛；自常修行八解脱乃至十遍处，亦劝他常修行八解脱乃至十遍处；自常修行诸菩萨地，亦劝他常修行诸菩萨地；自常修行一切陀罗尼门、三摩地门，亦劝他常修行一切陀罗尼门、三摩地门；自常修学五眼、六神通，亦劝他常修学五眼、六神通；自常修学如来十力乃至十八佛不共法，亦劝他常修学如来十力乃至十八佛不共法；自常修学三十二大士相、八十随好，亦劝他常修学三十二大士相、八十随好；自常修学无忘失法、恒住舍性，亦劝他常修学无忘失法、恒住舍性；自常修学一切智、道相智、一切相智，亦劝他常修学一切智、道相智、一切相智；自常发起预流果智乃至独觉菩提智，而不住预流果乃至独觉菩提，亦劝他常发起预流果智乃至独觉菩提智，或令住预流果乃至独觉菩提；自常发起诸菩萨摩诃萨行，亦劝他常发起诸菩萨摩诃萨行；自常发起诸佛无上正等菩提道，亦劝他常发起诸佛无上正等菩提道。

“如是，善现，诸菩萨摩诃萨行深般若波罗蜜多时，方便善巧自修善业常无懈废，教诫教授诸有情类，令修善业常无懈废。善现，是名诸菩萨摩诃萨行深般若波罗蜜多时方便善巧。由此方便善巧力故，安立有情于实际中，而能不坏实际之相。”

尔时，具寿善现白佛言：“世尊，若一切法皆本性空。本性空中，有情及法俱不可得，由此于中亦无非法。云何菩萨摩诃萨为有情类求证无上正等菩提，欲尽未来常作饶益？”

佛告善现：“如是，如是，如汝所说，诸所有法皆本性空。本性空中，有情及法俱不可得，由此于中亦无非法。善现当知，若一切法非本性空，诸菩萨摩诃萨行深般若波罗蜜多时，不应安住本性空理求证无上正等菩提，为饶益有情说本性空法；以一切法皆本性空，是故菩萨摩诃萨行深般若波罗蜜多时，住一切法本性空理求证无上正等菩提，为饶益有情说本性空法。”

“善现，何等诸法本性皆空而诸菩萨摩诃萨行深般若波罗蜜多时，如实了知本性空已，住本性空为他说法？善现，色乃至识本性皆空，眼处乃至意处本性皆空，色处乃至法处本性皆空，眼界乃至意界本性皆空，色界乃至法界本性皆空，眼识界乃至意识界本性皆空，眼触乃至意触本性皆空，眼触为缘所生诸受乃至意触为缘所生诸受本性皆空，地界乃至识界本性皆空，因缘乃至增上缘本性皆空，从缘所生诸法本性皆空，无明乃至老死本性皆空，布施波罗蜜多乃至般若波罗蜜多本性皆空，四静虑、四无量、四无色定本性皆空，四念住乃至八圣道支本性皆空，空、无相、无愿解脱门本性皆空，内空乃至无性自性空本性皆空，真如乃至不思议界本性皆空，苦、集、灭、道圣谛本性皆空，八解脱乃至十遍处本性皆空，净观地乃至如来地本性皆空，极喜地乃至法云地本性皆空，一切陀罗尼门、三摩地门本性皆空，五眼、六神通本性皆空，如来十力乃至十八佛不共法本性皆空，三十二大士相、八十随好本性皆空，无忘失法、恒住舍性本性皆空，一切智、道相智、一切相智本性皆空，预流果乃至独觉菩提本性皆空，一切菩萨摩诃萨行本性皆空，诸佛无上正等菩提本性皆空，永断一切烦恼习气相续本性皆空。诸菩萨摩诃萨行深般若波罗蜜多时，如实了知色等诸蕴，乃至永断一切烦恼习气相续，本性空已住本性空，为诸有情宣说如是本性空法。

“复次，善现，若内空性本性不空，若外空、内外空、空空、大空、胜义空、有为空、无为空、毕竟空、无际空、散无散空、本性空、自共相空、一切法空、不可得空、无性空、自性空、无性自性空性亦本性不空者，则诸菩萨摩诃萨行深般若波罗蜜多时，不应为诸有情说一切法皆本性空。若作是说，坏本性空。然本性空，理不可坏，非常非断。所以者何？本性空理，无方无处，无所从来亦无所去。如是空理，亦名法住。此中无法、无聚无散、无减无增、无生无灭、无染无净，是一切法本所住性。诸菩萨摩诃萨安住其中，求趣无上正等菩提，不见有法有所求趣，不见有法无所求趣，以一切法都无所住，故名法住。诸菩萨摩诃萨安住此中，行深般若波罗蜜多，见一切法本性空已，定于无上正等菩提得不退转。所以者何？是菩萨摩诃萨不见有法能为障碍，见一切法无障碍故，便于无上正等菩提不生疑惑故不退转。

“复次，善现，诸菩萨摩诃萨住一切法本性空中，观本性空都无所得，谓我、有情、命者、生者、养者、士夫、补特伽罗、意生、儒童、作者、受者、知者、见者皆不可得，色乃至识亦不可得，眼处乃至意处亦不可得，色处乃至法处亦不可得，眼界乃至意界亦不可得，色界乃至法界亦不可得，眼识界乃至意识界亦不可得，眼触乃至意触亦不可得，眼触为缘所生诸受乃至意触为缘所生诸受亦不可得，地界乃至识界亦不可得，因缘乃至增上缘亦不可得，从缘所生诸法亦不可得，无明乃至老死亦不可得，布施波罗蜜多乃至般若波罗蜜多亦不可得，内空乃至无性自性空亦不可得，真如乃至不思议界亦不可得，苦、集、灭、道圣谛亦不可得，四念住乃至八圣道支亦不可得，四静虑、四无量、四无色定亦不可得，八解脱乃至十遍处亦不可得，空、无相、无愿解脱门亦不可得，净观地乃至如来地亦不可得，极喜地乃至法云地亦不可得，一切陀罗尼门、三摩地门亦不可得，五眼、六神通亦不可得，如来十力乃至十八佛不共法亦不可得，无忘失法、恒住舍性亦不可得，一切智、道相智、一切相智亦不可得，预流果乃至独觉菩提亦不可得，一切菩萨摩诃萨行亦不可得，诸佛无上正等菩提亦不可得，善法、非善法亦不可得，有记法、无记法亦不可得，有漏法、无漏法亦不可得，世间法、出世间法亦不可得，有为法、无为法亦不可得，三十二大士相、八十随好亦不可得。

## 大般若波罗蜜多经卷第四百七十四

### 第二分实际品第七十八之二

“善现当知，如有如来、应、正等觉化作四众，所谓苾刍、苾刍尼、邬波索迦、邬波斯迦；假使化佛，或经一劫或一劫余，为彼四众宣说正法。于意云何？如是化众，颇有能得或预流果、或一来果、或不还果、或阿罗汉果、或独觉菩提，或得无上正等菩提记不？”

善现对曰：“不也，世尊。何以故？是诸化众都无实事，非无实法可有得果、可得受记。”

佛告善现：“诸法亦尔，皆本性空都无实事，于中何等菩萨摩诃萨为何等有情说何等法，可令证得或预流果、或一来果、或不还果、或阿罗汉果、或独觉菩提，或得受无上正等菩提记？

“善现当知，诸菩萨摩诃萨虽为有情宣说空法，而诸有情实不可得，哀愍彼堕颠倒法故，拔济令住无颠倒法。无颠倒者，谓无分别；无分别者，无颠倒故。若有分别，则有颠倒，彼等流故。

“善现当知，颠倒即是无颠倒法，无颠倒中无我、无有情，广说乃至无知者、无见者，亦无色、受、想、行、识，亦无眼处乃至意处，亦无色处乃至法处，亦无眼界乃至意界，亦无色界乃至法界，亦无眼识界乃至意识界，亦无眼触乃至意触，亦无眼触为缘所生诸受乃至意触为缘所生诸受，亦无地界乃至识界，亦无因缘乃至增上缘，亦无从缘所生诸法，亦无无明乃至老死，亦无布施波罗蜜多乃至般若波罗蜜多，亦无内空乃至无性自性空，亦无真如乃至不思议界，亦无苦、集、灭、道圣谛，亦无四念住乃至八圣道支，亦无四静虑、四无量、四无色定，亦无八解脱乃至十遍处，亦无空、无相、无愿解脱门，亦无净观地乃至如来地，亦无极喜地乃至法云地，亦无一切陀罗尼门、三摩地门，亦无五眼、六神通，亦无如来十力乃至十八佛不共法，亦无三十二大士相、八十随好，亦无无忘失法、恒住舍性，亦无一切智、道相智、一切相智，亦无预流果乃至独觉菩提，亦无一切菩萨摩诃萨行，亦无诸佛无上正等菩提。

“善现，此无所有，即本性空。诸菩萨摩诃萨行深般若波罗蜜多时，安住此中，见诸有情堕颠倒想，方便善巧令得解脱，谓令解脱无我我想、无有情有情想，广说乃至无知者知者想、无见者见者想，亦令解脱无常常想、无乐乐想、无我我想、不净净想，亦令解脱无色、受、想、行、识色、受、想、行、识想，亦令解脱无眼处乃至意处眼处乃至意处想，亦令解脱无色处乃至法处色处乃至法处想，亦令解脱无眼界乃至意界眼界乃至意界想，亦令解脱无色界乃至法界色界乃至法界想，亦令解脱无眼识界乃至意识界眼识界乃至意识界想，亦令解脱无眼触乃至意触眼触乃至意触想，亦令解脱无眼触为缘所生诸受乃至意触为缘所生诸受眼触为缘所生诸受乃至意触为缘所生诸受想，亦令解脱无地界乃至识界地界乃至识界想，亦令解脱无因缘乃至增上缘因缘乃至增上缘想，亦令解脱无从缘所生诸法从缘所生诸法想，亦令解脱无无明乃至老死无明乃至老死想，亦令解脱无布施波罗蜜多乃至般若波罗蜜多布施波罗蜜多乃至般若波罗蜜多想，亦令解脱无内空乃至无性自性空内空乃至无性自性空想，亦令解脱无真如乃至不思议界真如乃至不思议界想，亦令解脱无苦、集、灭、道圣谛苦、集、灭、道圣谛想，亦令解脱无四念住乃至八圣道支四念住乃至八圣道支想，亦令解脱无四静虑、四无量、四无色定四静虑、四无量、四无色定想，亦令解脱无八解脱乃至十遍处八解脱乃至十遍处想，亦令解脱无空、无相、无愿解脱门空、无相、无愿解脱门想，亦令解脱无净观地乃至如来地净观地乃至如来地想，亦令解脱无极喜地乃至法云地极喜地乃至法云地想，亦令解脱无一切陀罗尼门、三摩地门一切陀罗尼门、三摩地门想，亦令解脱无五眼、六神通五眼、六神通想，亦令解脱无如来十力乃至十八佛不共法如来十力乃至十八佛不共法想，亦令解脱无三十二大士相、八十随好三十二大士相、八十随好想，亦令解脱无无忘失法、恒住舍性无忘失法、恒住舍性想，亦令解脱无一切智、道相智、一切相智一切智、道相智、一切相智想，亦令解脱无预流果乃至独觉菩提预流果乃至独觉菩提想，亦令解脱无一切菩萨摩诃萨行一切菩萨摩诃萨行想，亦令解脱无诸佛无上正等菩提诸佛无上正等菩提想，亦令解脱五取蕴等诸有漏法，亦令解脱四念住等诸无漏法。所以者何？四念住等诸无漏法，非如胜义无生无灭、无相无为、无戏论无分别，是故亦应解脱。彼法真胜义者，即本性空；此本性空，即是诸佛所证无上正等菩提。

“善现当知，此中无我乃至见者可得，亦无色乃至识可得，亦无眼处乃至意处可得，亦无色处乃至法处可得，亦无眼界乃至意界可得，亦无色界乃至法界可得，亦无眼识界乃至意识界可得，亦无眼触乃至意触可得，亦无眼触为缘所生诸受乃至意触为缘所生诸受可得，亦无地界乃至识界可得，亦无因缘乃至增上缘可得，亦无从缘所生诸法可得，亦无无明乃至老死可得，亦无布施波罗蜜多乃至般若波罗蜜多可得，亦无内空乃至无性自性空可得，亦无真如乃至不思议界可得，亦无苦、集、灭、道圣谛可得，亦无四念住乃至八圣道支可得，亦无四静虑、四无量、四无色定可得，亦无八解脱乃至十遍处可得，亦无空、无相、无愿解脱门可得，亦无净观地乃至如来地可得，亦无极喜地乃至法云地可得，亦无一切陀罗尼门、三摩地门可得，亦无五眼、六神通可得，亦无如来十力乃至十八佛不共法可得，亦无三十二大士相、八十随好可得，亦无无忘失法、恒住舍性可得，亦无一切智、道相智、一切相智可得，亦无预流果乃至独觉菩提可得，亦无一切菩萨摩诃萨行可得，亦无诸佛无上正等菩提可得。

“善现当知，诸菩萨摩诃萨不为无上正等菩提道故求趣无上正等菩提，但为诸法本性空故求趣无上正等菩提。是本性空，前、后、中际常本性空，未曾不空。诸菩萨摩诃萨住本性空波罗蜜多，为欲度脱诸有情类执有情想及法想故行道相智。是菩萨摩诃萨行道相智时，即得一切道，谓声闻道、若独觉道、若菩萨道、若诸佛道。

“善现当知，是菩萨摩诃萨于一切道得圆满已，便能成熟所化有情，亦能严净所求佛土，留诸寿行趣证无上正等菩提；既证无上正等菩提，能令佛眼常无断坏。何谓佛眼？谓本性空。过去、未来、现在诸佛，住十方界为诸有情宣说正法，无不皆以此本性空而为佛眼。

“善现当知，定无诸佛离本性空而出世者。诸佛出世，无不皆说本性空义。所化有情，要闻佛说本性空理，乃入圣道得圣道果；离本性空，无别方便。

“是故，善现，诸菩萨摩诃萨欲证无上正等菩提，应正安住本性空理，修行六种波罗蜜多及余菩萨摩诃萨行。若正安住本性空理，修行六种波罗蜜多及余菩萨摩诃萨行，终不退失一切智智，常能利乐一切有情。”

尔时，具寿善现白佛言：“世尊，诸菩萨摩诃萨甚为希有！虽行一切法皆本性空，而于本性空常无失坏，谓不执色乃至识异本性空，亦不执眼处乃至意处异本性空，亦不执色处乃至法处异本性空，亦不执眼界乃至意界异本性空，亦不执色界乃至法界异本性空，亦不执眼识界乃至意识界异本性空，亦不执眼触乃至意触异本性空，亦不执眼触为缘所生诸受乃至意触为缘所生诸受异本性空，亦不执地界乃至识界异本性空，亦不执因缘乃至增上缘异本性空，亦不执从缘所生诸法异本性空，亦不执无明乃至老死异本性空，亦不执布施波罗蜜多乃至般若波罗蜜多异本性空，亦不执内空乃至无性自性空异本性空，亦不执真如乃至不思议界异本性空，亦不执苦、集、灭、道圣谛异本性空，亦不执四念住乃至八圣道支异本性空，亦不执四静虑、四无量、四无色定异本性空，亦不执八解脱乃至十遍处异本性空，亦不执空、无相、无愿解脱门异本性空，亦不执净观地乃至如来地异本性空，亦不执极喜地乃至法云地异本性空，亦不执一切陀罗尼门、三摩地门异本性空，亦不执五眼、六神通异本性空，亦不执如来十力乃至十八佛不共法异本性空，亦不执三十二大士相、八十随好异本性空，亦不执无忘失法、恒住舍性异本性空，亦不执一切智、道相智、一切相智异本性空，亦不执预流果乃至独觉菩提异本性空，亦不执一切菩萨摩诃萨行异本性空，亦不执诸佛无上正等菩提异本性空。

“世尊，色即是本性空，本性空即是色，如是乃至诸佛无上正等菩提即是本性空，本性空即是诸佛无上正等菩提。”

佛告善现：“如是，如是，如汝所说，诸菩萨摩诃萨甚为希有！虽行一切法皆本性空，而于本性空常无失坏。

“善现当知，色不异本性空，本性空不异色，色即是本性空，本性空即是色，如是乃至诸佛无上正等菩提不异本性空，本性空不异诸佛无上正等菩提，诸佛无上正等菩提即是本性空，本性空即是诸佛无上正等菩提。

“善现当知，若色异本性空，本性空异色，色非本性空，本性空非色，如是乃至诸佛无上正等菩提异本性空，本性空异诸佛无上正等菩提，诸佛无上正等菩提非本性空，本性空非诸佛无上正等菩提者，则诸菩萨摩诃萨行深般若波罗蜜多时，不应观一切法皆本性空，亦不应能证得一切智智。以色不异本性空，本性空不异色，色即是本性空，本性空即是色，如是乃至诸佛无上正等菩提不异本性空，本性空不异诸佛无上正等菩提，诸佛无上正等菩提即是本性空，本性空即是诸佛无上正等菩提故，诸菩萨摩诃萨行深般若波罗蜜多时，观一切法皆本性空，而能证得一切智智。所以者何？离本性空，无有一法是实、是常、可坏、可断；本性空中，亦无一法是实、是常、可坏、可断。但诸愚夫迷谬颠倒起别异想，谓分别色异本性空，或分别受、想、行、识异本性空，如是乃至或分别一切菩萨摩诃萨行异本性空，或分别诸佛无上正等菩提异本性空。是诸愚夫分别诸法与本性空有差别故，不如实知色，不如实知受、想、行、识；由不知故便执著色，执著受、想、行、识；由执著故便于色计我、我所，于受、想、行、识计我、我所；由妄计故著内外物，受后身色、受、想、行、识，由此不能解脱诸趣生老病死愁忧苦恼，往来三有轮转无穷。

“由此因缘，诸菩萨摩诃萨住本性空波罗蜜多，行深般若波罗蜜多，不执受色，亦不坏色若空不空；不执受受、想、行、识，亦不坏受、想、行、识若空不空；如是乃至不执受一切菩萨摩诃萨行，亦不坏一切菩萨摩诃萨行若空若不空；不执受诸佛无上正等菩提，亦不坏诸佛无上正等菩提若空若不空。所以者何？色不坏空，空不坏色，谓此是色，此是空；受、想、行、识不坏空，空不坏受、想、行、识，谓此是受、想、行、识，此是空；如是乃至一切菩萨摩诃萨行不坏空，空不坏一切菩萨摩诃萨行，谓此是一切菩萨摩诃萨行，此是空；诸佛无上正等菩提不坏空，空不坏诸佛无上正等菩提，谓此是诸佛无上正等菩提，此是空。譬如虚空不坏虚空，内虚空界不坏外虚空界，外虚空界不坏内虚空界。如是，善现，色不坏空，空不坏色；受、想、行、识不坏空，空不坏受、想、行、识。所以者何？如是诸法俱无自性，不可分别，谓此是空，此是不空。如是乃至一切菩萨摩诃萨行不坏空，空不坏一切菩萨摩诃萨行；诸佛无上正等菩提不坏空，空不坏诸佛无上正等菩提。所以者何？如是诸法俱无自性，不可分别，谓此是空，此是不空。”

尔时，具寿善现白佛言：“世尊，若一切法皆本性空，都无差别，诸菩萨摩诃萨为住何处发趣无上正等菩提？诸佛无上正等菩提无二行相，非二行相能证无上正等菩提。惟愿世尊，哀愍为说！”

佛告善现：“如是，如是，如汝所说，诸佛无上正等菩提无二行相，非二行相能证无上正等菩提。所以者何？菩提无二亦无分别，若于菩提行于二相有分别者，必不能证所求无上正等菩提。

“善现当知，诸菩萨摩诃萨不于菩提行于二相，亦不分别，都无所住，发趣无上正等菩提。诸菩萨摩诃萨于一切法不行二相，亦不分别，都无所行，则能证得所求无上正等菩提。

“善现当知，诸菩萨摩诃萨所求无上正等菩提，非行二相而能证得。诸菩萨摩诃萨所有菩提都无所行，谓不于色行，亦不于受、想、行、识行，如是乃至不于一切菩萨摩诃萨行行，亦不于诸佛无上正等菩提行。所以者何？诸菩萨摩诃萨所有菩提，不缘名声执我、我所，谓不作是念：‘我行于色，我行于受、想、行、识。’如是乃至不作是念：‘我行于一切菩萨摩诃萨行，我行于诸佛无上正等菩提。’

“复次，善现，诸菩萨摩诃萨所有菩提，非取故行、非舍故行。”

具寿善现白佛言：“世尊，若菩萨摩诃萨所有菩提，非取故行、非舍故行，诸菩萨摩诃萨所有菩提，当何处行？”

佛告善现：“于意云何？如来化身所有菩提，当何处行？为取故行？为舍故行？”

善现对曰：“不也，世尊。如来化身实无所有，如何可说所有菩提有所行处若取、若舍？”

佛告善现：“于意云何？诸阿罗汉梦中菩提，当何处行？为取故行？为舍故行？”

善现对曰：“不也，世尊。诸阿罗汉诸漏永尽，惛沉睡眠盖缠俱灭，毕竟无梦，云何当有梦中菩提有所行处若取、若舍？”

佛告善现：“如是，如是，如汝所说，诸阿罗汉毕竟无梦，惛沉睡眠分别尽故。诸菩萨摩诃萨行深般若波罗蜜多，所有菩提亦复如是，非取故行、非舍故行，都无行处，达一切法本性空故。”

具寿善现复白佛言：“若菩萨摩诃萨行深般若波罗蜜多所有菩提，非取故行、非舍故行，都无行处，谓不行于色，亦不行于受、想、行、识，如是乃至不行于一切菩萨摩诃萨行，亦不行于诸佛无上正等菩提者，岂不菩萨摩诃萨为欲饶益诸有情故，不行布施波罗蜜多乃至般若波罗蜜多，不行内空乃至无性自性空，不行真如乃至不思议界，不行苦、集、灭、道圣谛，不行四念住乃至八圣道支，不行四静虑、四无量、四无色定，不行八解脱乃至十遍处，不行空、无相、无愿解脱门，不行极喜地乃至法云地，不行一切陀罗尼门、三摩地门，不行五眼、六神通，不行如来十力乃至十八佛不共法，不行三十二大士相、八十随好，不行无忘失法、恒住舍性，不行一切智、道相智、一切相智，不住菩萨殊胜神通成熟有情、严净佛土，而得无上正等菩提？”

佛告善现：“诸菩萨摩诃萨所有菩提虽无行处，而诸菩萨摩诃萨为欲饶益诸有情故，要行布施波罗蜜多乃至般若波罗蜜多，如是乃至要行一切智、道相智、一切相智，要住菩萨殊胜神通成熟有情、严净佛土，乃得无上正等菩提。”

具寿善现复白佛言：“诸菩萨摩诃萨所有菩提若无行处，将无菩萨摩诃萨为欲饶益诸有情故，不住布施波罗蜜多乃至般若波罗蜜多久修令满，如是乃至不住一切智、道相智、一切相智久修令满，不住菩萨殊胜神通成熟有情、严净佛土久修令满，而得无上正等菩提？”

佛告善现：“诸菩萨摩诃萨所有菩提虽无行处，而诸菩萨摩诃萨为欲饶益诸有情故，要住布施波罗蜜多乃至般若波罗蜜多久修令满，如是乃至要住一切智、道相智、一切相智久修令满，要住菩萨殊胜神通成熟有情、严净佛土久修令满，乃得无上正等菩提。善现当知，若菩萨摩诃萨修诸善根未总圆满，终不能得所求无上正等菩提。

“善现当知，若菩萨摩诃萨欲得无上正等菩提，应住色本性空，应住受、想、行、识本性空，如是乃至应住一切菩萨摩诃萨行本性空，应住诸佛无上正等菩提本性空，应住一切法本性空，应住一切有情本性空，修行布施波罗蜜多乃至般若波罗蜜多令得圆满，如是乃至修行一切智、道相智、一切相智令得圆满，修行菩萨殊胜神通成熟有情、严净佛土令圆满已，便得无上正等菩提。

“善现当知，是一切法本性空理，及诸有情本性空理，最极寂静，无有少法能增能减、能生能灭、能断能常、能染能净、能得果、能现观。

“善现当知，诸菩萨摩诃萨依世俗故，说修般若波罗蜜多，如实了知本性空已，证得无上正等菩提，不依胜义。所以者何？真胜义中无色可得，亦无受、想、行、识可得，如是乃至无一切菩萨摩诃萨行可得，亦无诸佛无上正等菩提可得；无行一切菩萨摩诃萨行者可得，亦无行诸佛无上正等菩提者可得。善现，如是诸法皆依世俗言说施设，不依胜义。

“善现，诸菩萨摩诃萨行深般若波罗蜜多，从初发心虽极猛利为诸有情行菩提行，而于此心都无所得，于诸有情亦无所得，于大菩提亦无所得，于佛、菩萨亦无所得，以一切法、一切有情不可得故。”

尔时，具寿善现白佛言：“世尊，若一切法都无所有，皆不可得，云何菩萨摩诃萨行菩提行？云何能得所求无上正等菩提？谁行菩提行？谁复能证得？”

佛告善现：“于意云何？汝于先时依止断界，断诸烦恼得无漏根，住无间定得预流果，次一来果，次不还果，后阿罗汉果。汝于彼时，颇见有情若心、若道、若诸道果有可得不？”

善现对曰：“不也，世尊。”

佛告善现：“若汝彼时依止断界，断诸烦恼得无漏根，于有情心、道及道果都无所得，云何言得阿罗汉果？”

善现对曰：“依世俗说，不依胜义。”

佛告善现：“如是，如是，如汝所说。诸菩萨摩诃萨亦复如是，依世俗说行菩提道及得无上正等菩提，不依胜义。

“善现当知，依世俗故假说有色、受、想、行、识，如是乃至依世俗故假说有一切菩萨摩诃萨行、诸佛无上正等菩提，依世俗故假说有情、菩萨、诸佛，不依胜义。

“善现当知，诸菩萨摩诃萨不见有法能于无上正等菩提有增有减、有益有损，以一切法本性空故。

“善现当知，诸菩萨摩诃萨于一切法，观本性空尚不可得，况初发心而有可得？最初发心尚不可得，况修布施波罗蜜多乃至般若波罗蜜多而有可得？况住内空乃至无性自性空而有可得？况住真如乃至不思议界而有可得？况住苦、集、灭、道圣谛而有可得？况修四念住乃至八圣道支而有可得？况修四静虑、四无量、四无色定而有可得？况修八解脱乃至十遍处而有可得？况修空、无相、无愿解脱门而有可得？况修极喜地乃至法云地而有可得？况修一切陀罗尼门、三摩地门而有可得？况修五眼、六神通而有可得？况修如来十力乃至十八佛不共法而有可得？况修三十二大士相、八十随好而有可得？况修无忘失法、恒住舍性而有可得？况修一切智、道相智、一切相智而有可得？况修一切菩萨摩诃萨行而有可得？况修诸佛无上正等菩提而有可得？

“善现，诸菩萨摩诃萨于所修住一切佛法若有所得，无有是处。如是，善现，诸菩萨摩诃萨行深般若波罗蜜多，方便修行大菩提行，证得无上正等菩提，利乐有情常无间断。”

### 第二分无阙品第七十九之一

尔时，具寿善现白佛言：“世尊，若菩萨摩诃萨虽勤精进修行布施波罗蜜多乃至般若波罗蜜多，安住内空乃至无性自性空，安住真如乃至不思议界，安住苦、集、灭、道圣谛，修行四念住乃至八圣道支，修行四静虑、四无量、四无色定，修行八解脱乃至十遍处，修行空、无相、无愿解脱门，修行极喜地乃至法云地，修行一切陀罗尼门、三摩地门，修行五眼、六神通，修行如来十力乃至十八佛不共法，修行三十二大士相、八十随好，修行无忘失法、恒住舍性，修行一切智、道相智、一切相智，修行一切菩萨摩诃萨行，修行诸佛无上正等菩提，若菩提道修未圆满，不能证得所求无上正等菩提。世尊，云何菩萨摩诃萨修菩提道令得圆满，能证无上正等菩提？”

佛告善现：“若菩萨摩诃萨行深般若波罗蜜多时，具足殊胜方便善巧，由此方便善巧力故，修行布施波罗蜜多时，不得布施，不得施者，不得受者，亦不远离如是诸法而行布施波罗蜜多；是菩萨摩诃萨如是施时，能具照明三菩提道，修菩提道速能成就。如是，善现，诸菩萨摩诃萨行深般若波罗蜜多，方便善巧修菩提道令得圆满，能证无上正等菩提。如是，善现，若菩萨摩诃萨行深般若波罗蜜多时，具足殊胜方便善巧，由此方便善巧力故，修行净戒、安忍、精进、静虑、般若波罗蜜多，广说乃至修行一切菩萨摩诃萨行、证佛无上正等菩提，随其所应皆当广说。”

尔时，具寿舍利子白佛言：“世尊，云何菩萨摩诃萨行深般若波罗蜜多时，勇猛正勤修菩提道？”

佛告舍利子：“若菩萨摩诃萨行深般若波罗蜜多时方便善巧，不和合色、受、想、行、识，不离散色、受、想、行、识；不和合眼处乃至意处，不离散眼处乃至意处；不和合色处乃至法处，不离散色处乃至法处；不和合眼界乃至意界，不离散眼界乃至意界；不和合色界乃至法界，不离散色界乃至法界；不和合眼识界乃至意识界，不离散眼识界乃至意识界；不和合眼触乃至意触，不离散眼触乃至意触；不和合眼触为缘所生诸受乃至意触为缘所生诸受，不离散眼触为缘所生诸受乃至意触为缘所生诸受；不和合地界乃至识界，不离散地界乃至识界；不和合因缘乃至增上缘，不离散因缘乃至增上缘；不和合从缘所生诸法，不离散从缘所生诸法；不和合无明乃至老死，不离散无明乃至老死。所以者何？如是诸法皆无自性可合、离故。

“舍利子，若菩萨摩诃萨行深般若波罗蜜多时方便善巧，不和合布施波罗蜜多乃至般若波罗蜜多，不离散布施波罗蜜多乃至般若波罗蜜多；不和合内空乃至无性自性空，不离散内空乃至无性自性空；不和合真如乃至不思议界，不离散真如乃至不思议界；不和合苦、集、灭、道圣谛，不离散苦、集、灭、道圣谛；不和合四念住乃至八圣道支，不离散四念住乃至八圣道支；不和合四静虑、四无量、四无色定，不离散四静虑、四无量、四无色定；不和合八解脱乃至十遍处，不离散八解脱乃至十遍处；不和合空、无相、无愿解脱门，不离散空、无相、无愿解脱门；不和合净观地乃至如来地，不离散净观地乃至如来地；不和合极喜地乃至法云地，不离散极喜地乃至法云地；不和合一切陀罗尼门、三摩地门，不离散一切陀罗尼门、三摩地门；不和合五眼、六神通，不离散五眼、六神通；不和合如来十力乃至十八佛不共法，不离散如来十力乃至十八佛不共法；不和合三十二大士相、八十随好，不离散三十二大士相、八十随好；不和合无忘失法、恒住舍性，不离散无忘失法、恒住舍性；不和合一切智、道相智、一切相智，不离散一切智、道相智、一切相智；不和合预流果乃至独觉菩提，不离散预流果乃至独觉菩提；不和合一切菩萨摩诃萨行，不离散一切菩萨摩诃萨行；不和合诸佛无上正等菩提，不离散诸佛无上正等菩提。所以者何？如是诸法皆无自性可合、离故。

“如是，舍利子，诸菩萨摩诃萨行深般若波罗蜜多时，勇猛正勤修菩提道。”

时，舍利子复白佛言：“若一切法都无自性可合、离者，云何菩萨摩诃萨引发般若波罗蜜多于中修学？世尊，若菩萨摩诃萨不学般若波罗蜜多，终不能得所求无上正等菩提。”

佛告舍利子：“如是，如是，如汝所说，若菩萨摩诃萨不学般若波罗蜜多，终不能得所求无上正等菩提。舍利子，诸菩萨摩诃萨要学般若波罗蜜多，乃能证得所求无上正等菩提。舍利子，诸菩萨摩诃萨所求无上正等菩提，要有方便善巧乃能证得，非无方便善巧而能证得。

“舍利子，诸菩萨摩诃萨行深般若波罗蜜多时，若见有法自性可得则应可取，不见有法自性可得当何所取？所谓不取此是般若波罗蜜多乃至布施波罗蜜多，此是色乃至识，此是眼处乃至意处，此是色处乃至法处，此是眼界乃至意界，此是色界乃至法界，此是眼识界乃至意识界，此是眼触乃至意触，此是眼触为缘所生诸受乃至意触为缘所生诸受，此是地界乃至识界，此是因缘乃至增上缘，此是从缘所生诸法，此是无明乃至老死，此是内空乃至无性自性空，此是真如乃至不思议界，此是苦、集、灭、道圣谛，此是四念住乃至八圣道支，此是四静虑、四无量、四无色定，此是八解脱乃至十遍处，此是空、无相、无愿解脱门，此是净观地乃至如来地，此是极喜地乃至法云地，此是一切陀罗尼门、三摩地门，此是五眼、六神通，此是如来十力乃至十八佛不共法，此是三十二大士相、八十随好，此是无忘失法、恒住舍性，此是一切智、道相智、一切相智，此是预流果乃至独觉菩提，此是一切菩萨摩诃萨行，此是诸佛无上正等菩提，此是异生、此是声闻、此是独觉、此是菩萨、此是如来。

## 大般若波罗蜜多经卷第四百七十五

### 第二分无阙品第七十九之二

“舍利子，诸菩萨摩诃萨行深般若波罗蜜多，如实了知一切法性皆不可取，所谓般若波罗蜜多乃至布施波罗蜜多皆不可取，色乃至识亦不可取，眼处乃至意处亦不可取，色处乃至法处亦不可取，眼界乃至意界亦不可取，色界乃至法界亦不可取，眼识界乃至意识界亦不可取，眼触乃至意触亦不可取，眼触为缘所生诸受乃至意触为缘所生诸受亦不可取，地界乃至识界亦不可取，因缘乃至增上缘亦不可取，从缘所生诸法亦不可取，无明乃至老死亦不可取，内空乃至无性自性空亦不可取，真如乃至不思议界亦不可取，苦、集、灭、道圣谛亦不可取，四念住乃至八圣道支亦不可取，四静虑、四无量、四无色定亦不可取，八解脱乃至十遍处亦不可取，空、无相、无愿解脱门亦不可取，净观地乃至如来地亦不可取，极喜地乃至法云地亦不可取，一切陀罗尼门、三摩地门亦不可取，五眼、六神通亦不可取，如来十力乃至十八佛不共法亦不可取，三十二大士相、八十随好亦不可取，无忘失法、恒住舍性亦不可取，一切智、道相智、一切相智亦不可取，预流果乃至独觉菩提亦不可取，一切菩萨摩诃萨行亦不可取，诸佛无上正等菩提亦不可取，一切异生、声闻、独觉、菩萨、如来亦不可取。

“舍利子，诸菩萨摩诃萨行深般若波罗蜜多，如实了知一切法性不可取故，于一切法得无障碍。舍利子，此不可取波罗蜜多即是无障波罗蜜多，如是无障波罗蜜多即是般若波罗蜜多，诸菩萨摩诃萨应于中学。舍利子，若菩萨摩诃萨能于中学，于一切法都无所得，尚不得学，况得无上正等菩提？况得般若波罗蜜多？况得异生、声闻、独觉、菩萨、佛法？何以故？舍利子，无有少法实有自性，于无自性一切法中，何等是异生法？何等是预流法？何等是一来法？何等是不还法？何等是阿罗汉法？何等是独觉法？何等是菩萨法？何等是如来法？舍利子，如是诸法既不可得，依何等法可施设有补特伽罗？补特伽罗既不可得，云何可说此是异生，此是预流，此是一来，此是不还，此是阿罗汉，此是独觉，此是菩萨，此是如来？”

时，舍利子白言：“世尊，若一切法都无自性、皆非实有，依何等事而可了知此是异生，此是异生法？广说乃至此是如来，此是如来法？”

佛告舍利子：“于汝意云何？为实有色或曾或当如诸愚夫异生执不？为实有受、想、行、识或曾或当如诸愚夫异生执不？如是乃至为实有一切菩萨摩诃萨行或曾或当如诸愚夫异生执不？为实有诸佛无上正等菩提或曾或当如诸愚夫异生执不？为实有异生、预流、一来、不还、阿罗汉、独觉、菩萨、如来或曾或当如诸愚夫异生执不？”

舍利子言：“不也，世尊。但由颠倒愚夫异生有如是执。”

佛告舍利子：“诸菩萨摩诃萨行深般若波罗蜜多方便善巧，虽观诸法都无自性、皆非实有，而依世俗求趣无上正等菩提，为诸有情方便宣说，令得正解离诸颠倒。”

时，舍利子复白佛言：“云何菩萨摩诃萨行深般若波罗蜜多时方便善巧，虽观诸法都无自性、皆非实有，而依世俗求趣无上正等菩提，为诸有情方便宣说，令得正解离诸颠倒？”

佛告舍利子：“诸菩萨摩诃萨行深般若波罗蜜多时，成就如是方便善巧，谓都不见有少实法可于中住，由于中住而有挂碍，由挂碍故而有退没，由退没故心便劣弱，心劣弱故便生懈怠。

“舍利子，以一切法都无实事，离我、我所，皆以无性而为自性，本性空寂、自相空寂，唯有一切愚夫异生迷谬颠倒，执著色蕴乃至识蕴，执著眼处乃至意处，执著色处乃至法处，执著眼界乃至意界，执著色界乃至法界，执著眼识界乃至意识界，执著眼触乃至意触，执著眼触为缘所生诸受乃至意触为缘所生诸受，执著地界乃至识界，执著因缘乃至增上缘，执著从缘所生诸法，执著无明乃至老死，执著布施波罗蜜多乃至般若波罗蜜多，执著内空乃至无性自性空，执著真如乃至不思议界，执著苦、集、灭、道圣谛，执著四念住乃至八圣道支，执著四静虑、四无量、四无色定，执著八解脱乃至十遍处，执著空、无相、无愿解脱门，执著净观地乃至如来地，执著极喜地乃至法云地，执著一切陀罗尼门、三摩地门，执著五眼、六神通，执著如来十力乃至十八佛不共法，执著三十二大士相、八十随好，执著无忘失法、恒住舍性，执著一切智、道相智、一切相智，执著预流果乃至独觉菩提，执著一切菩萨摩诃萨行，执著诸佛无上正等菩提，执著异生、预流、一来、不还、阿罗汉、独觉、菩萨、如来。

“由是因缘，诸菩萨摩诃萨观一切法都无实事，离我、我所，皆以无性而为自性，本性空寂、自相空寂，行深般若波罗蜜多，自立如幻师为有情说法，诸悭贪者为说布施，诸破戒者为说净戒，诸忿恚者为说安忍，诸懈怠者为说精进，诸散乱者为说静虑，诸愚痴者为说般若。是菩萨摩诃萨安立有情，令住布施乃至般若波罗蜜多已，复为宣说能出生死殊胜圣法，令诸有情依之修学，或得预流果，或得一来果，或得不还果，或得阿罗汉果，或得独觉菩提，或入菩萨正性离生，或住菩萨摩诃萨地，或证无上正等菩提。”

时，舍利子复白佛言：“诸菩萨摩诃萨行深般若波罗蜜多时，云何不名有所得者？谓诸有情实无所有，而令安住布施波罗蜜多乃至般若波罗蜜多，复为宣说能出生死殊胜圣法，或令得预流果，乃至或令证得无上正等菩提。”

佛告舍利子：“诸菩萨摩诃萨行深般若波罗蜜多时，于诸有情非有所得。何以故？舍利子，是菩萨摩诃萨行深般若波罗蜜多时，不见有情少实可得，唯有世俗假说有情。舍利子，是菩萨摩诃萨行深般若波罗蜜多时，安住二谛为诸有情宣说正法。何谓二谛？一、世俗谛，二、胜义谛。舍利子，虽二谛中有情施设俱不可得，而诸菩萨摩诃萨行深般若波罗蜜多时，方便善巧为诸有情宣说正法，令诸有情闻正法已，于现法中尚不得我，何况当得所求果证及能得者？如是，舍利子，诸菩萨摩诃萨行深般若波罗蜜多时，方便善巧虽为有情宣说正法，令修正行得所证果，而心于彼都无所得，达一切法不可得故。”

尔时，具寿舍利子白佛言：“世尊，此诸菩萨摩诃萨虽于诸法不得一性、不得异性，不得总性、不得别性，而被如是大功德铠。由被如是大功德铠，不现欲界、不现色界、不现无色界，不现有为界、不现无为界。虽化有情令出三界，而于有情都无所得，亦复不得有情施设；有情施设不可得故无缚无脱，无缚脱故无染无净，无染净故诸趣差别不可了知，诸趣差别不可了知故无业无烦恼，无业烦恼故亦无异熟果。既无异熟果，如何得有我及有情流转诸趣现三界等种种差别？”

佛告舍利子：“如是，如是，如汝所说。舍利子，若诸有情先有后无，菩萨、诸佛应有过失；若诸趣生死先有后无，则菩萨、诸佛亦有过失。先无后有，理亦不然。是故，舍利子，若佛出世、若不出世，法相常住，真如、法界、不虚妄性，终无改转。以一切法法性、法界、法住、法定、真如、实际、不虚妄性、不变异性犹如虚空，此中尚无我等可得，况有色等诸法可得？既无色等诸法可得，云何当有诸趣生死？诸趣生死既不可得，云何当有成熟有情令其解脱？唯依世俗假说为有。

“舍利子，诸菩萨摩诃萨从过去佛闻一切法自性皆空，但诸有情颠倒执著，闻已如实系念思惟，为脱有情颠倒执著，求趣无上正等菩提，于求趣时不作是念：‘我于此法已得、当得，令彼有情已度当度所执著处生死众苦。’

“舍利子，是菩萨摩诃萨为脱有情颠倒执著，被功德铠大誓庄严，勇猛正勤无所顾恋，不退无上正等菩提，常于菩提不起犹豫，谓：‘我当证、不当证耶？’但正念言：‘我定当证所求无上正等菩提，作诸有情真实饶益，谓令解脱迷谬颠倒诸趣往来受生死苦。’舍利子，诸菩萨摩诃萨虽脱有情迷谬颠倒诸趣生死而无所得，但依世俗说有是事。

“舍利子，如工幻师或彼弟子，依帝网术化作无量百千俱胝诸有情类，复化种种上妙饮食施化有情皆令饱满，作是事已，欢喜唱言：‘我已获得广大福聚。’于意云何？是工幻师或彼弟子，实令有情得饱满不？”

舍利子言：“不也，世尊。”

佛告舍利子：“诸菩萨摩诃萨亦复如是，从初发心为欲饶益诸有情故，修行布施波罗蜜多乃至般若波罗蜜多，安住内空乃至无性自性空，安住真如乃至不思议界，安住苦、集、灭、道圣谛，修行四念住乃至八圣道支，修行四静虑、四无量、四无色定，修行八解脱乃至十遍处，修行空、无相、无愿解脱门，修行极喜地乃至法云地，修行一切陀罗尼门、三摩地门，修行五眼、六神通，修行如来十力乃至十八佛不共法，修行三十二大士相、八十随好，修行无忘失法、恒住舍性，修行一切智、道相智、一切相智，圆满菩萨大菩提道，成熟有情、严净佛土。

“舍利子，诸菩萨摩诃萨虽作是事，而于有情及一切法都无所得，不作是念：‘我以此法调伏如是诸有情类，令其远离颠倒执著，不复轮回诸趣生死。’”

尔时，具寿善现白佛言：“世尊，何谓菩萨大菩提道？诸菩萨摩诃萨修行此道，方便善巧成熟有情、严净佛土，疾证无上正等菩提？”

佛告善现：“诸菩萨摩诃萨从初发心，所行布施波罗蜜多乃至般若波罗蜜多，所行内空乃至无性自性空，所行真如乃至不思议界，所行苦、集、灭、道圣谛，所行四念住乃至八圣道支，所行四静虑、四无量、四无色定，所行八解脱乃至十遍处，所行空、无相、无愿解脱门，所行极喜地乃至法云地，所行一切陀罗尼门、三摩地门，所行五眼、六神通，所行如来十力乃至十八佛不共法，所行无忘失法、恒住舍性，所行一切智、道相智、一切相智，及余无量无边佛法，皆是菩萨大菩提道。诸菩萨摩诃萨修行此道，方便善巧成熟有情、严净佛土，疾证无上正等菩提，而无有情、佛土等想。”

具寿善现复白佛言：“云何菩萨摩诃萨修行布施波罗蜜多时，方便善巧成熟有情？”

佛告善现：“有菩萨摩诃萨修行布施波罗蜜多时方便善巧，自行布施亦劝他行布施，殷勤教诫教授彼言：‘诸善男子，勿著布施！若著布施，当更受身；若更受身，由斯展转当受无量猛利大苦。诸善男子，胜义谛中，都无布施，亦无施者、受者、施物及诸施果。如是诸法皆本性空，本性空中无法可取，诸法空性亦不可取。’如是，善现，诸菩萨摩诃萨修行布施波罗蜜多，虽于有情自行于施亦劝他施，而于布施、施者、受者、施物、施果皆无所得，如是布施波罗蜜多名无所得波罗蜜多。善现，是菩萨摩诃萨于此诸法无所得时，方便善巧能化有情，住预流果、或一来果、或不还果、或阿罗汉果、或独觉菩提，或趣无上正等菩提。如是，善现，诸菩萨摩诃萨修行布施波罗蜜多时，成熟有情令获胜利。

“善现，是菩萨摩诃萨自行布施，亦劝他行布施，无倒称扬行布施法，欢喜赞叹行布施者。善现，是菩萨摩诃萨如是施已，或生刹帝利大族，或生婆罗门大族，或生长者大族，或生居士大族丰饶财宝，或作小王于小国土富贵自在，或作大王于大国土富贵自在，或作轮王于四洲界富贵自在。

“是菩萨摩诃萨生如是等诸尊贵处，以四摄事摄诸有情，先教有情安住布施，由施因缘其心调善，渐次令住戒、忍、精进、静虑、般若，复令安住四静虑、四无量、四无色定，复令安住四念住乃至八圣道支，复令安住空、无相、无愿解脱门。是菩萨摩诃萨令诸有情住如是等诸善法已，或令趣入正性离生，得预流果乃至令得阿罗汉果；或令趣入正性离生，渐次证得独觉菩提；或令趣入正性离生，渐次修学诸菩萨地，速趣无上正等菩提。复告彼言：‘诸善男子，当发大愿速趣无上正等菩提，作诸有情饶益胜事。诸有情类虚妄分别所执诸法都无自性，但由颠倒妄执为有。是故汝等常当精勤，自除颠倒亦劝他断，自脱生死亦令他脱，自获大利亦令他得。’

“善现，诸菩萨摩诃萨常应如是修行布施波罗蜜多，由此布施波罗蜜多，从初发心乃至究竟，不堕恶趣贫贱边鄙；为欲饶益诸有情故，多生人趣作转轮王，富贵自在多所饶益。所以者何？随业威势获如是果。谓彼菩萨作轮王时，见乞者来便作是念：‘我为何事流转生死作转轮王，岂我不为饶益有情住生死中，受斯胜果不为余事？’作是念已，告乞者言：‘随汝所须皆当施与，汝取物时如取己物勿作他想。所以者何？我为汝等得饶益故，而受此身积聚财物，故此财物是汝等有，随汝自取，若自受用、若转施他，莫有疑难。’是菩萨摩诃萨如是怜愍诸有情时，无缘大悲疾得圆满。由此大悲疾圆满故，虽常饶益无量有情，而于有情都无所得，亦复不得所获胜果，能如实知：‘但由世俗言说施设，饶益种种诸有情事。’又如实知：‘所施设事皆如谷响，虽现似有而无真实。’由此于法都无所取。

“善现，诸菩萨摩诃萨常应如是修行布施波罗蜜多，谓于有情都无所愿，乃至能施自身骨肉，况不能舍诸外资具？谓诸资具摄受有情，令速解脱生老病死。”

具寿善现白佛言：“世尊，何等资具摄受有情，令速解脱生老病死？”

佛告善现：“所谓布施波罗蜜多乃至般若波罗蜜多资具，若内空乃至无性自性空资具，若真如乃至不思议界资具，若苦、集、灭、道圣谛资具，若四念住乃至八圣道支资具，若四静虑、四无量、四无色定资具，若八解脱乃至十遍处资具，若空、无相、无愿解脱门资具，若净观地乃至如来地资具，若极喜地乃至法云地资具，若一切陀罗尼门、三摩地门资具，若五眼、六神通资具，若如来十力乃至十八佛不共法资具，若无忘失法、恒住舍性资具，若一切智、道相智、一切相智资具，若预流果乃至独觉菩提资具，若一切菩萨摩诃萨行资具，若诸佛无上正等菩提资具。善现，诸如是等善法资具摄受有情，令速解脱生老病死。诸菩萨摩诃萨常以如是种种资具摄受有情，令速解脱生老病死。

“复次，善现，诸菩萨摩诃萨安住布施波罗蜜多，自行布施，劝诸有情行布施已，若见有情毁犯净戒，深生怜愍而告之言：‘汝等今应受持净戒！我当施汝种种资具令无所乏。汝等由乏诸资生具，毁犯净戒作诸恶业。我当随汝所乏资具，皆相供给。汝等安住律仪戒已，渐次当能作苦边际，依三乘法随其所应，出离生死至究竟乐。’

“善现，是菩萨摩诃萨安住布施波罗蜜多，自受持净戒，亦劝他受持净戒，无倒称扬受持净戒法，欢喜赞叹受持净戒者。如是，善现，诸菩萨摩诃萨修行布施波罗蜜多，劝诸有情安住净戒，解脱一切生老病死，证得究竟利益安乐。

“复次，善现，诸菩萨摩诃萨安住布施波罗蜜多，若见有情更相瞋忿，深生怜愍而告之言：‘汝等何缘更相瞋忿？汝等若为有所匮乏展转相缘起诸恶者，应从我索。我当济汝，随汝所须种种资具，皆当施汝令无匮乏。汝等不应更相瞋忿，应修安忍共起慈心。’善现，是菩萨摩诃萨安住布施波罗蜜多，劝诸有情修安忍已，欲令坚固复告之言：‘瞋忿因缘都无定实，皆从虚妄分别所生，以一切法本性空故。汝等何缘于无实事妄起瞋忿更相毁害？汝等勿缘虚妄分别，更相瞋忿造诸恶业，当堕地狱、傍生、鬼界及余恶处受诸剧苦。其苦楚毒刚强猛利，逼切身心最极难忍！汝等勿执非实有事，妄相瞋忿作斯恶业。由此恶业，尚难可得下劣人身，况得生天，或得值佛，听闻正法，如说修行？汝等应知人身难得，佛世难值，生信复难。汝等今者既具斯事，勿由忿恚而失好时，若失此时则不可救。是故汝等于诸有情勿起忿恚，当修安忍。’

“善现，是菩萨摩诃萨安住布施波罗蜜多，自行安忍，亦劝他行安忍，无倒称扬行安忍法，欢喜赞叹行安忍者。如是，善现，诸菩萨摩诃萨安住布施波罗蜜多，劝诸有情修行安忍，诸有情类由斯展转，渐依三乘而得解脱。

“复次，善现，诸菩萨摩诃萨安住布施波罗蜜多，见诸有情身心懈怠，深生怜愍而告之言：‘汝等何缘不勤精进修诸善法而生懈怠？’彼作是言：‘我乏资具，于诸善事不获勤修。’菩萨告言：‘我能施汝所乏资具，汝应勤修布施、净戒、安忍等法。’时，诸有情得是菩萨所施资具无所乏少，便能发起身心精进，修诸善法速得圆满；由诸善法得圆满故，渐次引生诸无漏法；由无漏法得预流果、或一来果、或不还果、或阿罗汉果、或独觉菩提，或有趣入诸菩萨地，渐得无上正等菩提。

“善现，是菩萨摩诃萨安住布施波罗蜜多，自行精进，亦劝他行精进，无倒称扬行精进法，欢喜赞叹行精进者。如是，善现，诸菩萨摩诃萨安住布施波罗蜜多，令诸有情远离懈怠，勤修诸善疾证解脱，复能利乐诸有情类。

“复次，善现，诸菩萨摩诃萨安住布施波罗蜜多，见诸有情诸根散乱忘失正念，深生怜愍而告之言：‘汝等何缘不修静虑，散乱失念，沉沦生死，受苦无穷？’彼作是言：‘我乏资具，故于静虑不获勤修。’菩萨告言：‘我能施汝所乏资具，汝等从今不应复起虚妄寻伺，攀缘内外扰乱自心。’时，诸有情得是菩萨所施资具无所乏少，便能伏断虚妄寻伺入初静虑，渐次复入第二、第三、第四静虑，依诸静虑复能引发慈、悲、喜、舍四种无量，静虑、无量为所依止，复能引发四无色定，静虑、无量、无色调心令柔软已，修四念住展转乃至八圣道支，由此复能引空、无相及无愿等殊胜善法，随其所应得三乘果。

“善现，是菩萨摩诃萨安住布施波罗蜜多，自修静虑，亦劝他修静虑，无倒称扬修静虑法，欢喜赞叹修静虑者。如是，善现，诸菩萨摩诃萨安住布施波罗蜜多，劝诸有情远离散乱，修诸静虑获大利乐。

“复次，善现，诸菩萨摩诃萨安住布施波罗蜜多，见诸有情愚痴颠倒，深生怜愍而告之言：‘汝等何缘不修妙慧，愚痴颠倒受苦无穷？’彼作是言：‘我乏资具，故于妙慧不获勤修。’菩萨告言：‘我能施汝所乏资具，汝可受之。先修布施、净戒、安忍、精进、静虑得圆满已，应审观察诸法实相修行般若波罗蜜多，谓于尔时应审观察为有少法而可得不？谓我、有情广说乃至知者、见者为可得不？色乃至识为可得不？眼处乃至意处为可得不？色处乃至法处为可得不？眼界乃至意界为可得不？色界乃至法界为可得不？眼识界乃至意识界为可得不？眼触乃至意触为可得不？眼触为缘所生诸受乃至意触为缘所生诸受为可得不？地界乃至识界为可得不？因缘乃至增上缘为可得不？从缘所生诸法为可得不？无明乃至老死为可得不？欲界、色界、无色界为可得不？布施波罗蜜多乃至般若波罗蜜多为可得不？内空乃至无性自性空为可得不？真如乃至不思议界为可得不？苦、集、灭、道圣谛为可得不？四念住乃至八圣道支为可得不？四静虑、四无量、四无色定为可得不？八解脱乃至十遍处为可得不？空、无相、无愿解脱门为可得不？净观地乃至如来地为可得不？极喜地乃至法云地为可得不？一切陀罗尼门、三摩地门为可得不？五眼、六神通为可得不？如来十力乃至十八佛不共法为可得不？三十二大士相、八十随好为可得不？无忘失法、恒住舍性为可得不？一切智、道相智、一切相智为可得不？预流果乃至独觉菩提为可得不？一切菩萨摩诃萨行为可得不？诸佛无上正等菩提为可得不？’

“彼诸有情既得资具无所乏少，依菩萨语先修布施、净戒、安忍、精进、静虑；得圆满已，复审观察诸法实相，修行般若波罗蜜多；审观察时如先所说，诸法实性皆不可得，不可得故无所执著，不执著故不见少法有生有灭、有染有净。彼于诸法无所得时，于一切处不起分别，谓不分别此是地狱、傍生、鬼界、若阿素洛、若人、若天，亦不分别此是持戒、此是犯戒，亦不分别此是异生、此是圣者、此是预流、此是一来、此是不还、此是阿罗汉、此是独觉、此是菩萨、此是佛、此是有为、此是无为。彼由如是无分别故，随其所应渐次证得三乘涅槃究竟安乐。

“善现，是菩萨摩诃萨安住布施波罗蜜多，自修般若，亦劝他修般若，无倒称扬修般若法，欢喜赞叹修般若者。如是，善现，诸菩萨摩诃萨安住布施波罗蜜多，劝诸有情勤修般若，令得究竟利益安乐。

“复次，善现，诸菩萨摩诃萨安住布施波罗蜜多，自行布施波罗蜜多乃至般若波罗蜜多，亦劝他行布施波罗蜜多乃至般若波罗蜜多已，复见有情轮回诸趣，受无量苦未得解脱，欲令解脱生死苦故，先以种种资具饶益，后以出世诸无漏法，方便善巧而摄受之。彼诸有情既得资具无所乏少，身心勇决，能住内空乃至无性自性空，亦能住真如乃至不思议界，亦能住苦、集、灭、道圣谛，亦能修四念住乃至八圣道支，亦能修四静虑、四无量、四无色定，亦能修八解脱乃至十遍处，亦能修空、无相、无愿解脱门，亦能修净观地乃至如来地，亦能修极喜地乃至法云地，亦能修一切陀罗尼门、三摩地门，亦能修五眼、六神通，亦能修如来十力乃至十八佛不共法，亦能修无忘失法、恒住舍性，亦能修一切智、道相智、一切相智，亦能修无量无边诸余佛法。彼诸有情，由无漏法所摄受故解脱生死证得涅槃究竟安乐。

“善现，是菩萨摩诃萨安住布施波罗蜜多，自行种种胜无漏法，亦劝他行种种胜无漏法，无倒称扬行种种胜无漏法，欢喜赞叹行种种胜无漏法者。如是，善现，诸菩萨摩诃萨安住布施波罗蜜多，以无漏法摄受有情，令其解脱生死众苦，证得毕竟常乐涅槃，亦能为他作大饶益。

“复次，善现，诸菩萨摩诃萨安住布施波罗蜜多，见诸有情无所依怙，多诸苦恼众具匮乏，深生怜愍而安慰言：‘我能为汝作所依怙，令汝解脱所受苦事。汝等所须饮食、衣服、卧具、车乘、舍宅、香华、伎乐、灯明、财宝、僮仆，及余种种所须资具，皆随意索，勿有疑难！我当随汝所索皆施，令汝长夜利益安乐。汝等受我所施物时，如取己物，莫作他想。所以者何？我于长夜积聚财物，但为汝等得利乐故。汝等今者以无难心，于此财物随意受取，受已先应自正受用修诸善业，后以此物施诸有情亦令修善，谓令修行布施波罗蜜多乃至般若波罗蜜多，亦令安住内空乃至无性自性空，亦令安住真如乃至不思议界，亦令安住苦、集、灭、道圣谛，亦令修行四念住乃至八圣道支，亦令修行四静虑、四无量、四无色定，亦令修行八解脱乃至十遍处，亦令修行空、无相、无愿解脱门，亦令修行净观地乃至如来地，亦令修行极喜地乃至法云地，亦令修行一切陀罗尼门、三摩地门，亦令修行五眼、六神通，亦令修行如来十力乃至十八佛不共法，亦令修行无忘失法、恒住舍性，亦令修行一切智、道相智、一切相智，亦令修行诸余无量无边佛法。’

“善现，是菩萨摩诃萨如是教导诸有情已，随其所应复令修习诸无漏法，住预流果、或一来果、或不还果、或阿罗汉果、或独觉菩提、或复无上正等菩提。

“如是，善现，诸菩萨摩诃萨修行布施波罗蜜多，方便善巧成熟有情，令其解脱恶趣生死，如应证得三乘涅槃，饶益自他究竟安乐。”

具寿善现复白佛言：“云何菩萨摩诃萨修行净戒波罗蜜多，及余菩萨大菩提道，方便善巧成熟有情？”

佛告善现：“有菩萨摩诃萨修行净戒波罗蜜多时，方便善巧见诸有情资财匮乏，烦恼炽盛不能修善，怜愍告言：‘汝等若为资缘匮乏不能修善，我当施汝种种资缘。汝等勿起烦恼恶业，应正修习布施等善。’是菩萨摩诃萨安住净戒波罗蜜多，如应摄受诸有情类，诸悭贪者令修布施，于身、命、财无所顾惜；诸破戒者令修净戒，能正受行十善业道，住律仪戒不破不穿，无秽无杂亦无执取；诸瞋忿者令修安忍；诸懈怠者令修精进；诸散乱者令修静虑；诸愚痴者令修妙慧；执诸法者令修法空；无余种种胜功德者令具修学。如是，善现，诸菩萨摩诃萨安住净戒波罗蜜多，成熟有情方便善巧，令其解脱恶趣生死，如应证得三乘涅槃，饶益自他究竟安乐。

“善现当知，诸菩萨摩诃萨修行余四波罗蜜多，及余菩萨大菩提道，一一皆能方便善巧，以一切善成熟有情，令其解脱恶趣生死，如应证得三乘涅槃，饶益自他究竟安乐，一一广说如前布施。”

## 大般若波罗蜜多经卷第四百七十六

### 第二分道土品第八十

尔时，具寿善现作是念言：“何谓菩萨摩诃萨道？诸菩萨摩诃萨安住此道，能被种种胜功德铠，如实饶益一切有情？”

世尊知彼心之所念，便告之言：“善现当知，布施波罗蜜多乃至般若波罗蜜多是诸菩萨摩诃萨道，四念住乃至八圣道支是诸菩萨摩诃萨道，内空乃至无性自性空是诸菩萨摩诃萨道，真如乃至不思议界是诸菩萨摩诃萨道，苦、集、灭、道圣谛是诸菩萨摩诃萨道，四静虑、四无量、四无色定是诸菩萨摩诃萨道，八解脱乃至十遍处是诸菩萨摩诃萨道，空、无相、无愿解脱门是诸菩萨摩诃萨道，极喜地乃至法云地是诸菩萨摩诃萨道，一切陀罗尼门、三摩地门是诸菩萨摩诃萨道，五眼、六神通是诸菩萨摩诃萨道，如来十力乃至十八佛不共法是诸菩萨摩诃萨道，无忘失法、恒住舍性是诸菩萨摩诃萨道，一切智、道相智、一切相智是诸菩萨摩诃萨道，诸余无量无边佛法是诸菩萨摩诃萨道。复次，善现，总一切法皆是菩萨摩诃萨道。

“善现，于汝意云何？颇有法诸菩萨摩诃萨所不应学？诸菩萨摩诃萨不学此法，能得无上正等菩提不？”

善现对曰：“不也，世尊。”

佛告善现：“如是，如是，定无有法诸菩萨摩诃萨所不应学，诸菩萨摩诃萨不学此法，必不能得所求无上正等菩提。所以者何？若菩萨摩诃萨不学一切法，定不能得一切智智。”

具寿善现复白佛言：“若一切法皆自性空，云何菩萨摩诃萨于何处学？若有所学，将无世尊于无戏论而作戏论，谓有诸法是此、是彼，由是、为是；此是世间，此是出世间；此是有漏，此是无漏；此是有为，此是无为；此是异生法，此是预流法，此是一来法，此是不还法，此是阿罗汉法，此是独觉法，此是菩萨法，此是如来法？”

佛告善现：“如是，如是，如汝所说，诸所有法皆自性空。若一切法非自性空，则应菩萨摩诃萨不证无上正等菩提；以一切法皆自性空，是故菩萨摩诃萨能证无上正等菩提。善现，如汝所言‘若一切法皆自性空，云何菩萨摩诃萨于何处学？若有所学，将无世尊于无戏论而作戏论，谓有诸法是此、是彼，由是、为是，广说乃至是如来法？’者，善现，若诸有情知一切法皆自性空，则诸菩萨摩诃萨不应学一切法，证得一切智智，为诸有情建立宣说；以诸有情不知诸法皆自性空故，诸菩萨摩诃萨定应学一切法，证得一切智智，为诸有情建立宣说。

“善现当知，诸菩萨摩诃萨于菩萨道初修学时，应审观察：‘诸法自性都不可得，唯有执著和合所作。我当审察诸法自性皆毕竟空，不应于中有所执著，谓不应执著色、受、想、行、识，不应执著眼处乃至意处，不应执著色处乃至法处，不应执著眼界乃至意界，不应执著色界乃至法界，不应执著眼识界乃至意识界，不应执著眼触乃至意触，不应执著眼触为缘所生诸受乃至意触为缘所生诸受，不应执著地界乃至识界，不应执著因缘乃至增上缘，不应执著从缘所生诸法，不应执著无明乃至老死，不应执著布施波罗蜜多乃至般若波罗蜜多，不应执著内空乃至无性自性空，不应执著真如乃至不思议界，不应执著苦、集、灭、道圣谛，不应执著四念住乃至八圣道支，不应执著四静虑、四无量、四无色定，不应执著八解脱乃至十遍处，不应执著空、无相、无愿解脱门，不应执著净观地乃至如来地，不应执著极喜地乃至法云地，不应执著一切陀罗尼门、三摩地门，不应执著五眼、六神通，不应执著如来十力乃至十八佛不共法，不应执著三十二大士相、八十随好，不应执著无忘失法、恒住舍性，不应执著一切智、道相智、一切相智，不应执著预流果乃至独觉菩提，不应执著一切菩萨摩诃萨行，不应执著诸佛无上正等菩提。所以者何？以一切法皆自性空，空性不应执著空性，空中空性尚不可得，况有空性能执著空？’

“善现，诸菩萨摩诃萨如是观察一切法时，于诸法性虽无执著，而于诸法学无厌倦。是菩萨摩诃萨住此学中，观诸有情心行差别，谓审观察是诸有情心行何处；既观察已，如实了知彼心但行虚妄所执。尔时，菩萨便作是念：‘彼心既行虚妄所执，我令解脱必不为难。’是菩萨摩诃萨作是念已，安住般若波罗蜜多，方便善巧教诫教授诸有情言：‘汝等今者皆应远离虚妄所执，趣入正法修诸善行。’复作是言：‘汝等今者应行布施，当得资具无所乏少，然勿恃此而生憍逸。所以者何？此中都无坚实事故。汝等今者应行净戒、安忍、精进、静虑、般若，当得种种功德具足，然勿恃此而生憍逸。所以者何？此中都无坚实事故。汝等今者应行内空乃至无性自性空，应行真如乃至不思议界，应行苦、集、灭、道圣谛，应行四念住乃至八圣道支，应行四静虑、四无量、四无色定，应行八解脱乃至十遍处，应行空、无相、无愿解脱门，应行净观地乃至如来地，应行极喜地乃至法云地，应行一切陀罗尼门、三摩地门，应行五眼、六神通，应行如来十力乃至十八佛不共法，应行无忘失法、恒住舍性，应行一切智、道相智、一切相智，应行预流果乃至独觉菩提，应行一切菩萨摩诃萨行，应行诸佛无上正等菩提，应行诸余无量佛法，然勿恃此而生憍逸。所以者何？此中都无坚实事故。’

“善现，是菩萨摩诃萨安住般若波罗蜜多，方便善巧教诫教授诸有情时，行菩萨道无所执著。所以者何？一切法性不应执著，若能执著、若所执著、执时、执处皆无自性，以一切法自性空故。

“如是，善现，诸菩萨摩诃萨如是修行菩萨道时，于一切法都无所住，以无所住而为方便，虽行布施波罗蜜多乃至般若波罗蜜多，而于其中都无所住；虽行内空乃至无性自性空，而于其中都无所住；虽行真如乃至不思议界，而于其中都无所住；虽行苦、集、灭、道圣谛，而于其中都无所住；虽行四念住乃至八圣道支，而于其中都无所住；虽行四静虑、四无量、四无色定，而于其中都无所住；虽行八解脱乃至十遍处，而于其中都无所住；虽行空、无相、无愿解脱门，而于其中都无所住；虽行净观地乃至如来地，而于其中都无所住；虽行极喜地乃至法云地，而于其中都无所住；虽行一切陀罗尼门、三摩地门，而于其中都无所住；虽行五眼、六神通，而于其中都无所住；虽行如来十力乃至十八佛不共法，而于其中都无所住；虽行无忘失法、恒住舍性，而于其中都无所住；虽行一切智、道相智、一切相智，而于其中都无所住；虽行预流果乃至独觉菩提，而于其中都无所住；虽行一切菩萨摩诃萨行，而于其中都无所住；虽行诸佛无上正等菩提，而于其中都无所住；虽行诸余无量佛法，而于其中都无所住。所以者何？如是自性、行者、行相一切皆空故，于其中都无所住。

“善现当知，诸菩萨摩诃萨虽能得预流果乃至独觉菩提，而于其中不欲证住。所以者何？有二缘故。何等为二？一者、彼果都无自性，能住、所住俱不可得；二者、于彼不生喜足，是故于中不欲证住。谓诸菩萨常作是念：‘我定应得预流果乃至独觉菩提，不应不得，然于其中不应证住。所以者何？我从初发无上正等菩提心来，于一切时更无余想，唯求无上正等菩提。然我定当证得无上正等菩提，岂于中间应住余果？’

“善现，是菩萨摩诃萨从初发心乃至趣入菩萨所得正性离生，曾无异想，但求无上正等菩提。善现，是菩萨摩诃萨从得初地展转乃至得第十地，曾无异想，但求无上正等菩提。善现，是菩萨摩诃萨专求无上正等菩提，于一切时心无散乱，诸有发起身、语、意业，无不皆与菩提心俱。善现，是菩萨摩诃萨住菩提心起菩提道，不为余事扰乱其心。”

具寿善现白言：“世尊，若一切法毕竟不生，云何菩萨摩诃萨起菩提道？”

佛告善现：“如是，如是，如汝所说‘一切法皆不生，此复云何诸无所作、无所趣？’者，知一切法皆不生故。”

具寿善现复白佛言：“岂不诸佛若出世间、不出世间，诸法法界法尔常住？”

佛告善现：“如是，如是，然诸有情不能解了诸法法界法尔常住，流转生死受诸苦恼。诸菩萨摩诃萨为饶益彼起菩提道，由菩提道令诸有情毕竟解脱生死众苦，证得常乐清凉涅槃。”

具寿善现复白佛言：“诸菩萨摩诃萨为用生道得菩提耶？”

佛言：“不也。”

“世尊，为用不生道得菩提耶？”

佛言：“不也。”

“世尊，为用生、不生道得菩提耶？”

佛言：“不也。”

“世尊，为用非生、非不生道得菩提耶？”

佛言：“不也。”

具寿善现复白佛言：“若尔，菩提由何而得？”

佛告善现：“菩提不由道、非道得。所以者何？菩提即道，道即菩提，是故不由道、非道得。”

具寿善现复白佛言：“若菩提即是道，道即是菩提者，岂不菩萨摩诃萨已得菩提道，应已得菩提？若尔，如来、应、正等觉何缘复为诸菩萨说如来十力、四无所畏、四无碍解、大慈、大悲、大喜、大舍、十八佛不共法、三十二相、八十随好及余无量无边佛法，令其修证？”

佛告善现：“于意云何？汝岂谓佛得菩提耶？”

善现对曰：“不也，世尊。所以者何？佛即是菩提，菩提即是佛故，不应谓佛得菩提。”

佛告善现：“如是，如是，然汝所问‘岂不菩萨摩诃萨已得菩提道，应已得菩提？’者，善现，诸菩萨摩诃萨修菩提道未得圆满，云何可说已得菩提？

“善现当知，诸菩萨摩诃萨若已圆满布施波罗蜜多乃至般若波罗蜜多，若已圆满内空乃至无性自性空，若已圆满真如乃至不思议界，若已圆满苦、集、灭、道圣谛，若已圆满四念住乃至八圣道支，若已圆满四静虑、四无量、四无色定，若已圆满八解脱乃至十遍处，若已圆满空、无相、无愿解脱门，若已圆满极喜地乃至法云地，若已圆满一切陀罗尼门、三摩地门，若已圆满五眼、六神通，若已圆满如来十力乃至十八佛不共法，若已圆满三十二大士相、八十随好，若已圆满无忘失法、恒住舍性，若已圆满一切智、道相智、一切相智，若已圆满诸余无量无边佛法，从此无间以一刹那金刚喻定相应妙慧，永断一切二障粗重习气相续，证得无上正等菩提，乃名如来、应、正等觉，于一切法得大自在，尽未来际饶益有情。”

尔时，具寿善现白佛言：“世尊，云何菩萨摩诃萨严净佛土？”

佛告善现：“诸菩萨摩诃萨从初发心乃至后有，常自清净身、语、意三粗重，亦清净他三种粗重，故能严净所居佛土。”

具寿善现复白佛言：“何谓菩萨摩诃萨身、语、意三粗重？”

佛告善现：“若害生命、若不与取、若欲邪行，是身粗重；若虚诳语、若离间语、若粗恶语、若杂秽语，是语粗重；若贪欲、若瞋恚、若邪见，是意粗重。

“复次，善现，若菩萨摩诃萨戒蕴、定蕴、慧蕴、解脱蕴、解脱知见蕴皆不清净，亦名粗重。

“复次，善现，若菩萨摩诃萨悭贪心、犯戒心、忿恚心、懈怠心、散乱心、恶慧心，亦名粗重。

“复次，善现，若菩萨摩诃萨远离四念住乃至八圣道支心，亦名粗重。

“复次，善现，若菩萨摩诃萨远离内空乃至无性自性空心，亦名粗重。

“复次，善现，若菩萨摩诃萨远离真如乃至不思议界心，亦名粗重。

“复次，善现，若菩萨摩诃萨远离苦、集、灭、道圣谛心，亦名粗重。

“复次，善现，若菩萨摩诃萨远离四静虑、四无量、四无色定心，亦名粗重。

“复次，善现，若菩萨摩诃萨远离八解脱乃至十遍处心，亦名粗重。

“复次，善现，若菩萨摩诃萨远离空、无相、无愿解脱门心，亦名粗重。

“复次，善现，若菩萨摩诃萨远离极喜地乃至法云地心，亦名粗重。

“复次，善现，若菩萨摩诃萨远离一切陀罗尼门、三摩地门心，亦名粗重。

“复次，善现，若菩萨摩诃萨远离五眼、六神通心，亦名粗重。

“复次，善现，若菩萨摩诃萨远离如来十力乃至十八佛不共法心，亦名粗重。

“复次，善现，若菩萨摩诃萨远离无忘失法、恒住舍性心，亦名粗重。

“复次，善现，若菩萨摩诃萨远离一切智、道相智、一切相智心，亦名粗重。

“复次，善现，若菩萨摩诃萨远离一切菩萨摩诃萨行心，亦名粗重。

“复次，善现，若菩萨摩诃萨远离诸佛无上正等菩提心，亦名粗重。

“复次，善现，若菩萨摩诃萨贪著预流果乃至独觉菩提，亦名粗重。

“复次，善现，若菩萨摩诃萨起色、受、想、行、识想，亦名粗重；起眼处乃至意处想，亦名粗重；起色处乃至法处想，亦名粗重；起眼界乃至意界想，亦名粗重；起色界乃至法界想，亦名粗重；起眼识界乃至意识界想，亦名粗重；起眼触乃至意触想，亦名粗重；起眼触为缘所生诸受乃至意触为缘所生诸受想，亦名粗重；起地界乃至识界想，亦名粗重；起因缘乃至增上缘想，亦名粗重；起从缘所生诸法想，亦名粗重；起无明乃至老死想，亦名粗重；起布施波罗蜜多乃至般若波罗蜜多想，亦名粗重；起内空乃至无性自性空想，亦名粗重；起真如乃至不思议界想，亦名粗重；起苦、集、灭、道圣谛想，亦名粗重；起四念住乃至八圣道支想，亦名粗重；起四静虑、四无量、四无色定想，亦名粗重；起八解脱乃至十遍处想，亦名粗重；起空、无相、无愿解脱门想，亦名粗重，起净观地乃至如来地想，亦名粗重；起极喜地乃至法云地想，亦名粗重；起一切陀罗尼门、三摩地门想，亦名粗重；起五眼、六神通想，亦名粗重；起如来十力乃至十八佛不共法想，亦名粗重；起三十二大士相、八十随好想，亦名粗重；起无忘失法、恒住舍性想，亦名粗重；起一切智、道相智、一切相智想，亦名粗重；起预流果乃至独觉菩提想，亦名粗重；起一切菩萨摩诃萨行想，亦名粗重；起诸佛无上正等菩提想，亦名粗重；起异生想、声闻想、独觉想、菩萨想、如来想，亦名粗重；起地狱想、傍生想、鬼界想、人想、天想、男想、女想，亦名粗重；起欲界想、色界想、无色界想，亦名粗重；起善法想、非善法想，亦名粗重；起有记法想、无记法想，亦名粗重；起有漏法想、无漏法想，亦名粗重；起世间法想、出世间法想，亦名粗重；起有为法想、无为法想，亦名粗重。

“善现，诸如是等无量无边执著诸法及诸有情虚妄分别，并所发起身、语、意业，及彼种类无堪任性，皆名粗重，诸菩萨摩诃萨皆应远离。

“复次，善现，诸菩萨摩诃萨行深般若波罗蜜多，远离如是所说粗重，自行布施波罗蜜多，亦教他行布施波罗蜜多。若诸有情须食施食，须饮施饮，须车乘施车乘，须衣服施衣服，随余所须种种资具，随时随处悉皆施与。如自所行，教他亦尔。如是施已，持此善根与诸有情平等共有回向所居严净佛土，令速圆满利乐有情。是菩萨摩诃萨自行净戒、安忍、精进、静虑、般若波罗蜜多，亦教他行净戒乃至般若波罗蜜多；作此事已，持是善根与诸有情平等共有回向所居严净佛土，令速圆满利乐有情。

“复次，善现，诸菩萨摩诃萨以通愿力，盛满三千大千世界上妙七宝，施佛、法、僧，施已欢喜，发弘誓愿：‘我持如是所种善根，与诸有情平等共有回向所居严净佛土。当令我土七宝庄严，一切有情随意受用众妙珍宝而无贪著。’

“复次，善现，诸菩萨摩诃萨以通愿力，击奏无量天上、人中诸妙伎乐，供养三宝及佛制多，供已欢喜，发弘誓愿：‘我持如是所种善根，与诸有情平等共有回向所居严净佛土。当令我土常奏如是上妙伎乐，有情闻者，身心悦豫而无贪著。’

“复次，善现，诸菩萨摩诃萨以通愿力，盛满三千大千世界人中、天上诸妙香华，供养三宝及佛制多，供已欢喜，发弘誓愿：‘我持如是所种善根，与诸有情平等共有回向所居严净佛土。当令我土常有如是诸妙香华，有情受用，身心悦豫而无贪著。’

“复次，善现，诸菩萨摩诃萨以通愿力，营办百味上妙饮食，供养诸佛、独觉、声闻及诸菩萨摩诃萨众，供已欢喜，发弘誓愿：‘我持如是所种善根，与诸有情平等共有回向所居严净佛土。当得无上正等觉时，令我土中诸有情类，皆食如是百味饮食，资悦身心而无贪著。’

“复次，善现，诸菩萨摩诃萨以通愿力，营办种种人中、天上诸妙涂香、细软衣服，奉施诸佛、独觉、声闻及诸菩萨摩诃萨众，或复施法并佛制多，施已欢喜，发弘誓愿：‘我持如是所种善根，与诸有情平等共有回向所居严净佛土。当得无上正等觉时，令我土中诸有情类，常得如是衣服、涂香，随意受用而无贪著。’

“复次，善现，诸菩萨摩诃萨以通愿力，营办种种人中、天上随意所生五妙欲境，供养诸佛及佛制多、独觉、声闻并诸菩萨摩诃萨众，施余有情，施已欢喜，发弘誓愿：‘我持如是所种善根，与诸有情平等共有回向所居严净佛土。当得无上正等觉时，令我土中诸有情类，随心所乐上妙色、声、香、味、触境应念而生，欢喜受用而无贪著。’

“复次，善现，诸菩萨摩诃萨行深般若波罗蜜多，勇猛正勤发弘誓愿，自住内空乃至无性自性空，亦教他住内空乃至无性自性空，作是事已，复发愿言：‘当得无上正等觉时，愿我土中诸有情类，不离内空乃至无性自性空。’

“复次，善现，诸菩萨摩诃萨行深般若波罗蜜多，勇猛正勤发弘誓愿，自住真如乃至不思议界，亦教他住真如乃至不思议界，作此事已，复发愿言：‘当得无上正等觉时，令我土中诸有情类，不离真如乃至不思议界。’

“复次，善现，诸菩萨摩诃萨行深般若波罗蜜多，勇猛正勤发弘誓愿，自住苦、集、灭、道圣谛，亦教他住苦、集、灭、道圣谛，作此事已，复发愿言：‘当得无上正等觉时，令我土中诸有情类，不离苦、集、灭、道圣谛。’

“复次，善现，诸菩萨摩诃萨行深般若波罗蜜多，勇猛正勤发弘誓愿，自修四念住乃至八圣道支，亦教他修四念住乃至八圣道支，作此事已，复发愿言：‘当得无上正等觉时，令我土中诸有情类，不离四念住乃至八圣道支。’

“复次，善现，诸菩萨摩诃萨行深般若波罗蜜多，勇猛正勤发弘誓愿，自修四静虑、四无量、四无色定，亦教他修四静虑、四无量、四无色定，作此事已，复发愿言：‘当得无上正等觉时，令我土中诸有情类，不离四静虑、四无量、四无色定。’

“复次，善现，诸菩萨摩诃萨行深般若波罗蜜多，勇猛正勤发弘誓愿，自修八解脱乃至十遍处，亦教他修八解脱乃至十遍处，作此事已，复发愿言：‘当得无上正等觉时，令我土中诸有情类，不离八解脱乃至十遍处。’

“复次，善现，诸菩萨摩诃萨行深般若波罗蜜多，勇猛正勤发弘誓愿，自修空、无相、无愿解脱门，亦教他修空、无相、无愿解脱门，作此事已，复发愿言：‘当得无上正等觉时，令我土中诸有情类，不离空、无相、无愿解脱门。’

“复次，善现，诸菩萨摩诃萨行深般若波罗蜜多，勇猛正勤发弘誓愿，自修极喜地乃至法云地，亦教他修极喜地乃至法云地，作此事已，复发愿言：‘当得无上正等觉时，令我土中诸有情类，不离极喜地乃至法云地。’

“复次，善现，诸菩萨摩诃萨行深般若波罗蜜多，勇猛正勤发弘誓愿，自修一切陀罗尼门、三摩地门，亦教他修一切陀罗尼门、三摩地门，作此事已，复发愿言：‘当得无上正等觉时，令我土中诸有情类，不离一切陀罗尼门、三摩地门。’

“复次，善现，诸菩萨摩诃萨行深般若波罗蜜多，勇猛正勤发弘誓愿，自修五眼、六神通，亦教他修五眼、六神通，作此事已，复发愿言：‘当得无上正等觉时，令我土中诸有情类，不离五眼、六神通。’

“复次，善现，诸菩萨摩诃萨行深般若波罗蜜多，勇猛正勤发弘誓愿，自修如来十力乃至十八佛不共法，亦教他修如来十力乃至十八佛不共法，作此事已，复发愿言：‘当得无上正等觉时，令我土中诸有情类，不离如来十力乃至十八佛不共法。’

“复次，善现，诸菩萨摩诃萨行深般若波罗蜜多，勇猛正勤发弘誓愿，自修三十二大士相、八十随好，亦教他修三十二大士相、八十随好，作此事已，复发愿言：‘当得无上正等觉时，令我土中诸有情类，不离三十二大士相、八十随好。’

“复次，善现，诸菩萨摩诃萨行深般若波罗蜜多，勇猛正勤发弘誓愿，自修无忘失法、恒住舍性，亦教他修无忘失法、恒住舍性，作此事已，复发愿言：‘当得无上正等觉时，令我土中诸有情类，不离无忘失法、恒住舍性。’

“复次，善现，诸菩萨摩诃萨行深般若波罗蜜多，勇猛正勤发弘誓愿，自修一切智、道相智、一切相智，亦教他修一切智、道相智、一切相智，作此事已，复发愿言：‘当得无上正等觉时，令我土中诸有情类，不离一切智、道相智、一切相智。’

“复次，善现，诸菩萨摩诃萨行深般若波罗蜜多，勇猛正勤发弘誓愿，自修一切菩萨摩诃萨行，亦教他修一切菩萨摩诃萨行，作此事已，复发愿言：‘当得无上正等觉时，令我土中诸有情类，不离一切菩萨摩诃萨行。’

“复次，善现，诸菩萨摩诃萨行深般若波罗蜜多，勇猛正勤发弘誓愿，自修诸佛无上正等菩提，亦教他修诸佛无上正等菩提，作此事已，复发愿言：‘当得无上正等觉时，令我土中诸有情类，不离诸佛无上正等菩提。’

“如是，善现，诸菩萨摩诃萨行深般若波罗蜜多，由斯愿行便能严净所居佛土。

“善现当知，是诸菩萨摩诃萨众随尔所时行菩提道，应得圆满所起愿行，即尔所时精勤修学，由此因缘，自能成就一切善法，亦能令他渐次成就一切善法；自能修得殊胜相好所庄严身，亦能令他渐次修得殊胜相好所庄严身，由广大福所摄受故。

“善现当知，是诸菩萨摩诃萨众所修愿行得圆满已，各于所居严净佛土证得无上正等觉时，所化有情亦生彼土，共受净土大乘法乐。

“善现当知，是诸菩萨摩诃萨众应修如是严净佛土，谓彼土中常不闻有三种恶趣，亦不闻有诸恶见趣，亦不闻有贪、瞋、痴毒，亦不闻有男女形相，亦不闻有声闻、独觉，亦不闻有苦、无常等不可意事，亦不闻有摄受资具，亦不闻有我、我所执、随眠、缠结、颠倒执著，亦不闻有安立有情果位差别；但闻说空、无相、无愿、无生、无灭、无性等声，谓随有情所乐差别，于树林等内外物中，常有微风互相冲击，发起种种微妙音声，彼音声中说：‘一切法皆无自性，无性故空，空故无相，无相故无愿，无愿故无生，无生故无灭，是故诸法本来寂静、自性涅槃。如来出世、若不出世，诸法法界法尔常住，谓一切法无性、空等。’彼佛土中诸有情类，若昼、若夜、若行、若立、若坐、若卧，常闻如是妙法音声。

“善现当知，是诸菩萨摩诃萨众各住所居严净佛土证得无上正等觉时，十方如来、应、正等觉皆共称赞彼彼佛名。若诸有情得闻如是诸佛名者，定于无上正等菩提得不退转。

“善现当知，是诸菩萨摩诃萨众各住所居严净佛土证得无上正等觉时，为诸有情宣说正法；有情闻已，定不生疑，谓为是法、为是非法。所以者何？彼诸有情达一切法皆即真如、法界、法性，一切是法无非法者。如是，善现，是诸菩萨摩诃萨众皆能严净如是佛土。

“复次，善现，是诸菩萨摩诃萨众有所化生具不善根，未于诸佛、菩萨、独觉及声闻等种诸善根，为诸恶友所摄受故，离善友故，不闻正法，常为种种我、有情见及诸见趣之所执藏，堕在断、常二边偏执。是诸有情自起邪执，亦常教他令起邪执，于非三宝起三宝想，于三宝中谓非三宝，毁谤正法，称赞邪法，由是因缘，身坏命终堕诸恶趣受诸剧苦。是诸菩萨摩诃萨众各住自土证得无上正等觉已，见彼有情沉沦生死受无量苦，以神通力方便教化，令舍恶见住正见中，从恶趣出，生于人趣；生人趣已，复以种种神通方便教化令住正定聚中，由斯毕竟不堕恶趣；复令勤修殊胜愿行，命终得生严净佛土，受用净土大乘法乐。

“如是，善现，是诸菩萨摩诃萨众皆能如是严净佛土。由所居土极清净故，生彼有情于一切法不起疑惑，谓此是世间法，此是出世间法；此是有漏法，此是无漏法；此是有为法，此是无为法。诸如是等疑惑分别毕竟不生，由此因缘，彼有情类定得无上正等菩提。

“善现，是为菩萨摩诃萨严净佛土功德之相。”

## 大般若波罗蜜多经卷第四百七十七

### 第二分正定品第八十一

尔时，具寿善现白佛言：“世尊，是诸菩萨摩诃萨为住正性定聚，为住不定聚耶？”

佛告善现：“是诸菩萨摩诃萨皆住正性定聚，非不定聚。”

具寿善现复白佛言：“是诸菩萨摩诃萨为住何等正性定聚？声闻乘耶？独觉乘耶？菩萨乘耶？”

佛告善现：“是诸菩萨摩诃萨皆住菩萨正性定聚，非住二乘正性定聚。”

具寿善现复白佛言：“是诸菩萨摩诃萨为何时住正性定聚？初发心耶？不退位耶？最后有耶？”

佛告善现：“是诸菩萨摩诃萨若初发心、若不退位、若最后有，皆住菩萨正性定聚。”

具寿善现复白佛言：“住正性定聚菩萨摩诃萨堕恶趣不？”

佛告善现：“住正性定聚菩萨摩诃萨决定不堕诸恶趣中。”

复告善现：“于意云何？第八、预流、一来、不还、阿罗汉、独觉堕恶趣不？”

善现对曰：“不也，世尊。”

佛告善现：“诸菩萨摩诃萨亦复如是，从初发心修行布施波罗蜜多乃至般若波罗蜜多，及余无量无边佛法，断诸恶法。由此因缘，堕诸恶趣，无有是处；生长寿天，亦无是处，谓于彼处诸胜善法不得现行。是菩萨摩诃萨若生边鄙，或生达絮、蔑戾车中，无有是处，谓于彼处不能修行殊胜善法，多起恶见不信因果，常乐习行诸秽恶业，不闻佛名、法名、僧名，亦无四众，谓苾刍、苾刍尼、邬波索迦、邬波斯迦。是菩萨摩诃萨生邪见家，无有是处，谓生彼家执著种种诸恶见趣，拨无妙行、恶行及果，不修诸善，乐作诸恶，故诸菩萨不生彼家。复次，善现，诸菩萨摩诃萨初发无上正等觉心，以胜意乐受行十种不善业道，无有是处。”

具寿善现复白佛言：“若菩萨摩诃萨从初发心成就如是功德善根，不生恶处，何以故如来每为众说自本生事多百千种，于中亦有生诸恶处，尔时善根为何所在？”

佛告善现：“诸菩萨摩诃萨不由秽业受恶趣身，但为饶益诸有情类，由故思愿而受彼身，是故不应引彼为难。”

复告善现：“于意云何？有诸独觉或阿罗汉，方便善巧如诸菩萨，成就殊胜方便善巧，受白象等傍生之身，见怨贼来欲为损害，便起无上安忍慈悲，欲令彼人得利乐故，自舍身命不害彼不？”

善现对曰：“诸独觉等无如是事。”

佛告善现：“由此因缘，当知菩萨为欲饶益诸有情故，为大慈悲速圆满故，虽现受种种傍生之身，而不为傍生过失所染。”

具寿善现复白佛言：“诸菩萨摩诃萨住何善根，为欲饶益诸有情故受傍生身？”

佛告善现：“诸菩萨摩诃萨有何善根不应圆满？然诸菩萨摩诃萨众为求无上正等菩提，一切善根皆应圆满，谓诸菩萨从初发心乃至安坐妙菩提座，无有善根不应圆满，要具圆满一切善法方得无上正等菩提。若一善法未能圆满而得无上正等菩提，无有是处。是故，菩萨从初发心乃至安坐妙菩提座，于其中间常学圆满一切善法，学已当得一切相智，永断一切习气相续，乃能证得一切智智。”

具寿善现复白佛言：“云何菩萨摩诃萨成就白法及真圣智，而生恶趣受傍生身？”

佛告善现：“于意云何？如来成就一切白法真圣智不？”

善现对曰：“如来成就一切白法及真圣智。”

佛告善现：“于意云何？如来化作傍生趣身，饶益有情作佛事不？”

善现对曰：“如来化作傍生趣身，饶益有情作诸佛事。”

佛告善现：“于意云何？如来化作傍生身时，是实傍生受彼苦不？”

善现对曰：“如来化作傍生身时，非实傍生，不受彼苦。”

佛告善现：“诸菩萨摩诃萨亦复如是，虽成白法及真圣智，而为成熟诸有情故，方便善巧受傍生身，如应成熟诸有情类。

“复次，善现，于意云何？有阿罗汉诸漏永尽，能化作身起诸事业，由彼事业能发生他欢喜心不？”

善现对曰：“有阿罗汉诸漏永尽，能化作身起诸事业，由彼事业能令他人生大欢喜。”

佛告善现：“诸菩萨摩诃萨亦复如是，虽成白法及真圣智，而为饶益诸有情故，方便善巧受恶趣身，如应成熟诸有情类；虽受彼身而不同彼受诸苦恼，亦复不为彼趣过失之所杂染。

“复次，善现，于意云何？有工幻师或彼弟子，幻作种种象、马等事，令众人见欢喜踊跃，于彼有实象、马等不？”

善现对曰：“于彼无实象、马等事。”

佛告善现：“诸菩萨摩诃萨亦复如是，虽成白法及真圣智，而为饶益诸有情故，现受种种傍生等身。虽受彼身而实非彼，亦不为彼过失所污。”

具寿善现复白佛言：“诸菩萨摩诃萨如是广大方便善巧，虽成就白法及真圣智，而为有情故受种种身，随其所应现作饶益。世尊，诸菩萨摩诃萨住何等法，能作如是方便善巧，虽受诸趣种种身形，而不为彼过失所污？”

佛告善现：“诸菩萨摩诃萨住深般若波罗蜜多，能作如是方便善巧。由斯方便善巧力故，虽往十方殑伽沙等诸佛世界现种种身，利益安乐彼有情类，而于其中不起染著。所以者何？是菩萨摩诃萨于一切法都无所得，谓都不得能染、所染及染因缘。所以者何？以一切法自性空故。善现，当知空不能染著空，空亦不能染著余法，亦无余法能染著空。所以者何？空中空性尚不可得，况有余法而可得者？如是名为不可得空。诸菩萨摩诃萨安住此中，能证无上正等菩提，为诸有情常作饶益。”

具寿善现复白佛言：“诸菩萨摩诃萨为但安住甚深般若波罗蜜多，能作如是方便善巧，为亦安住诸余法耶？”

佛告善现：“岂有余法非深般若波罗蜜多之所摄受？而汝今者生如是疑？”

具寿善现复白佛言：“甚深般若波罗蜜多既自性空，云何可说甚深般若波罗蜜多摄一切法？非于空中可说有法摄与不摄。”

佛告善现：“岂不诸法诸法性空？”

善现对曰：“如是，如是。”

佛告善现：“若一切法一切法性空，岂不空中摄一切法？”

善现对曰：“如是，如是。”

佛告善现：“由此因缘，甚深般若波罗蜜多摄一切法。当知菩萨住深般若波罗蜜多，能作如是方便善巧。”

尔时，具寿善现白佛言：“世尊，云何菩萨摩诃萨行深般若波罗蜜多时，安住诸法自性空中，引发神通波罗蜜多，安住神通波罗蜜多，能往十方殑伽沙等诸佛世界，供养恭敬诸佛世尊，于诸佛所听受正法，种植无量殊胜善根？”

佛告善现：“诸菩萨摩诃萨行深般若波罗蜜多时，遍观十方殑伽沙等诸佛世界及诸佛众并所说法自性皆空，唯有世俗假说名字说为世界、佛众及法，如是世俗假说名字亦自性空。

“善现当知，若十方界及诸佛众并所说法假说名字自性不空，则所说空应成一分；以所说空非成一分故，一切法自性皆空，其理周圆无二无别。诸菩萨摩诃萨行深般若波罗蜜多时，由遍观空方便善巧，引发神通波罗蜜多，安住神通波罗蜜多，便能引发天眼、天耳、神境、他心、宿住、随念及知漏尽微妙通慧。

“善现当知，诸菩萨摩诃萨非离神通波罗蜜多，有能自在成熟有情、严净佛土，证得无上正等菩提。是故神通波罗蜜多是菩提道。诸菩萨摩诃萨皆依此道求趣无上正等菩提，于求趣时能自圆满一切善法，亦能教他修诸善法；虽作是事，而于善法都无执著。所以者何？是菩萨摩诃萨知诸善法皆自性空。非自性空有所执著，若有执著则有爱味；由无执著亦无爱味，自性空中无爱味故，能味、所味及味因缘于空法中不可得故。

“善现当知，诸菩萨摩诃萨行深般若波罗蜜多时，安住神通波罗蜜多，引发天眼清净过人，用此天眼观一切法自性皆空。见一切法自性空故，不依法相造作诸业；虽为有情说如是法，而亦不得诸有情相及彼施设。是菩萨摩诃萨以无所得而为方便，引发菩萨殊胜神通，用此神通作所应作一切事业。

“是菩萨摩诃萨以极清净过人天眼，遍观十方殑伽沙等诸佛世界；见已引发神境智通，往彼饶益诸有情类，或以布施波罗蜜多乃至般若波罗蜜多而作饶益，或以四念住乃至八圣道支而作饶益，或以四静虑、四无量、四无色定而作饶益，或以八解脱乃至十遍处而作饶益，或以空、无相、无愿解脱门而作饶益，或以诸余殊胜善法而作饶益，或以声闻、独觉、菩萨及诸佛法而作饶益。

“是菩萨摩诃萨于十方界，若见有情多悭贪者，深生怜愍，说如是法：‘汝等有情当行布施！诸悭贪者受贫穷苦，由贫穷故无有威德，不能自益，况能益他？是故汝等当勤行施，既自安乐亦安乐他。勿以贫穷更相食啖，俱不解脱诸恶趣苦。’

“若见有情毁犯净戒，深生怜愍，说如是法：‘汝等有情当持净戒！诸破戒者受恶趣苦，破戒之人无有威德，不能自益，况能益他？破戒因缘堕三恶趣，受苦异熟楚毒难忍，不能自救，况能救他？是故汝等当持净戒，不应容纳破戒之心经刹那顷，况经多时？勿自纵心，后生忧悔。’

“若见有情更相忿恚，展转结恨互相损恼，深生怜愍，说如是法：‘汝等有情当修安忍，勿相瞋忿结恨相害！诸忿恨心不顺善法，增长恶法招现衰损。汝等由此忿恨心故，身坏命终当堕恶趣，受诸极苦难有出期。是故汝等不应容纳忿恨之心经刹那顷，何况令其长时相续？汝等今者展转相缘，应起慈心作饶益事。’

“若见有情懒惰懈怠，深生怜愍，说如是法：‘汝等有情当勤精进，勿于善法懒惰懈怠！诸懈怠者，于诸善法及诸胜事，皆不能成。汝等由斯，堕诸恶趣受无量苦。是故汝等不应容纳懈怠之心经刹那顷，何况令其长时相续？’

“若见有情失念散乱，心不寂静，深生怜愍，说如是法：‘汝等有情当修静虑，勿生失念散乱之心！如是之心不顺善法，增长恶法招现衰损。汝等由此身坏命终，堕诸恶趣受无量苦。是故汝等不应容纳失念散乱相应之心经刹那顷，何况令其长时相续？’

“若见有情愚痴恶慧，深生怜愍，说如是法：‘汝等有情当修胜慧，勿起恶慧！起恶慧者，于诸善趣尚不能往，况得解脱？汝等由此恶慧因缘，堕诸恶趣受无量苦。是故汝等不应容纳愚痴恶慧相应之心经刹那顷，何况令其长时相续？’

“若见有情多贪欲者深生怜愍，方便令其修不净观。若见有情多瞋恚者深生怜愍，方便令其修慈悲观。若见有情多愚痴者深生怜愍，方便令其修缘起观。若见有情多憍慢者深生怜愍，方便令其修界分别观。若见有情多寻伺者深生怜愍，方便令其修持息念。若见有情失正道者深生怜愍，方便教导令入正道，谓声闻道、或独觉道、或如来道，方便为彼说如是法：‘汝等所执皆自性空，非空法中可有所执，以无所执为空相故。’

“如是，善现，诸菩萨摩诃萨行深般若波罗蜜多时，安住神通波罗蜜多，方能自在宣说正法，利益安乐诸有情类。善现当知，若菩萨摩诃萨远离神通波罗蜜多，不能自在宣说正法，与诸有情作饶益事。善现当知，如鸟无翅，不能自在飞翔虚空远有所至；诸菩萨摩诃萨亦复如是，若无神通波罗蜜多，不能自在宣说正法，与诸有情作饶益事。是故，善现，诸菩萨摩诃萨行深般若波罗蜜多时，应引发神通波罗蜜多；若引发神通波罗蜜多，即能自在宣说正法，随意利乐诸有情类。

“善现当知，诸菩萨摩诃萨以极清净过人天眼，遍观十方殑伽沙等诸佛世界，及观生彼诸有情类；见已引发神境智通，经须臾间往到彼界，以他心智如实了知彼诸有情心、心所法，随其所应为说法要，谓说布施波罗蜜多乃至般若波罗蜜多，或说四念住乃至八圣道支，或说四静虑、四无量、四无色定，或说八解脱乃至十遍处，或说空、无相、无愿解脱门，或说一切陀罗尼门、三摩地门，或说内空乃至无性自性空，或说真如乃至不思议界，或说苦、集、灭、道圣谛，或说因缘乃至增上缘，或说从缘所生诸法，或说无明乃至老死，或说种种蕴、处、界门，或说声闻道、或说独觉道、或说菩萨道、或说菩提、或说涅槃，令彼有情闻是法已，皆获殊胜利益安乐。

“是菩萨摩诃萨以极清净过人天耳，能闻一切人非人声；由此天耳，遍闻十方殑伽沙等诸佛世界一切如来、应、正等觉所说正法，闻已受持思惟义趣，随所闻法能为有情如实宣说，或说布施波罗蜜多乃至般若波罗蜜多，广说乃至或说菩提、或说涅槃，令彼有情闻是法已，皆获殊胜利益安乐。

“是菩萨摩诃萨以极清净他心智通，如实了知诸有情类心、心所法，随其所应为说法要，谓说布施波罗蜜多乃至般若波罗蜜多，广说乃至或说菩提、或说涅槃，令彼有情闻是法已，皆获殊胜利益安乐。

“是菩萨摩诃萨以净宿住随念智通，能忆自他诸本生事；由此宿住随念智通，如实念知过去诸佛及弟子众名等差别。若诸有情乐闻过去诸宿住事而得益者，便为宣说诸宿住事，因斯方便为说正法，谓说布施波罗蜜多乃至般若波罗蜜多，广说乃至或说菩提、或说涅槃，令彼有情闻是法已，皆获殊胜利益安乐。

“是菩萨摩诃萨以极迅速神境智通，往到十方殑伽沙等诸佛世界，亲近供养诸佛世尊，于诸佛所种诸善根，还来本土为有情说诸佛土事，因斯方便为说正法，谓说布施波罗蜜多乃至般若波罗蜜多，广说乃至或说菩提、或说涅槃，令诸有情闻是法已，皆获殊胜利益安乐。

“是菩萨摩诃萨以随所得漏尽智通，如实了知诸有情类漏尽未尽，亦如实知漏尽方便，为未尽者宣说法要，谓说布施波罗蜜多乃至般若波罗蜜多，广说乃至或说菩提、或说涅槃，令诸有情闻是法已，皆获殊胜利益安乐。

“如是，善现，诸菩萨摩诃萨行深般若波罗蜜多时，应引发神通波罗蜜多。是菩萨摩诃萨修习神通波罗蜜多得圆满故，随意所乐受种种身，不为苦乐过失所染；如佛化身虽能施作种种事业，而不为彼苦乐过失之所杂染。

“如是，善现，诸菩萨摩诃萨行深般若波罗蜜多时，应游戏神通波罗蜜多；若游戏神通波罗蜜多，则能成熟有情、严净佛土，疾证无上正等菩提。善现当知，若菩萨摩诃萨不成熟有情、严净佛土，终不能得所求无上正等菩提。所以者何？诸菩萨摩诃萨若未圆满菩提资粮，必不能证所求无上正等菩提。”

具寿善现白言：“世尊，何等名为诸菩萨摩诃萨菩提资粮，诸菩萨摩诃萨圆满如是菩提资粮，方能证得所求无上正等菩提？”

佛告善现：“一切善法皆是菩萨菩提资粮。”

具寿善现复白佛言：“何等名为一切善法？”

佛告善现：“诸菩萨摩诃萨从初发心修行布施波罗蜜多乃至般若波罗蜜多，于中都无分别执著，谓作是念：‘此是布施乃至般若，由此、为此而修布施乃至般若。’是三分别执著都无，知一切法自性空故。由此所修布施等六波罗蜜多，能自饶益，亦能饶益一切有情，令出生死证涅槃故，说为善法，亦名菩萨菩提资粮，亦名菩萨摩诃萨道。过去、未来、现在菩萨摩诃萨众行此道故，已得、当得、今得无上正等菩提，亦令有情已、当、今度生死大海得涅槃乐。

“复次，善现，诸菩萨摩诃萨从初发心修行四念住乃至八圣道支，安住内空乃至无性自性空，安住真如乃至不思议界，安住苦、集、灭、道圣谛，修行四静虑、四无量、四无色定，修行八解脱乃至十遍处，修行空、无相、无愿解脱门，修行菩萨摩诃萨地，修行一切陀罗尼门、三摩地门，修行如来十力乃至十八佛不共法，修行无忘失法、恒住舍性，修行一切智、道相智、一切相智，于中都无分别执著，谓作是念：‘此是四念住乃至一切相智，由此、为此而修四念住乃至一切相智。’是三分别执著都无，知一切法自性空故。由此所修四念住乃至一切相智，能自饶益，亦能饶益一切有情，令出生死得涅槃故，说为善法，亦名菩萨菩提资粮，亦名菩萨摩诃萨道。过去、未来、现在菩萨摩诃萨众行此道故，已得当得今得无上正等菩提，亦令有情已当今度生死大海得涅槃乐。

“善现当知，复有无量诸菩萨众所修功德皆名善法，亦名菩萨菩提资粮，亦名菩萨摩诃萨道。诸菩萨摩诃萨要修如是诸胜善法令极圆满，方能证得一切智智；要已证得一切智智，乃能无倒转正法轮，令诸有情究竟安乐。”

### 第二分佛法品第八十二

尔时，具寿善现白佛言：“世尊，若此诸善法是菩萨法者，复有何等是佛法耶？”

佛告善现：“即菩萨法亦是佛法。谓诸菩萨于一切法觉一切相，由此当得一切相智，永断一切习气相续。若诸如来、应、正等觉，于一切法以一刹那相应妙慧现等觉已，证得无上正等菩提。善现，是名菩萨与佛二法差别，如二圣者虽俱是圣，而有行向、住果差别，所成就法非无有异。

“如是，善现，若无间道中行于一切法，未离暗障、未到彼岸、未得自在、未得果时，名为菩萨。若解脱道中行于一切法，已离暗障、已到彼岸、已得自在、已得果时，乃名为佛。是为菩萨与佛有异，由位有异法非无别，而不可说法性有异。”

具寿善现复白佛言：“若一切法自相皆空，自相空中如何得有种种差别，谓此是地狱，此是傍生，此是鬼界，此是人，此是天，此是种性地，此是第八地，此是预流，此是一来，此是不还，此是阿罗汉，此是独觉，此是菩萨，此是如来？世尊，如是所说补特伽罗既不可得，彼所造业亦不可得；如所造业既不可得，彼异熟果亦不可得。”

佛告善现：“如是，如是，如汝所说，一切法自相空，自相空中补特伽罗既无所有，业果异熟亦无所有，无所有中无差别相。然诸有情于一切法自相空理不如实知，造作诸业或善或恶，由于善业造作增长生人天中，由于恶业造作增长堕三恶趣，于善业中由于定业造作增长生于色界或无色界。由此因缘，诸菩萨摩诃萨修行布施波罗蜜多乃至般若波罗蜜多，安住内空乃至无性自性空，安住真如乃至不思议界，安住苦、集、灭、道圣谛，修行四念住乃至八圣道支，修行四静虑、四无量、四无色定，修行八解脱乃至十遍处，修行空、无相、无愿解脱门，修行极喜地乃至法云地，修行一切陀罗尼门、三摩地门，修行五眼、六神通，修行如来十力乃至十八佛不共法，修行无忘失法、恒住舍性，修行一切智、道相智、一切相智。

“善现，诸菩萨摩诃萨于如是等菩提分法，无间无缺修令圆满；既圆满已，便能引发近助菩提金刚喻定，证得无上正等菩提，与诸有情作大饶益常无失坏，无失坏故令诸有情解脱生死诸苦恼事。”

具寿善现复白佛言：“佛得无上正等觉已，为得诸趣生死法不？”

佛言：“不也。”

具寿善现复白佛言：“佛得无上正等觉已，为得黑业、白业、黑白业、非黑白业不？”

佛言：“不也。”

具寿善现复白佛言：“若佛不得诸趣生死及业差别，如何施设此是地狱，此是傍生，此是鬼界，此是人，此是天，此是种性地，此是第八地，此是预流，此是一来，此是不还，此是阿罗汉，此是独觉，此是菩萨，此是如来？”

佛告善现：“诸有情类自知诸法自相空不？”

善现对曰：“不也，世尊。”

佛告善现：“若诸有情自知诸法自相空者，诸菩萨摩诃萨便于无上正等菩提不应求证，方便善巧拔诸有情恶趣生死；以诸有情不知诸法自相空故，流转诸趣受无量苦，是故菩萨从诸佛所闻一切法自相空已，为欲饶益诸有情故，求证无上正等菩提，方便善巧拔诸有情恶趣生死。

“善现当知，诸菩萨摩诃萨常作是念：‘非一切法实有自相，如诸愚夫异生所执，然彼分别颠倒力故，非实有中起实有想，谓无我中起于我想，无有情中起有情想，广说乃至无见者中起见者想，于无色中起于色想，无受、想、行、识中起受、想、行、识想，乃至一切有为法中虚妄分别颠倒力故，非实谓实，非有执有，由斯造作身、语、意业，不能解脱恶趣生死。我当拔济，令得解脱。’是菩萨摩诃萨作此念已，行深般若波罗蜜多，以诸善法摄在其中，无倒修行诸菩萨行，渐次圆满菩提资粮；菩提资粮得圆满已，证得无上正等菩提。得菩提已，为诸有情宣说开示分别建立四圣谛义，谓此是苦圣谛，此是苦集圣谛，此是苦灭圣谛，此是趣苦灭道圣谛。复以一切菩提分法，依通达智摄在如是四圣谛中；复依一切菩提分法，以微妙智施设建立佛、法、僧宝。由此三宝出现世间，诸有情类解脱生死。若诸有情不能归信佛、法、僧宝，造作诸业轮回诸趣受苦无穷，故应归依佛、法、僧宝。”

具寿善现复白佛言：“为由苦、集、灭、道圣谛，诸有情类得般涅槃？为由苦、集、灭、道圣智，诸有情类得般涅槃？”

佛告善现：“非由苦、集、灭、道圣谛，诸有情类得般涅槃；非由苦、集、灭、道圣智，诸有情类得般涅槃。善现，我说四圣谛平等性即是涅槃，如是涅槃不由苦、集、灭、道谛得，不由苦、集、灭、道智得，但由般若波罗蜜多证平等性名得涅槃。”

具寿善现复白佛言：“何等名为苦、集、灭、道平等性耶？”

佛告善现：“若于是处无苦、集、灭、道谛，无苦、集、灭、道智，名四圣谛平等之性，此平等性即四圣谛。所有真如、法界、法性、不虚妄性、不变异性、平等性、离生性、法定、法住、实际、虚空界、不思议界，若佛出世、若不出世，性相常住，无失坏、无变易，如是名为苦、集、灭、道平等之性。诸菩萨摩诃萨行深般若波罗蜜多时，为欲随觉此四圣谛平等性故行深般若波罗蜜多。若能随觉此四圣谛平等性时，名真随觉一切圣谛，疾证无上正等菩提。”

具寿善现复白佛言：“云何菩萨摩诃萨行深般若波罗蜜多时，为欲随觉此四圣谛平等性故行深般若波罗蜜多。若能随觉此四圣谛平等性时，名真随觉一切圣谛，不堕声闻、独觉等地，趣入菩萨正性离生？”

佛告善现：“诸菩萨摩诃萨行深般若波罗蜜多时，无有少法不如实见；于一切法如实见时，于一切法都无所得；于一切法无所得时，则如实见一切法空，谓如实见四谛所摄及所不摄诸法皆空；如是见时，能入菩萨正性离生；由能入菩萨正性离生故，便住菩萨种性地中；既住菩萨种性地中，则能决定不从顶堕。若从顶堕，应堕声闻或独觉地。是菩萨摩诃萨安住菩萨种性地中，起四静虑及四无量、四无色定。是菩萨摩诃萨安住如是奢摩他地，便能决择一切法性，及随觉悟四圣谛理。尔时，菩萨虽遍知苦而能不起缘执苦心，虽永断集而能不起缘执集心，虽能证灭而能不起缘执灭心，虽能修道而能不起缘执道心，但起随顺趣向临入无上正等菩提之心，如实观察诸法实相。”

具寿善现复白佛言：“是菩萨摩诃萨云何观察诸法实相？”

佛告善现：“是菩萨摩诃萨观一切法无不皆空，是为观察诸法实相。”

具寿善现复白佛言：“是菩萨摩诃萨云何观察诸法皆空？”

佛告善现：“是菩萨摩诃萨于一切法如实观察皆自相空，如是观察诸法皆空。是菩萨摩诃萨以如是相毗钵舍那，如实观见诸法皆空，都不见有诸法自性可住彼性证得无上正等菩提。所以者何？诸佛无上正等菩提及一切法，皆以无性而为自性，所谓色乃至识皆以无性而为自性，眼处乃至意处亦以无性而为自性，色处乃至法处亦以无性而为自性，眼界乃至意界亦以无性而为自性，色界乃至法界亦以无性而为自性，眼识界乃至意识界亦以无性而为自性，眼触乃至意触亦以无性而为自性，眼触为缘所生诸受乃至意触为缘所生诸受亦以无性而为自性，地界乃至识界亦以无性而为自性，因缘乃至增上缘亦以无性而为自性，从缘所生诸法亦以无性而为自性，无明乃至老死亦以无性而为自性，布施波罗蜜多乃至般若波罗蜜多亦以无性而为自性，内空乃至无性自性空亦以无性而为自性，真如乃至不思议界亦以无性而为自性，苦、集、灭、道圣谛亦以无性而为自性，四念住乃至八圣道支亦以无性而为自性，四静虑、四无量、四无色定亦以无性而为自性，八解脱乃至十遍处亦以无性而为自性，空、无相、无愿解脱门亦以无性而为自性，净观地乃至如来地亦以无性而为自性，极喜地乃至法云地亦以无性而为自性，一切陀罗尼门、三摩地门亦以无性而为自性，五眼、六神通亦以无性而为自性，如来十力乃至十八佛不共法亦以无性而为自性，三十二大士相、八十随好亦以无性而为自性，无忘失法、恒住舍性亦以无性而为自性，一切智、道相智、一切相智亦以无性而为自性，预流果乃至独觉菩提亦以无性而为自性，一切菩萨摩诃萨行亦以无性而为自性，诸佛无上正等菩提亦以无性而为自性。如是无性，非诸佛作，非独觉作，非菩萨作，非声闻作，亦非住果、行向者作。但为有情于一切法不知不见如实皆空故，诸菩萨摩诃萨众行深般若波罗蜜多方便善巧，如自所觉为诸有情如实宣说，令离执著解脱一切生老病死，得般涅槃究竟安乐。”

## 大般若波罗蜜多经卷第四百七十八

### 第二分无事品第八十三

尔时，具寿善现白佛言：“世尊，若一切法皆以无性而为自性，如是无性，非诸佛作，非独觉作，非菩萨作，非声闻作，亦非住果、行向者作，云何施设诸法有异？谓此是地狱，此是傍生，此是鬼界，此是人，此是四大王众天乃至他化自在天，此是梵众天乃至色究竟天，此是空无边处天乃至非想非非想处天，此是预流，此是一来，此是不还，此是阿罗汉，此是独觉，此是菩萨，此是如来？由此业故施设地狱，由此业故施设傍生，由此业故施设鬼界，由此业故施设于人，由此业故施设四大王众天乃至他化自在天，由此业故施设梵众天乃至色究竟天，由此业故施设空无边处天乃至非想非非想处天，由此法故施设预流、一来、不还，由此法故施设阿罗汉，由此法故施设独觉，由此法故施设菩萨，由此法故施设如来？

“世尊，无性之法定无作用，云何可言：由如是业生于地狱，由如是业生于傍生，由如是业生于鬼界，由如是业生于人中，由如是业生四大王众天乃至他化自在天，由如是业生梵众天乃至色究竟天，由如是业生空无边处天乃至非想非非想处天，由如是法得预流果，由如是法得一来果，由如是法得不还果，由如是法得阿罗汉果，由如是法得独觉菩提，由如是法入菩萨位行菩萨道，由如是法得一切相智名佛世尊，令诸有情解脱生死？”

佛告善现：“如是，如是，如汝所说，无性法中不可施设诸法有异，无业、无果亦无作用。但诸愚夫不了圣法毗奈耶故，不如实知诸法皆以无性为性，愚痴颠倒发起种种身、语、意业，随业差别受种种身。依如是身品类差别，施设地狱、傍生、鬼界、若人、若天乃至非想非非想处。为欲济拔如是愚夫愚痴颠倒受生死苦，施设圣法及毗奈耶分位差别，依此分位施设预流乃至独觉、菩萨、如来。然一切法皆以无性而为自性，无性法中实无异法，无业、无果亦无作用，无性之法常无性故。

“复次，善现，如汝所说‘无性之法定无作用，云何可言由如是法得预流果，广说乃至由如是法得一切智名佛世尊，令诸有情脱生死？’者，于意云何？诸所修道是无性不？诸预流果、一来、不还、阿罗汉果、独觉菩提及菩萨道一切相智是无性不？”

善现对曰：“如是，如是，诸所修道广说乃至一切相智皆是无性。”

佛告善现：“于意云何？无性法为能得无性法不？”

善现对曰：“不也，世尊。”

佛告善现：“无性及道，是一切法皆非相应非不相应，无色、无见、无对、一相，所谓无相。愚夫异生愚痴颠倒，于无相法起有法想执著五蕴，于无常中起于常想，于诸苦中起于乐想，于无我中起于我想，于不净中起于净想，于无性法执著有性。由此菩萨摩诃萨众行深般若波罗蜜多方便善巧，济拔如是诸有情类，令离颠倒虚妄分别，方便安置无相法中，令勤修学解脱生死，证得毕竟常乐涅槃。”

具寿善现复白佛言：“愚夫异生所执著事，颇有真实而非虚妄，彼执著已造作诸业，由是因缘沉沦诸趣，不能解脱生死苦不？”

佛告善现：“愚夫异生所执著事乃至无有如细毛端可说真实而非虚妄！彼执著已造作诸业，由是因缘沉沦诸趣，不能解脱生死众苦，唯有虚妄颠倒执著。吾今为汝广说譬喻，重显斯义令其易了。诸有智者由诸譬喻，于所说义能生正解。

“善现，于意云何？梦中见人受五欲乐，梦中颇有少分实事，可令彼人受欲乐不？”

善现对曰：“梦所见人尚非实有，况有实事可令彼人受五欲乐？”

佛告善现：“于意云何？颇有诸法，若善若非善、若有记若无记、若有漏若无漏、若世间若出世间、若有为若无为，非如梦中所见事不？”

善现对曰：“定无有法，若善若非善、若有记若无记、若有漏若无漏、若世间若出世间、若有为若无为，非如梦中所见事者。”

佛告善现：“于意云何？梦中颇有真实诸趣于中往来生死事不？”

善现对曰：“不也，世尊。”

佛告善现：“于意云何？梦中颇有真实修道，依彼修道有离杂染得清净不？”

善现对曰：“不也，世尊。所以者何？梦所见法都无实事，非能施设、非所施设，修道尚无，况依修道有离杂染及得清净？”

佛告善现：“于意云何？明镜等中所现众像，为有实事可依造业，由所造业或堕地狱、或堕傍生、或堕鬼界、或生人中、或生天上受苦乐不？”

善现对曰：“明镜等中所现众像，都无实事但诳愚童，如何可依造作诸业，由所造业或堕恶趣、或生人天受诸苦乐？”

佛告善现：“于意云何？众像颇有真实修道，依彼修道有离杂染得清净不？”

善现对曰：“明镜等像都无实事，非能施设、非所施设，修道尚无，况依修道有离杂染及得清净？”

佛告善现：“于意云何？山谷等中所发诸响，为有实事可依造业，由所造业或堕地狱、或堕傍生、或堕鬼界、或生人中、或生天上受苦乐不？”

善现对曰：“山谷等中所发诸响，都无实事但诳愚童，如何可依造作诸业，由所造业或堕恶趣、或生人天受诸苦乐？”

佛告善现：“于意云何？诸响颇有真实修道，依彼修道有离杂染得清净不？”

善现对曰：“不也，世尊。所以者何？山谷等响都无实事，非能施设、非所施设，修道尚无，况依修道有离杂染及得清净？”

佛告善现：“于意云何？诸阳焰中现似水等，为有实事可依造业，由所造业或堕地狱、或堕傍生、或堕鬼界、或生人中、或生天上受苦乐不？”

善现对曰：“诸阳焰中所现水等，都无实事但诳愚童，如何可依造作诸业，由所造业或堕恶趣、或生人天受诸苦乐？”

佛告善现：“于意云何？诸阳焰中水等颇有真实修道，依彼修道有离杂染得清净不？”

善现对曰：“不也，世尊。所以者何？阳焰水等都无实事，非能施设、非所施设，修道尚无，况依修道有离杂染及得清净？”

佛告善现：“于意云何？诸光影中所现色相，为有实事可依造业，由所造业或堕地狱、或堕傍生、或堕鬼界、或生人中、或生天上受苦乐不？”

善现对曰：“诸光影中所现色相，都无实事但诳愚童，如何可依造作诸业，由所造业或堕恶趣、或生人天受诸苦乐？”

佛告善现：“于意云何？诸光影中色相颇有真实修道，依彼修道有离杂染得清净不？”

善现对曰：“不也，世尊。所以者何？光影色相都无实事，非能施设、非所施设，修道尚无，况依修道有离杂染及得清净？”

佛告善现：“于意云何？幻师幻作象、马、车、步四种勇军，或复幻作牛、羊、男、女及余种种甚希有事，此幻象等为有实事可依造业，由所造业或堕地狱、或堕傍生、或堕鬼界、或生人中、或生天上受苦乐不？”

善现对曰：“幻象、马等都无实事但诳愚童，如何可依造作诸业，由所造业或堕恶趣、或生人天受诸苦乐？”

佛告善现：“于意云何？幻事颇有真实修道，依彼修道有离杂染得清净不？”

善现对曰：“不也，世尊。所以者何？幻象、马等都无实事，非能施设、非所施设，修道尚无，况依修道有离杂染及得清净？”

佛告善现：“于意云何？能变化者所化作身，此所化身为有实事可依造业，由所造业或堕地狱、或堕傍生、或堕鬼界、或生人中、或生天上受苦乐不？”

善现对曰：“诸变化身都无实事，如何可依造作诸业，由所造业或堕恶趣、或生人天受诸苦乐？”

佛告善现：“于意云何？化身颇有真实修道，依彼修道有离杂染得清净不？”

善现对曰：“不也，世尊。所以者何？诸变化身都无实事，非能施设、非所施设，修道尚无，况依修道有离杂染及得清净？”

佛告善现：“于意云何？寻香城中所现物类，为有实事可依造业，由所造业或堕地狱、或堕傍生、或堕鬼界、或生人中、或生天上受苦乐不？”

善现对曰：“寻香城中所现物类都无实事，如何可依造作诸业，由所造业或堕恶趣、或生人天受诸苦乐？”

佛告善现：“于意云何？寻香城中物类颇有真实修道，依彼修道有离杂染得清净不？”

善现对曰：“不也，世尊。所以者何？寻香城中所现物类都无实事，非能施设、非所施设，修道尚无，况依修道有离杂染及得清净？”

佛告善现：“于意云何？此中颇有实杂染者、清净者不？”

善现对曰：“此中都无实杂染者及清净者。”

佛告善现：“如杂染者及清净者实无所有，由此因缘，杂染、清净亦非实有。所以者何？住我、我所诸有情类虚妄分别，谓有杂染及清净者。由此因缘，谓有杂染及有清净，非见实者谓有杂染及清净者。如实见者，知无杂染及清净者，如是亦无杂染、清净实事可得，以一切法毕竟空故。”

### 第二分实说品第八十四

尔时，具寿善现白佛言：“世尊，诸见实者既无杂染及无清净，不见实者亦无杂染及无清净。所以者何？以一切法无所有故。世尊，诸实说者既无杂染及无清净，不实说者亦无杂染及无清净。所以者何？以一切法无自性故。世尊，无自性法既无杂染及无清净，有自性法亦无杂染及无清净，诸有自性、无自性法亦无杂染及无清净。所以者何？以一切法皆用无性为自性故。世尊，若见实者及实说者无染无净，不见实者、不实说者亦无染净，云何世尊有时说有清净法耶？”

佛告善现：“我说一切法平等性为清净法。”

具寿善现复白佛言：“何谓一切法平等性？”

佛告善现：“诸法真如、法界、法性、不虚妄性、不变异性、平等性、离生性、法定、法住、实际、虚空界、不思议界，若佛出世、若不出世，性相常住，是名一切法平等性。此平等性名清净法。此依世俗说为清净，不依胜义。所以者何？胜义谛中，既无分别亦无戏论，一切名字言语道断。”

具寿善现复白佛言：“若一切法如梦、像、响、焰、影、幻、化及寻香城，虽现似有而无实事，诸菩萨摩诃萨云何依此非实有法，发趣无上正等觉心，作是誓言：我当圆满布施波罗蜜多乃至般若波罗蜜多，我当圆满殊胜神通波罗蜜多，我当圆满方便善巧、妙愿、力、智波罗蜜多，我当圆满四静虑、四无量、四无色定，我当圆满四念住乃至八圣道支，我当圆满空、无相、无愿解脱门，我当圆满八解脱乃至十遍处，我当圆满内空乃至无性自性空，我当圆满真如乃至不思议界，我当圆满苦、集、灭、道圣谛，我当圆满极喜地乃至法云地，我当圆满一切陀罗尼门、三摩地门，我当圆满五眼、六神通，我当圆满如来十力乃至十八佛不共法，我当圆满无忘失法、恒住舍性，我当圆满一切智、道相智、一切相智，我当圆满三十二大士相、八十随好，我当发起无量光明普照十方无边世界；我当发起一妙音声，遍满十方无边世界，随诸有情心、心所法胜解差别，为说种种微妙法门令获利乐？”

佛告善现：“于意云何？汝所说法，岂不一切如梦、像、响、焰、影、幻、化、寻香城耶？”

善现对曰：“如是，如是。世尊，若一切法如梦乃至如寻香城皆无实事，云何菩萨摩诃萨行深般若波罗蜜多时，发大誓言：‘我当圆满一切功德，利益安乐无量有情？

“世尊，非梦所见，广说乃至寻香城中所现物类，能行布施波罗蜜多乃至般若波罗蜜多，况能圆满？余一切法亦应如是，俱非实故。世尊，非梦所见，广说乃至寻香城中所现物类，乃至能行三十二大士相、八十随好，况能圆满？余一切法亦应如是，俱非实故。世尊，非梦所见，广说乃至寻香城中所现物类，能成一切所愿事业，余一切法亦应如是，俱非实故。”

佛告善现：“如是，如是，如汝所说。非实有法尚不能行布施波罗蜜多乃至般若波罗蜜多，况能圆满？如是乃至非实有法尚不能行三十二大士相、八十随好，况能圆满？非实有法不能成办所愿事业，非实有法不能证得所求无上正等菩提。

“复次，善现，布施、净戒、安忍、精进、静虑、般若波罗蜜多，及余无量无边善法非实有故，不能证得所求无上正等菩提。善现当知，如是诸法，一切皆是思惟造作；诸有思惟所造作法，皆不能得一切智智。

“复次，善现，如是诸法于菩提道虽能引发，而于其果无资助用，由此诸法无生、无起、无实相故。诸菩萨摩诃萨行深般若波罗蜜多时，从初发心虽起种种身、语、意善，谓若修行布施、净戒、安忍、精进、静虑、般若波罗蜜多，如是乃至若修行一切智、道相智、一切相智，而知一切如梦、像、响、焰、影、幻、化及寻香城皆非实有。

“复次，善现，如是诸法虽非实有，若不圆满决定不能成熟有情、严净佛土、证得无上正等菩提。谓菩萨摩诃萨若不圆满布施、净戒、安忍、精进、静虑、般若波罗蜜多，乃至一切智、道相智、一切相智，决定不能成熟有情、严净佛土、证得无上正等菩提。

“复次，善现，是诸菩萨摩诃萨行深般若波罗蜜多时，随所修住一切善法，皆如实知如梦乃至如寻香城。谓若修行布施、净戒、安忍、精进、静虑、般若波罗蜜多，能如实知如梦乃至如寻香城；如是乃至若修行一切智、道相智、一切相智，能如实知如梦乃至如寻香城；若成熟有情、严净佛土，求趣无上正等菩提，能如实知如梦乃至如寻香城，亦如实知诸有情类心行差别如梦乃至如寻香城。

“复次，善现，是诸菩萨摩诃萨行深般若波罗蜜多时，于一切法不取为有、不取为无。若由如是取故证得一切智智，亦知彼法如梦乃至如寻香城，不取为有、不取为无。所以者何？布施、净戒、安忍、精进、静虑、般若波罗蜜多乃至一切智、道相智、一切相智皆不可取故，善、非善法亦不可取故，有记、无记法亦不可取故，有漏、无漏法亦不可取故，世间、出世间法亦不可取故，有为、无为法亦不可取故。是菩萨摩诃萨知一切法不可取已，求趣无上正等菩提。所以者何？以一切法皆不可取、都无实事，如梦乃至如寻香城。不可取法不能证得不可取法，然诸有情于如是法不知不见，是菩萨摩诃萨为饶益彼诸有情故，求趣无上正等菩提。

“复次，善现，是菩萨摩诃萨从初发心，为欲利乐诸有情故，修行布施波罗蜜多乃至般若波罗蜜多，不为己身，非为余事；为欲利乐诸有情故，求趣无上正等菩提，不为己身，非为余事。

“复次，善现，是菩萨摩诃萨行深般若波罗蜜多时，见诸愚夫于非我中而住我想，于非有情住有情想，如是乃至于非知者住知者想，于非见者住见者想。是菩萨摩诃萨见是事已，深生怜愍方便教化，令离颠倒妄想执著，安置无想甘露界中，住是界中不复现起我想乃至知、见者想，是时一切掉动、散乱、戏论、分别不复现行，心多安住寂静澹泊无戏论界。

“善现，是菩萨摩诃萨由此方便，行深般若波罗蜜多，自于诸法无所执著，亦能教他于一切法无所执著，此依世俗，不依胜义；以胜义中无所执著，自他差别不可得故。”

尔时，具寿善现白佛言：“世尊，佛得无上正等觉时所证佛法，为依世俗说名为得，为依胜义说名得耶？”

佛告善现：“佛得无上正等觉时所证佛法，依世俗故说名为得，不依胜义。若依胜义，能得、所得俱不可得。所以者何？若谓此人得如是法，便有所得；有所得者，便执有二；执有二者，不能得果亦无现观。”

具寿善现复白佛言：“若执有二，不能得果亦无现观；执无二者，为能得果有现观耶？”

佛告善现：“执有二者，不能得果亦无现观；执无二者，亦复如是，有所执故如执有二。若不执二、不执不二，则名得果亦名现观。所以者何？若执由此便能得果亦有现观，及执由彼不能得果亦无现观，俱是戏论。非一切法平等性中有诸戏论，若离戏论乃可名为法平等性。”

具寿善现复白佛言：“若一切法皆以无性而为自性，此中何谓法平等性？”

佛告善现：“若于是处都无有性亦无无性，亦不可说为平等性，如是乃名法平等性。善现当知，法平等性既不可说亦不可知，除平等性无法可得，离一切法无平等性。善现，当知法平等性，异生圣者俱不能行，非彼境故。”

具寿善现复白佛言：“法平等性岂亦非佛所行境耶？”

佛告善现：“法平等性，一切圣者皆不能行亦不能证，谓诸预流、若诸一来、若诸不还、若阿罗汉、若诸独觉、若诸菩萨、若诸如来，皆不能以法平等性为所行境，此中一切戏论分别皆不行故。”

具寿善现复白佛言：“佛于诸法皆得自在，如何可言法平等性亦非诸佛所行境耶？”

佛告善现：“佛于诸法虽得自在，若平等性与佛有别，可言是佛所行境界；然平等性与佛无别，如何可言佛行彼境？

“善现当知，若诸异生法平等性，若诸预流、一来、不还、阿罗汉、独觉、菩萨、如来法平等性，如是一切法平等性，皆同一相，所谓无相。是一平等无二无别，故不可说此是异生法平等性，广说乃至此是如来法平等性。于此一法平等性中，诸平等性既不可得，于中异生及预流等差别之相亦不可得。”

具寿善现复白佛言：“若一切法平等性中，诸差别相皆不可得，则诸异生及预流等法及有情应无差别。”

佛告善现：“如是，如是，如汝所说，于一切法平等性中，若诸异生、若诸圣者乃至如来法及有情皆无差别。”

具寿善现复白佛言：“若一切法平等性中，异生、圣者法及有情皆无差别，云何三宝出现世间，所谓佛宝、法宝、僧宝？”

佛告善现：“于意云何？佛、法、僧宝法平等性各各别耶？”

善现对曰：“如我解佛所说义者，佛、法、僧宝法平等性皆无差别。所以者何？佛、法、僧宝法平等性，如是一切皆非相应非不相应，无色、无见、无对、一相，所谓无相。然佛世尊于无相法方便善巧，建立种种法及有情名相差别，所谓此是异生及法，乃至此是如来及法。”

佛告善现：“如是，如是，如汝所说，诸佛于法方便善巧，能于无相建立种种法及有情名相差别。

“复次，善现，于意云何？若诸如来、应、正等觉不证无上正等菩提；设证无上正等菩提，不为有情建立诸法名相差别，诸有情类为能自知：此是地狱，此是傍生，此是鬼界，此是人，此是天，谓四大王众天乃至非想非非想处天，此是色乃至识，此是眼处乃至意处，此是色处乃至法处，此是眼界乃至意界，此是色界乃至法界，此是眼识界乃至意识界，此是眼触乃至意触，此是眼触为缘所生诸受乃至意触为缘所生诸受，此是地界乃至识界，此是因缘乃至增上缘，此是从缘所生诸法，此是无明乃至老死，此是善、非善法，此是有记、无记法，此是有漏、无漏法，此是世间、出世间法，此是有为、无为法，此是布施波罗蜜多乃至般若波罗蜜多，此是四念住乃至八圣道支，此是内空乃至无性自性空，此是真如乃至不思议界，此是苦、集、灭、道圣谛，此是四静虑、四无量、四无色定，此是空、无相、无愿解脱门，此是八解脱乃至十遍处，此是净观地乃至如来地，此是极喜地乃至法云地，此是一切陀罗尼门、三摩地门，此是五眼、六神通，此是如来十力乃至十八佛不共法，此是三十二大士相、八十随好，此是无忘失法、恒住舍性，此是一切智、道相智、一切相智，此是一切相妙愿智，此是一切智智，此是三宝，此是三乘，诸有情类于如是等差别名相能自知不？”

善现对曰：“不也，世尊。若佛不为有情建立诸如是等差别名相，诸有情类不能自知诸如是等差别名相。”

佛告善现：“是故如来于无相法方便善巧，虽为有情建立种种差别名相，而于诸法平等性中能无所动；虽于有情作大恩德，而于其中能不取相。”

尔时，具寿善现白佛言：“世尊，为如如来于一切法平等性中都无所动，如是一切异生、预流、一来、不还及阿罗汉、独觉、菩萨，亦于诸法平等性中无所动不？”

佛告善现：“如是，如是，以一切法及诸有情，皆不出过平等性故。如平等性，当知真如广说乃至不思议界亦复如是，诸法异生及诸圣者于真如等无差别故。”

具寿善现复白佛言：“若诸异生及诸圣者并一切法平等之性无差别者，今一切法及诸有情相各异故性亦应异，是则法性亦应各异，谓色乃至识相各异故性亦应异，眼处乃至意处相各异故性亦应异，色处乃至法处相各异故性亦应异，眼界乃至意界相各异故性亦应异，色界乃至法界相各异故性亦应异，眼识界乃至意识界相各异故性亦应异，眼触乃至意触相各异故性亦应异，眼触为缘所生诸受乃至意触为缘所生诸受相各异故性亦应异，地界乃至识界相各异故性亦应异，因缘乃至增上缘相各异故性亦应异，从缘所生诸法相各异故性亦应异，无明乃至老死相各异故性亦应异，贪、瞋、痴相各异故性亦应异，异生见趣相各异故性亦应异，四静虑、四无量、四无色定相各异故性亦应异，四念住乃至八圣道支相各异故性亦应异，空、无相、无愿解脱门相各异故性亦应异，内空乃至无性自性空相各异故性亦应异，真如乃至不思议界相各异故性亦应异，苦、集、灭、道圣谛相各异故性亦应异，布施波罗蜜多乃至般若波罗蜜多相各异故性亦应异，八解脱乃至十遍处相各异故性亦应异，净观地乃至如来地相各异故性亦应异，极喜地乃至法云地相各异故性亦应异，一切陀罗尼门、三摩地门相各异故性亦应异，五眼、六神通相各异故性亦应异，如来十力乃至十八佛不共法相各异故性亦应异，三十二大士相、八十随好相各异故性亦应异，无忘失法、恒住舍性相各异故性亦应异，一切智、道相智、一切相智相各异故性亦应异，愚夫异生乃至如来相各异故性亦应异，善、非善法相各异故性亦应异，有记、无记法相各异故性亦应异，有漏、无漏法相各异故性亦应异，世间、出世间法相各异故性亦应异，有为、无为法相各异故性亦应异。

“世尊，如是法等，相若各异，是则法性亦应各异，云何于诸异相法等，可得安立法性一相？云何菩萨摩诃萨行深般若波罗蜜多时，不分别法及诸有情有种种性？若菩萨摩诃萨不分别法及诸有情有种种性，则应不能行深般若波罗蜜多；若不能行甚深般若波罗蜜多，则应不能从一菩萨地至一菩萨地；若定不能从一菩萨地至一菩萨地，则应不能趣入菩萨正性离生；若定不能趣入菩萨正性离生，则应不能超诸声闻及独觉地；若定不能超诸声闻及独觉地，则应不能圆满神通波罗蜜多；若定不能圆满神通波罗蜜多，则应不能于诸神通游戏自在；若定不能于诸神通游戏自在，则应不能圆满布施波罗蜜多乃至般若波罗蜜多；若定不能圆满布施波罗蜜多乃至般若波罗蜜多，则应不能从一佛国趣一佛国亲近供养诸佛世尊；若定不能从一佛国趣一佛国亲近供养诸佛世尊，则应不能于诸佛所种诸善根；若定不能于诸佛所种诸善根，则应不能严净佛土、成熟有情；若定不能严净佛土、成熟有情，则应不能证得无上正等菩提，转正法轮度有情众，令其永离恶趣生死。”

佛告善现：“如汝所言：若诸异生及诸圣者并一切法平等之性无差别者，今一切法及诸有情相各异故性亦应异，是则法性亦应各异，云何于诸异相法等，可得安立法性一相？云何菩萨摩诃萨行深般若波罗蜜多时，不分别法及诸有情有种种性乃至广说？

“善现，于意云何？诸色法性是空性不？诸受、想、行、识法性是空性不？如是乃至一切有为、无为法性是空性不？”

善现对曰：“如是，如是，一切法性皆是空性。”

佛告善现：“于意云何？于空性中，法等异相为可得不？谓色异相广说乃至一切有为、无为异相为可得不？”

善现对曰：“不也，世尊。于空性中，一切异相皆不可得。”

佛告善现：“由此当知，法平等性非即一切愚夫异生，非离一切愚夫异生，如是乃至非即如来、应、正等觉，非离如来、应、正等觉；法平等性非即色，非离色，非即受、想、行、识，非离受、想、行、识，如是乃至非即有为及无为法，非离有为及无为法。”

具寿善现复白佛言：“法平等性为是有为，为是无为？”

佛告善现：“法平等性非是有为，非是无为。然离有为法，无为法不可得；离无为法，有为法亦不可得。善现当知，若有为界、若无为界，如是二界非合非散，无色、无见、无对、一相，所谓无相；一切如来、应、正等觉依世俗说，不依胜义。所以者何？非胜义中身行、语行、意行可得，非离身行、语行、意行胜义可得。善现当知，即有为法及无为法平等法性，说名胜义；非离一切有为、无为，别有胜义。是故菩萨摩诃萨行深般若波罗蜜多时，不动胜义而行菩萨摩诃萨行，成熟有情，严净佛土，证得无上正等菩提，转妙法轮度有情众，令其永离生老病死，证得究竟常乐涅槃。”

### 第二分空性品第八十五

尔时，具寿善现白佛言：“世尊，若诸法等平等之性皆本性空，此本性空于一切法非能、所作，云何菩萨摩诃萨行深般若波罗蜜多时，不动胜义以四摄事饶益有情？”

佛告善现：“如是，如是，一切法等平等之性皆本性空，此本性空于一切法非能、所作，然诸菩萨能为有情以布施等作饶益事。若诸有情自知诸法皆本性空，则诸如来及诸菩萨不现神通作希有事，谓于诸法本性空中虽无所动，而令有情远离种种妄想颠倒，谓令有情远离我想、有情想乃至知者、见者想，亦令远离色乃至识想，眼处乃至意处想，色处乃至法处想，眼界乃至意界想，色界乃至法界想，眼识界乃至意识界想，眼触乃至意触想，眼触为缘所生诸受乃至意触为缘所生诸受想，地界乃至识界想，无明乃至老死想，亦令远离有为界想。住无为界，解脱一切生老病死。无为界者即诸法空，依世俗说名无为界。”

具寿善现复白佛言：“由何空故说诸法空？”

佛告善现：“由想空故说诸法空。

“复次，善现，于意云何？若变化身复作化事，此有实事而不空耶？”

善现对曰：“诸所变化都无实事，一切皆空。”

佛告善现：“变化与空，如是二法非合非散，此二俱以空空故空，不应分别是空是化。所以者何？非空性中有空、有化二事可得，以一切法毕竟空故。

“复次，善现，无色非化，无受、想、行、识非化。诸是化者无不皆空，余法有情应知亦尔。”

具寿善现复白佛言：“蕴、界、处等世间诸法及诸有情可皆是化，四念住等出世间法及诸有情岂亦是化？”

佛告善现：“一切世间、出世法等无非是化，然于其中有声闻化，有独觉化，有菩萨化，有如来化，有烦恼化，有诸业化，由此因缘，我说一切皆如变化等无差别。”

具寿善现复白佛言：“一切断界，所谓预流、一来、不还、阿罗汉果、独觉、如来永断烦恼习气相续，岂亦是化？”

佛告善现：“如是诸法，若与生灭二相合者，亦皆是化。”

具寿善现复白佛言：“何法非化？”

佛告善现：“若法不与生灭相合，是法非化。”

具寿善现复白佛言：“何法不与生灭相合？”

佛告善现：“不虚诳法即是涅槃，此法不与生灭相合，是故非化。”

具寿善现复白佛言：“如世尊说，平等法性一切皆空，无能动者，无二可得，无有少法非自性空，如何涅槃可说非化？”

佛告善现：“如是，如是，如汝所说，无有少法非自性空。此自性空，非声闻作，非独觉作，非菩萨作，非如来作，亦非余作。有佛无佛，其性常空，此即涅槃。是故我说涅槃非化，非实有法名为涅槃，可说无生、无灭、非化。复次，善现，我为新学诸菩萨说涅槃非化，非别实有不空涅槃，是故不应执此为难。”

尔时，善现便白佛言：“云何方便教诫教授新学菩萨，令知诸法自性常空？”

佛告善现：“岂一切法先有后无而不常空？然一切法先既非有，后亦非无，自性常空，不应惊怖。应作如是方便善巧教诫教授新学菩萨，令知诸法自性常空。”

时，薄伽梵说是经已，无量菩萨摩诃萨众，慈氏菩萨而为上首，具寿善现及舍利子、大采菽氏、大迦葉波、阿难陀等诸大声闻，及诸天、龙、阿素洛等一切大众，闻佛所说，皆大欢喜，信受奉行。

# 大般若经第三会序

唐西明寺沙门玄则制

夫正理晦于率情，而情由理镜；妙观睽于循迹，而迹以观冥。然情迹两崇，假名相而耽习，则理观双拔，资渐渍于多闻，王城所以亟迂，圣席于兹复坦。是用入游戏定，擒前会之神踪；出微妙音，集向时之遥证。光敷法润，藻沃心源，将欲利无利于情区，度不度于生品；运六通于即寂，流四辩于忘言，固当住不思议得无分别。至如梦中重梦，尚婴驰徇之劳；即明觉后复觉，乃有发蒙之庆。何物物之殊炫，而如如之罕觏哉！彼如复如者，非异所异也！在缠出缠而性净，有佛无佛而体常。会之则归来，号如来矣！乖之则流异，称异生焉！前际空而累尽，后际空而德满。尔其辟甘露门，坐金刚座。假名法外，无色而庄严；胜义谛中，无心而启悟。故能断以空滞空之恶取，开无说假说之善权，熙妙色之殊对，霈圆音之各解，莫非自般若以为源，依般若以成学。譬山王之高妙，谷王之宗长，义必重深，辞亦丰秘。凡五十九卷，三十一品，于旧无涉，号单译焉！

## 大般若波罗蜜多经卷第四百七十九

### 第三分缘起品第一

如是我闻：一时，薄伽梵住王舍城鹫峰山中，与大苾刍众五亿人俱。皆阿罗汉，诸漏已尽，无复烦恼，得真自在，心善解脱，慧善解脱，如调慧马亦如大龙，已作所作，已办所办，弃诸重担，逮得己利，尽诸有结，正知解脱，至心自在第一究竟，除阿难陀独居学地，舍利子等而为上首。

复有五百苾刍尼众，皆阿罗汉，耶输达罗而为上首。

复有多千邬波索迦、邬波斯迦，皆已见法。

复有无量无数不可称、不可量、不可说无等等大菩萨僧，一切皆得大陀罗尼胜三摩地；安住空性，行无相境，愿无分别，得一切法平等性忍；具无碍解，诸所演说深妙理趣辩才无尽；游戏五通，永无退失；气调温雅，一切钦承；勤进勇锐，无诸懈怠，舍亲弃财，忘身殉命；不以矫诳有所贪求，为诸有情而宣妙理；证深法忍，至等极趣，得大无畏，身意坦然；超出众魔所作事业，降烦恼敌，息诸业障；一切他论所不能伏，声闻、独觉不测其量；于法于心皆得自在，解脱所有业烦恼障；于说众缘无不善巧，契深缘起无尽理趣；灭见、随眠，断诸缠结，于众谛理智皆善证，发弘誓愿已经多劫；含笑先言，容颜舒泰，词韵和美，妙辩无穷；处众尊严，威容肃穆，动止仪雅，无畏坦然，那庾多劫巧说无尽；观诸法门，犹如幻事、阳焰、梦境、水月、响声，既类空华、镜像、光影，亦如变化及寻香城，虽体实无而现似有；于甚深理说无所畏，赞颂巧妙，心不下劣；善知有情种种胜解心行所趣微细差别，善能通达后际无碍，成就最胜无生法忍；如实悟入法平等性，摄受无边大愿佛土；于十方界无数诸佛，由等持力常念现前；一切如来出兴于世，皆能历事无空过者，亦能劝请久住世间，转正法轮度无量众；善能伏灭一切随眠及诸见趣、烦恼、缠垢，引发游戏百千等持，于诸法门能善悟入。是诸菩萨摩诃萨众，具如是等无量功德，经无数劫叹不能尽。其名曰：贤守菩萨、宝性菩萨、导师菩萨、仁授菩萨、星授菩萨、水天菩萨、帝授菩萨、上慧菩萨、观自在菩萨、得大势菩萨、妙吉祥菩萨、金刚慧菩萨、宝印手菩萨、常举手菩萨、慈氏菩萨，如是等无量百千俱胝那庾多菩萨摩诃萨而为上首。

尔时，世尊于师子座上，自敷尼师坛，结跏趺坐，端身正愿，住对面念，入等持王妙三摩地。诸三摩地皆摄入此三摩地中，是所流故。

尔时，世尊正知正念，从等持王安庠而起，以净天眼观察十方殑伽沙等诸佛世界，举身怡悦，从两足下千辐轮相，各放六十百千俱胝那庾多光。从足十指、两趺、两跟、两踝、两胫、两腨、两膝、两髀、两股、腰胁、腹背、脐中、心上、胸臆德字、大士夫相、两乳、两腋、两肩、两膊、两肘、两臂、两腕、两手、两掌、十指、项咽、颐颔、颊额、头顶、两眉、两眼、两耳、两鼻、口四牙、四十齿、眉间毫相，一一身分各放六十百千俱胝那庾多光。此一一光各照三千大千世界，从此展转遍照十方殑伽沙等诸佛世界。其中有情触斯光者，必获无上正等菩提。

尔时，世尊一切毛孔皆悉熙怡，各出六十百千俱胝那庾多光。是一一光各照三千大千世界，从此展转遍照十方殑伽沙等诸佛世界。其中有情触斯光者，必获无上正等菩提。

尔时，世尊演身常光照此三千大千世界，从此展转遍照十方殑伽沙等诸佛世界。其中有情触斯光者，必获无上正等菩提。

尔时，世尊从其面门出广长舌相，遍覆三千大千世界，熙怡微笑，复从舌相流出无量百千俱胝那庾多光。其光杂色，从此杂色一一光中现宝莲华。其华千叶，皆真金色，众宝庄严。如是光、华遍三千界，从此展转周流十方殑伽沙等诸佛世界。诸华台中皆有化佛，结跏趺坐，演妙法音。一一法音，皆说六种波罗蜜多相应之法。有情闻者，必获无上正等菩提。

尔时，世尊不起于座，复入师子游戏等持，现神通力，令此三千大千世界六种变动，东踊西没，西踊东没，南踊北没，北踊南没，中踊边没，边踊中没。其地清净，光泽细软，生诸有情利益安乐。时，此三千大千世界所有地狱、傍生、鬼界，及余无暇险恶趣坑，一切有情皆离苦难，从此舍命得生人中及六欲天，皆忆宿住，欢喜踊跃，同诣佛所，以淳净心顶礼佛足。从此展转周遍十方殑伽沙等诸佛世界，以佛神力六种变动。时，彼世界诸恶趣等，一切有情皆离苦难，从彼舍命得生人中及六欲天，皆忆宿住，欢喜踊跃，各于本界同诣佛所，顶礼佛足。

时，此三千大千世界及余十方殑伽沙等世界有情，盲者能视，聋者能听，哑者能言，狂者得念，乱者得定，贫者得富，露者得衣，饥者得食，渴者得饮，病者得除愈，丑者得端严，形残者得具足，根缺者得圆满，迷闷者得醒悟，疲顿者得安适。时，诸有情等心相向，如父如母，如兄如弟，如姊如妹，如友如亲，离邪语业命、修正语业命，离十恶业道、修十善业道，离恶寻思、修善寻思，离非梵行、修正梵行，好净弃秽、乐静舍諠，身意泰然忽生妙乐，如修行者入第三定；复有胜慧欻尔现前，咸作是思：“布施、调伏、安忍、勇进、寂静、谛观，远离放逸，修行梵行，于诸有情慈、悲、喜、舍，不相恼触，岂不善哉！”

尔时，世尊在师子座，光明殊特，威德巍巍，映蔽三千大千世界并余十方殑伽沙等诸佛国土，苏迷卢山、轮围山等及余一切龙神天宫乃至净居皆悉不现；如秋满月，晖映众星；如夏日轮，光夺诸色；如四大宝妙高山王，掩蔽诸山丧其光彩。佛以神力现本色身，令此三千大千世界一切有情皆悉睹见。

时，此三千大千世界无量无数净居诸天，下至欲界四大王众天，及余一切人非人等，皆见如来处师子座，威光显曜如大金山，欢喜踊跃，叹未曾有，各持种种上妙华鬘、涂散等香、衣服、璎珞、宝幢、幡盖、伎乐诸珍，及无量种天青莲华、天赤莲华、天白莲华、天香莲华、天黄莲华、天红莲华、天金钱树华及香叶，并余无量水陆生华，持诣佛所，奉散佛上。以佛神力，诸华鬘等旋转上踊合成华台，量等三千大千世界，垂天华盖、宝铎、珠幡，绮饰纷纶，甚可爱乐。

时，此佛土微妙庄严，犹如西方极乐世界。佛光辉映三千大千，物类虚空皆同金色。十方各等殑伽河沙诸佛世界，亦复如是。

时，此三千大千佛土以佛神力，一切天人各各见佛正坐其前，咸谓如来独为说法。

尔时，世尊不起于座，熙怡微笑，从其面门放大光明，遍照三千大千佛土，并余十方殑伽沙等诸佛世界。时，此三千大千佛土一切有情，寻佛光明，普见十方殑伽沙等诸佛世界一切如来、应、正等觉，声闻、菩萨众会围绕，及余一切有情、无情品类差别。时，彼十方殑伽沙等诸佛世界一切有情，寻佛光明，亦见此土释迦牟尼如来、应、正等觉，声闻、菩萨众会围绕，及余一切有情、无情品类差别。

尔时，东方尽殑伽沙等世界最后世界，名曰多宝，佛号宝性如来、应、正等觉，现为菩萨摩诃萨众说大般若波罗蜜多。

彼有菩萨名曰普光，见此大光、大地变动及佛身相，心怀犹豫，前诣佛所，白言：“世尊，何因何缘而有此瑞？”

时，宝性佛告普光言：“从此西方尽殑伽沙等世界，最后世界名曰堪忍，佛号释迦牟尼如来、应、正等觉，现为菩萨摩诃萨众说大般若波罗蜜多。彼佛神力，故现斯瑞。”

普光闻已欢喜踊跃，白言：“世尊，我今请往堪忍世界，观礼供养释迦牟尼佛及菩萨众，唯愿听许！”

时，宝性佛告普光言：“今正是时，随汝意往。”即以千茎金色莲华，其华千叶，众宝庄严，授与普光而诲之曰：“汝持此华至释迦牟尼佛所，如我词曰：‘宝性如来、应、正等觉致问无量，持此莲华以寄世尊而为佛事。’汝至彼界应住正知，勿以慢心观彼佛土及诸大众而自毁伤。所以者何？彼诸菩萨得无碍解陀罗尼门、三摩地门神通自在，住最后身，堪绍佛位，威德难及，悲愿熏心，以大因缘而生彼界。”

时，普光菩萨于宝性佛所受华奉敕，与无量百千俱胝那庾多菩萨摩诃萨，及无数百千童男、童女，顶礼佛足，右绕奉辞，各持无量上妙供具发引而来。所经东方诸佛世界，一一佛所供养恭敬，尊重赞叹，无空过者。到此佛所，顶礼双足，绕百千匝，却住一面。

普光菩萨前白佛言：“世尊，从此东方尽殑伽沙等世界最后世界，名曰多宝，佛号宝性如来、应、正等觉，致问世尊无量。持此千茎金色莲华，以寄世尊而为佛事。”

时，释迦牟尼佛受此莲华，还散东方殑伽沙等诸佛世界。佛神力故，令此莲华遍诸佛土。诸华台中，各有化佛结跏趺坐，为诸菩萨说大般若波罗蜜多相应之法。有情闻者，必获无上正等菩提。是时，普光及诸眷属见此事已，欢喜踊跃，叹未曾有，各随善根供具多少，供养恭敬、尊重赞叹佛菩萨已，退坐一面。余东方界亦复如是。

尔时，南方尽殑伽沙等世界最后世界，名离一切忧，佛号无忧德，彼有菩萨名曰离忧。西方尽殑伽沙等世界最后世界，名近寂静，佛号宝焰，彼有菩萨名曰行慧。北方尽殑伽沙等世界最后世界，名曰最胜，佛号胜帝，彼有菩萨名曰胜授。东北方尽殑伽沙等世界最后世界，名定庄严，佛号定象胜德，彼有菩萨名离尘勇猛。东南方尽殑伽沙等世界最后世界，名妙觉庄严甚可爱乐，佛号莲华胜德，彼有菩萨名莲华手。西南方尽殑伽沙等世界最后世界，名离尘聚，佛号日轮遍照胜德，彼有菩萨名曰光明。西北方尽殑伽沙等世界最后世界，名真自在，佛号一宝盖胜，彼有菩萨名曰宝胜。下方尽殑伽沙等世界最后世界，名曰莲华，佛号莲华德，彼有菩萨名莲华胜。上方尽殑伽沙等世界最后世界，名曰欢喜，佛号喜德，彼有菩萨名曰喜授。如是一切皆如东方。

尔时，于此三千大千堪忍世界，众宝充满，诸妙香华遍布其地，宝幢、幡盖处处行列，华树、果树、香树、鬘树、宝树、衣树、诸杂饰树，周遍庄严甚可爱乐。如众莲华世界普华如来佛土，妙吉祥菩萨、善住慧菩萨，及余无量大威德菩萨摩诃萨，本所住处。

### 第三分舍利子品第二之一

尔时，世尊知诸世界，若天、魔、梵，若诸沙门，若婆罗门，若诸菩萨摩诃萨众绍尊位者，若余一切于法有缘人非人等，皆来集会，便告具寿舍利子言：“若菩萨摩诃萨欲于诸法等觉诸相，应学般若波罗蜜多。”

时，舍利子闻佛所说，合掌恭敬而白佛言：“世尊，云何菩萨摩诃萨欲于诸法等觉诸相，应学般若波罗蜜多？”

佛告具寿舍利子言：“诸菩萨摩诃萨应以无住而为方便，安住般若波罗蜜多，所住、能住不可得故；应以无舍而为方便，圆满布施波罗蜜多，施者、受者不可得故；应以无护而为方便，圆满净戒波罗蜜多，犯、无犯相不可得故；应以无取而为方便，圆满安忍波罗蜜多，动、不动相不可得故；应以无策而为方便，圆满精进波罗蜜多，身心勤、怠不可得故；应以无思而为方便，圆满静虑波罗蜜多，有味、无味不可得故；应以无执而为方便，圆满般若波罗蜜多，有、无性相不可得故。

“复次，舍利子，诸菩萨摩诃萨安住般若波罗蜜多，以无所得而为方便，应修四念住、四正断、四神足、五根、五力、七等觉支、八圣道支；应修空解脱门、无相解脱门、无愿解脱门；应修四静虑、四无量、四无色定；应修八解脱、九次第定；应修九想，何等为九？谓膖胀想、浓烂想、异赤想、青瘀想、啄啖想、离散想、骸骨想、焚烧想、厌坏想；应修十随念，何等为十？谓佛随念、法随念、僧随念、戒随念、舍随念、天随念、入出息随念、厌随念、死随念、身随念；应修十想，何等为十？谓无常想、苦想、无我想、不净想、死想、一切世间不可乐想、厌食想、断想、离想、灭想；应修十一智，何等十一？谓苦智、集智、灭智、道智、尽智、无生智、法智、类智、世俗智、他心智、如说智；应修有寻有伺三摩地、无寻唯伺三摩地、无寻无伺三摩地；应修未知当知根、已知根、具知根；应修不净处观、遍处观、一切智智；应修奢摩他、毗钵舍那；应修三明、四无碍解、四无所畏；应修不退转五神通；应修六波罗蜜多、七圣财、八大士觉、九有情居智；应修如来十力、十八佛不共法；应修大慈大悲、大喜大舍；应修一切相微妙智等无量无边不可思议诸佛功德，如是诸法不可得故。

“复次，舍利子，若菩萨摩诃萨欲疾证得一切智智，应学般若波罗蜜多；欲疾圆满一切智、道相智、一切相智、一切有情心行相智，应学般若波罗蜜多；欲拔一切烦恼习气，应学般若波罗蜜多；欲入菩萨正决定位，应学般若波罗蜜多；欲超声闻、独觉等地，应学般若波罗蜜多；欲住菩萨不退转地，应学般若波罗蜜多；欲得殊胜六种神通，应学般若波罗蜜多；欲知一切有情心行转变差别，应学般若波罗蜜多；欲胜一切声闻、独觉智慧作用，应学般若波罗蜜多；欲得一切陀罗尼门、三摩地门，应学般若波罗蜜多；欲以一念随喜之心超过一切声闻、独觉所有布施，应学般若波罗蜜多；欲以一念随喜之心超过一切声闻、独觉所有净戒，应学般若波罗蜜多；欲以一念随喜之心超过一切声闻、独觉定、慧、解脱、解脱知见，应学般若波罗蜜多；欲以一念随喜之心超过一切声闻、独觉静虑解脱等持等至及余善法，应学般若波罗蜜多；欲以一念所修善法超过一切异生、声闻、独觉善法，应学般若波罗蜜多；欲行少分布施、净戒、安忍、精进、静虑、般若，为诸有情方便善巧，平等回向一切智智，便得无量无数功德，应学般若波罗蜜多。

“复次，舍利子，若菩萨摩诃萨欲令所修布施、净戒、安忍、精进、静虑、般若波罗蜜多，速得圆满离诸障碍，应学般若波罗蜜多；欲得世世常见诸佛，恒闻正法，得佛觉悟，蒙佛忆念，教诫教授，应学般若波罗蜜多；欲得佛身具三十二大丈夫相、八十随好具足庄严，应学般若波罗蜜多；欲生佛家入童真地，常不远离诸佛菩萨，应学般若波罗蜜多；欲以种种胜善根力，随意能引上妙供具，供养恭敬、尊重赞叹一切如来、应、正等觉，令诸善根疾得成满，应学般若波罗蜜多；欲满一切有情所求饮食、衣服、床榻、卧具、病缘医药、种种华香、灯明、车乘、园林、舍宅、财谷、珍宝、严具、伎乐，及余种种王等所受上妙乐具，并世出世诸妙善法，应学般若波罗蜜多。

“复次，舍利子，若菩萨摩诃萨欲普安立尽虚空界、法界、世界一切有情，皆令安住布施、净戒、安忍、精进、静虑、般若波罗蜜多，及余无边殊胜善法，应学般若波罗蜜多；欲得发起一念善心所获功德，乃至安坐妙菩提座，证得无上正等菩提亦不穷尽，应学般若波罗蜜多；欲得十方诸佛世界一切如来、应、正等觉，及诸菩萨摩诃萨众，咸共称叹护念与力，应学般若波罗蜜多；欲一发心即能遍到十方各如殑伽沙界，供养恭敬尊重赞叹一切如来、应、正等觉，及诸菩萨摩诃萨众，利益安乐无量有情，应学般若波罗蜜多；欲以一音即能遍满十方各如殑伽沙界，赞叹诸佛教诫有情，应学般若波罗蜜多；欲绍三宝种使不断绝，利益安乐一切有情，应学般若波罗蜜多。

“复次，舍利子，若菩萨摩诃萨欲通达内空、外空、内外空、大空、空空、胜义空、有为空、无为空、毕竟空、无际空、散无散空、本性空、自共相空、一切法空、无性空、无性自性空及所缘空、增上空、等无空等，应学般若波罗蜜多。若菩萨摩诃萨欲通达一切法、真如、法界、法性、不虚妄性、不变异性、平等性、离生性、法定、法住、实际，应学般若波罗蜜多。若菩萨摩诃萨欲知十方殑伽沙等三千大千世界，所有大地虚空，诸山、大海、江河、池沼、涧谷、陂湖、地、水、火、风诸极微数，应学般若波罗蜜多。若菩萨摩诃萨见劫火起，遍烧三千大千世界，天地烔然，欲以一气吹令顿灭，应学般若波罗蜜多。若菩萨摩诃萨见风劫起，三千大千世界最下所依风轮飘击上涌，将吹三千大千世界苏迷卢山、轮围山等诸所有物碎如朽叶，欲以一指障彼风力令息不起，应学般若波罗蜜多。若菩萨摩诃萨欲于三千大千世界，一结跏坐充满虚空，应学般若波罗蜜多。若菩萨摩诃萨欲以一毛系取三千大千世界苏迷卢山、轮围山等诸所有物，掷过他方无量无数无边世界，而不损害其中有情，应学般若波罗蜜多。若菩萨摩诃萨欲以一食、一香、一华、一鬘、一衣、一幢、一盖、一灯幡等诸供养具，供养恭敬、尊重赞叹十方各如殑伽沙界一切如来应正等觉及弟子众无不充足，应学般若波罗蜜多。若菩萨摩诃萨欲普安立十方各如殑伽沙界诸有情类，令住戒蕴、定蕴、慧蕴、解脱蕴、解脱知见蕴，或住预流、一来、不还、阿罗汉果、独觉菩提，乃至令入无余依涅槃界究竟安乐，应学般若波罗蜜多。

“复次，舍利子，若菩萨摩诃萨修行般若波罗蜜多，能如实知修行布施得大果报，谓如实知：如是布施得生刹帝利大族，如是布施得生婆罗门大族，如是布施得生长者大族，如是布施得生居士大族；又如实知如是布施得生四大王众天，如是布施得生三十三天，如是布施得生夜摩天，如是布施得生睹史多天，如是布施得生乐变化天，如是布施得生他化自在天；又如实知依此布施得初静虑定、或第二静虑定、或第三静虑定、或第四静虑定；又如实知依此布施得空无边处定、或识无边处定、或无所有处定、或非想非非想处定；又如实知依此布施起三十七菩提分法，由是因缘得预流果、或一来果、或不还果、或阿罗汉果、或独觉菩提，或得无上正等菩提。能如实知修行净戒、安忍、精进、静虑、般若，得大果报亦复如是。

“复次，舍利子，若菩萨摩诃萨修行般若波罗蜜多，能如实知如是布施方便善巧能满布施波罗蜜多，如是布施方便善巧能满净戒波罗蜜多，如是布施方便善巧能满安忍波罗蜜多，如是布施方便善巧能满精进波罗蜜多，如是布施方便善巧能满静虑波罗蜜多，如是布施方便善巧能满般若波罗蜜多；又如实知如是净戒、安忍、精进、静虑、般若方便善巧各能满六波罗蜜多。”

时，舍利子白言：“世尊，云何菩萨摩诃萨修行般若波罗蜜多，能如实知如是布施方便善巧能满布施乃至般若波罗蜜多？能如实知如是净戒乃至般若方便善巧能满净戒乃至静虑波罗蜜多？”

佛告尊者舍利子言：“以无所得为方便故，谓菩萨摩诃萨行布施时，了达一切施受物相不可得故能满布施波罗蜜多，犯无犯相不可得故能满净戒波罗蜜多，动不动相不可得故能满安忍波罗蜜多，身心勤怠不可得故能满精进波罗蜜多，有乱、无乱不可得故能满静虑波罗蜜多，诸法性相不可得故能满般若波罗蜜多。舍利子，是为菩萨摩诃萨行布施时方便善巧能满六种波罗蜜多。如是，舍利子，菩萨摩诃萨行净戒时，乃至行般若时，方便善巧各能满六波罗蜜多。

“复次，舍利子，若菩萨摩诃萨欲得过去、未来、现在一切如来应正等觉殊胜功德，应学般若波罗蜜多。若菩萨摩诃萨欲达一切有为无为究竟彼岸，应学般若波罗蜜多。若菩萨摩诃萨欲达过去、未来、现在诸法真如法界法性无生实际，应学般若波罗蜜多。若菩萨摩诃萨欲与一切声闻、独觉常为导首，应学般若波罗蜜多。若菩萨摩诃萨欲与诸佛为亲侍者，应学般若波罗蜜多。若菩萨摩诃萨欲与诸佛为内眷属，应学般若波罗蜜多。若菩萨摩诃萨欲得生生具大眷属，应学般若波罗蜜多。若菩萨摩诃萨欲得菩萨常为眷属，应学般若波罗蜜多。若菩萨摩诃萨欲为世间真净福田，应学般若波罗蜜多。若菩萨摩诃萨欲伏悭贪心，息犯戒心，除忿恚心，舍懈怠心，静散乱心，离恶慧心，应学般若波罗蜜多。若菩萨摩诃萨欲善安立一切有情于施性福业事，戒性福业事，修性福业事，供侍福业事，有依福业事，应学般若波罗蜜多。

“复次，舍利子，若菩萨摩诃萨欲得五眼，何等为五？所谓肉眼、天眼、慧眼、法眼、佛眼，应学般若波罗蜜多。若菩萨摩诃萨欲以天眼尽见十方殑伽沙等世界诸佛妙相好身，应学般若波罗蜜多。若菩萨摩诃萨欲以天耳遍闻十方殑伽沙等世界诸佛所说法要，应学般若波罗蜜多。若菩萨摩诃萨欲如实知十方各如殑伽沙界一切如来心、心所法，应学般若波罗蜜多。若菩萨摩诃萨欲得普闻十方世界诸佛说法，乃至无上正等菩提常无断绝，应学般若波罗蜜多。若菩萨摩诃萨欲见过去、未来、现在十方诸佛所有国土，应学般若波罗蜜多。若菩萨摩诃萨欲于过去、未来、现在十方诸佛所说契经、应颂、授记、讽颂、自说、因缘、本事、本生、方广、希法、譬喻、论议，诸声闻等曾所未闻，皆能受持究竟通利，应学般若波罗蜜多。若菩萨摩诃萨欲于过去、未来、现在十方诸佛所说法门，既自受持究竟通利如说修行，复能为他如实广说劝令修行，应学般若波罗蜜多。若菩萨摩诃萨欲于十方殑伽沙等幽冥世界，或世界中间无日月光处为作光明，应学般若波罗蜜多。若菩萨摩诃萨欲于十方殑伽沙等无量世界，其中众生成就邪见，不闻佛名、法名、僧名，不信因果，而能化导令起正见，闻三宝名深信因果，应学般若波罗蜜多。若菩萨摩诃萨欲令十方殑伽沙等世界有情，以己威力盲者能视，聋者能听，哑者能言，狂者得念，乱者得定，贫者得富，露者得衣，饥者得食，渴者得饮，病者得除愈，丑者得端严，形残者得具足，根缺者得圆满，迷闷者得醒悟，疲顿者得安泰，一切有情慈心相向，堕恶趣者得生善趣，习恶业者皆修善业，诸犯戒者安住戒蕴，未得定者安住定蕴，有恶慧者安住慧蕴，无解脱者安住解脱蕴，无解脱知见者安住解脱知见蕴，未见谛者得预流果、或一来果、或不还果、或阿罗汉果、或独觉菩提，或复渐次证得无上正等菩提，应学般若波罗蜜多。若菩萨摩诃萨欲学如来应正等觉殊胜威仪，令诸有情观之无厌灭恶生善，应学般若波罗蜜多。

“复次，舍利子，若菩萨摩诃萨修行般若波罗蜜多，作如是念：‘我何时得如龙象视，容止肃然？为众说法，身语意业随智慧行，皆悉清净？于经行时，足不履地如四指量？’欲成是事，应学般若波罗蜜多。若菩萨摩诃萨修行般若波罗蜜多，作如是念：‘我何时得无量百千俱胝那庾多四大王众天、三十三天、夜摩天、睹史多天、乐变化天、他化自在天，梵众天——梵辅天、梵会天、大梵天，光天——少光天、无量光天、极光净天，净天——少净天、无量净天、遍净天，广天——少广天、无量广天、广果天，无烦天、无热天、善现天、善见天、色究竟天，导从围绕诣菩提树；是诸天众于菩提树下以天衣为座，我于此座结跏趺坐，以众妙相所庄严手而抚大地，使于地神并诸眷属，俱时踊现降魔怨敌，证得无上正等菩提；从是已后，若行若住，若坐若卧，随地方所悉为金刚？’欲成是事，应学般若波罗蜜多。若菩萨摩诃萨修行般若波罗蜜多，作如是念：‘我何时得舍国出家，即于是日证得无上正等菩提，即于是日转妙法轮，即令无量无数有情远尘离垢生净法眼，复令无量无数有情永尽诸漏心慧解脱，亦令无量无数有情能于无上正等菩提得不退转？’欲成是事，应学般若波罗蜜多。若菩萨摩诃萨修行般若波罗蜜多，作如是念：‘我何时得无上菩提，无量无数声闻、菩萨为弟子众，一说法时，即令无量无数有情不起于座成阿罗汉，复令无量无数有情不起于座能于无上正等菩提得不退转？’欲成是事，应学般若波罗蜜多。若菩萨摩诃萨修行般若波罗蜜多，作如是念：‘我何时得寿量无尽，无边光明，相好庄严，观者无厌；虽复行时千叶莲华每承其足，而令地上现千辐轮；举步经行大地震动，而不扰恼地居有情；欲回顾时举身皆转，足之所履尽金刚际，如车轮量地皆随转；举身支节皆放光明，遍照十方无边世界，随所照处为诸有情作大饶益？’欲成是事，应学般若波罗蜜多。若菩萨摩诃萨修行般若波罗蜜多，作如是念：‘我得无上正等觉时，愿所居土无有一切贪欲、瞋恚、愚痴等名。其中有情成就妙慧，由斯慧力作是思惟，布施、调伏、安忍、勇进、寂静、谛观，离诸放逸，勤修梵行，慈悲喜舍，不恼有情，如余佛土，岂不善哉！化事既周，般涅槃后，正法无有灭尽之期，常为有情作大饶益。’欲成是事，应学般若波罗蜜多。若菩萨摩诃萨修行般若波罗蜜多，作如是念：‘我得无上正等觉时，愿令十方殑伽沙等无量世界一切有情闻我名者，必得无上正等菩提。’欲成是事，应学般若波罗蜜多。舍利子，诸菩萨摩诃萨欲得此等无量无边殊胜功德，应学般若波罗蜜多。”

## 大般若波罗蜜多经卷第四百八十

### 第三分舍利子品第二之二

“复次，舍利子，若菩萨摩诃萨修行般若波罗蜜多，已能引发如是功德。尔时，三千大千世界四大天王，欢喜踊跃，作是思惟：‘我等今者，应以四钵奉此菩萨，如昔天王奉先佛钵。’是时，三千大千世界三十三天、夜摩天、睹史多天、乐变化天、他化自在天，欢喜踊跃，作是思惟：‘我等皆应给侍供养如是菩萨，令阿素洛凶党损减，使诸天众眷属增益。’是时，三千大千世界梵众天乃至大梵天、光天乃至极光净天、净天乃至遍净天、广天乃至广果天、无烦天乃至色究竟天，欢喜悦豫，作是思惟：‘我等应请如是菩萨疾证无上正等菩提，转妙法轮饶益一切。’

“复次，舍利子，若菩萨摩诃萨修行般若波罗蜜多，增益布施、净戒、安忍、精进、静虑、般若波罗蜜多及余善法。时，彼世界诸善男子、善女人等，欢喜踊跃，作是思惟：‘我等当为如是菩萨作父母、兄弟、妻子、眷属、知识、朋友。’时，彼世界四大王众天乃至他化自在天、梵众天乃至大梵天、光天乃至极光净天、净天乃至遍净天、广天乃至广果天、无烦天乃至色究竟天，欢喜悦豫，作是思惟：‘我等当设种种方便，令是菩萨离淫欲法，从初发心乃至证得所求无上正等菩提常修梵行，于顺结法不生贪染。所以者何？行非梵行，于生梵天尚能为碍，况证无上正等菩提？’是故菩萨断欲出家修梵行者，能得无上正等菩提，非不出家行非梵行。”

尔时，舍利子白佛言：“世尊，诸菩萨摩诃萨为要当有父母、妻子、诸亲友耶？”

佛言：“舍利子，或有菩萨具有父母、妻子、眷属而修菩萨摩诃萨行；或有菩萨无有妻子，从初发心乃至成佛，常修梵行不坏童真；或有菩萨方便善巧，先现受用五妙欲境，后方厌舍勤修梵行，乃得无上正等菩提。

“舍利子，如工幻师或彼弟子善幻术者，化作种种五妙欲具，于中自恣欢娱受乐。于意云何？彼幻所作为有实不？”

舍利子言：“不也，世尊。”

佛言：“舍利子，菩萨摩诃萨亦复如是，方便善巧为欲成熟诸有情故，示受五欲而实无染。所以者何？诸菩萨摩诃萨于五欲中深生厌患，不为彼过之所涂染，以无量门诃毁诸欲，谓作是念：‘欲如炽火，欲如粪秽，欲如魁脍，欲如怨敌，欲如毒器，欲如暗井。’舍利子，诸菩萨摩诃萨以如是等无量过门诃毁诸欲，岂有真实受诸欲事？但为方便饶益有情，令获利乐化现斯事。”

尔时，舍利子白佛言：“世尊，诸菩萨摩诃萨云何应行甚深般若波罗蜜多？”

佛言：“舍利子，诸菩萨摩诃萨修行般若波罗蜜多时，应如是观：‘实有菩萨不见有菩萨，不见菩萨名；不见般若波罗蜜多，不见般若波罗蜜多名；不见行，不见不行。’何以故？舍利子，菩萨自性空，菩萨名空。所以者何？色自性空，不由空故，受、想、行、识自性空，不由空故，色空非色，受、想、行、识空非受、想、行、识。色不离空，空不离色，受、想、行、识不离空，空不离受、想、行、识；色即是空，空即是色，受、想、行、识即是空，空即是受、想、行、识。何以故？舍利子，此但有名谓为菩提，此但有名谓为萨埵，此但有名谓为菩萨，此但有名谓之为空，如是自性无生、无灭，无染、无净。诸菩萨摩诃萨如是修行甚深般若波罗蜜多不见生、不见灭，不见染、不见净。何以故？舍利子，唯假立客名别别于法而起分别，假立客名，随起言说，如如言说，如是如是生起执著。诸菩萨摩诃萨修行般若波罗蜜多时，于如是等名及所名一切不见，由不见故不生执著。

“复次，舍利子，菩萨摩诃萨修行般若波罗蜜多时，应如是观：‘菩萨但有名，佛但有名，般若波罗蜜多但有名，色但有名，受、想、行、识但有名，余一切法但有名。’舍利子，如我但有名，谓之为我实不可得，如是有情、命者、生者、养者、士夫、补特伽罗，广说乃至知者、见者，亦但有名，谓为有情乃至见者实不可得；以不可得空故，但随世俗假立客名，诸法亦尔不应执著。是故菩萨摩诃萨修行般若波罗蜜多时，不见有我乃至见者，亦不见有一切法性。

“舍利子，菩萨摩诃萨如是修行般若波罗蜜多，除诸佛慧，一切声闻、独觉等慧所不能及。所以者何？是菩萨摩诃萨于名、所名俱无所得，以不观见、无执著故。舍利子，若菩萨摩诃萨能如是行甚深般若波罗蜜多，名为善行甚深般若波罗蜜多。

“舍利子，假使汝等诸大声闻满赡部洲如竹、芦苇、稻、粟、甘蔗、诸麻、林等所有智慧，比行般若波罗蜜多菩萨智慧，百分不及一，千分不及一，百千分不及一，数分、算分乃至邬波尼杀昙分亦不及一。何以故？舍利子，是菩萨摩诃萨所有智慧，能使十方一切有情趣涅槃故。又，舍利子，修行般若波罗蜜多一菩萨摩诃萨，于一日中所修智慧，一切声闻、独觉智慧不能及故。

“舍利子，置赡部洲，假使汝等诸大声闻满四大洲如竹、芦苇、稻、粟、甘蔗、诸麻、林等所有智慧，比行般若波罗蜜多菩萨智慧，百分不及一，千分不及一，百千分不及一，数分、算分乃至邬波尼杀昙分亦不及一。何以故？舍利子，是菩萨摩诃萨所有智慧，能使十方一切有情趣涅槃故。又，舍利子，修行般若波罗蜜多一菩萨摩诃萨于一日中所修智慧，一切声闻、独觉智慧不能及故。

“舍利子，置四大洲，假使汝等诸大声闻满一三千大千世界如竹、芦苇、稻、粟、甘蔗、诸麻、林等所有智慧，比行般若波罗蜜多菩萨智慧，百分不及一，千分不及一，百千分不及一，数分、算分乃至邬波尼杀昙分亦不及一。何以故？舍利子，是菩萨摩诃萨所有智慧，能使十方一切有情趣涅槃故。又，舍利子，修行般若波罗蜜多一菩萨摩诃萨于一日中所修智慧，一切声闻、独觉智慧不能及故。

“舍利子，置一三千大千世界，假使汝等诸大声闻充满十方殑伽沙等诸佛世界如竹、芦苇、稻、粟、甘蔗、诸麻、林等所有智慧，比行般若波罗蜜多菩萨智慧，百分不及一，千分不及一，百千分不及一，数分、算分乃至邬波尼杀昙分亦不及一。何以故？舍利子，是菩萨摩诃萨所有智慧，能使十方一切有情趣涅槃故。又，舍利子，修行般若波罗蜜多一菩萨摩诃萨于一日中所修智慧，一切声闻、独觉智慧不能及故。”

尔时，舍利子白佛言：“世尊，若声闻乘预流、一来、不还、阿罗汉所有智慧，若独觉乘所有智慧，若菩萨摩诃萨所有智慧，若诸如来、应、正等觉所有智慧，如是一切皆无差别，不相违背，无生无灭，自性皆空。若法无差别、不相违、无生灭、自性空，是法差别理不可得，云何世尊说行般若波罗蜜多一菩萨摩诃萨，于一日中所修智慧，一切声闻、独觉智慧所不能及？”

佛言：“舍利子，于汝意云何？修行般若波罗蜜多一菩萨摩诃萨，于一日中所修智慧所作事业，一切声闻、独觉智慧有此用不？”

舍利子言：“不也，世尊。”

“又，舍利子，于意云何？修行般若波罗蜜多一菩萨摩诃萨，于一日中所修智慧，具能引发一切相微妙智、一切智、道相智、一切相智，利益安乐一切有情于一切法觉一切相，方便安立一切有情于无余依般涅槃界，一切声闻、独觉智慧有此用不？”

舍利子言：“不也，世尊。”

“又，舍利子，于意云何？一切声闻及诸独觉能作是念‘我证无上正等菩提，方便安立一切有情于无余依涅槃界’不？”

舍利子言：“不也，世尊。”

“又，舍利子，于意云何？一切声闻及诸独觉能作是念‘我当修行布施、净戒、安忍、精进、静虑、般若波罗蜜多，成熟有情，严净佛土，满佛十力、四无所畏、四无碍解、十八佛不共法，证得无上正等菩提，方便安立无量、无数、无边有情于无余依涅槃界’不？”

舍利子言：“不也，世尊。”

佛言：“舍利子，修行般若波罗蜜多诸菩萨摩诃萨皆作是念：‘我当修行布施、净戒、安忍、精进、静虑、般若波罗蜜多，成熟有情，严净佛土，满佛十力、四无所畏、四无碍解、十八佛不共法，证得无上正等菩提，方便安立无量、无数、无边有情于无余依般涅槃界。’

“舍利子，譬如萤火不作是念：‘我光能照遍赡部洲普令大明。’声闻、独觉亦复如是，曾无一心能作是念：‘我修六种波罗蜜多，成熟有情，严净佛土，满佛十力、四无所畏、四无碍解、十八佛不共法，证得无上正等菩提，方便安立无量、无数、无边有情于无余依般涅槃界。’

“舍利子，譬如日轮光明炽盛，才出便照遍赡部洲；修行般若波罗蜜多诸菩萨摩诃萨亦复如是，皆作是念：‘我修六种波罗蜜多，成熟有情，严净佛土，满佛十力、四无所畏、四无碍解、十八佛不共法，证得无上正等菩提，方便安立无量、无数、无边有情于无余依般涅槃界。’”

尔时，舍利子白佛言：“世尊，云何菩萨摩诃萨能超声闻、独觉等地，能得菩萨不退转地净菩提道？”

佛言：“舍利子，诸菩萨摩诃萨从初发心修行六种波罗蜜多，住空、无相、无愿之法，便超声闻、独觉等地，能得菩萨不退转地，净菩提道。”

时，舍利子复白佛言：“世尊，诸菩萨摩诃萨住何等地，能为一切声闻、独觉真净福田？”

佛言：“舍利子，诸菩萨摩诃萨从初发心，修行六种波罗蜜多，乃至安坐妙菩提座，常为一切声闻、独觉真净福田。何以故？舍利子，依诸菩萨摩诃萨故，一切善法出现世间，所谓一切十善业道、五近事戒、八近住戒、四静虑、四无量、四无色定、四圣谛智、四念住、四正断、四神足、五根、五力、七等觉支、八圣道支、四无所畏、四无碍解、如来十力、六波罗蜜多、十八佛不共法，诸如是等无量无数无边善法出现世间。由此菩萨诸善法故，世间便有刹帝利大族、婆罗门大族、长者大族、居士大族、四大王众天乃至他化自在天、梵众天乃至大梵天、光天乃至极光净天、净天乃至遍净天、广天乃至广果天、无想有情天、无烦天乃至色究竟天、空无边处天乃至非想非非想处天出现于世。

“复由菩萨诸善法故，便有预流、一来、不还、阿罗汉、独觉、菩萨摩诃萨，及诸如来、应、正等觉，出现世间。”

时，舍利子复白佛言：“世尊，诸菩萨摩诃萨为复须净自身福田不？”

佛言：“舍利子，诸菩萨摩诃萨不复须净自身福田。所以者何？已极净故。何以故？舍利子，诸菩萨摩诃萨为大施主，施诸有情世、出世间多善法故。谓施有情十善业道、五近事戒、八近住戒、四静虑、四无量、四无色定、四圣谛智、四念住、四正断、四神足、五根、五力、七等觉支、八圣道支、如来十力、四无所畏、四无碍解、六波罗蜜多、十八佛不共法，施如是等无量无数无边善法故，说菩萨为大施主；由斯已净自身福田，生长世间无量福聚。”

尔时，舍利子白佛言：“世尊，诸菩萨摩诃萨与何法相应故，当言与般若波罗蜜多相应？”

佛言：“舍利子，诸菩萨摩诃萨与色空相应故，当言与般若波罗蜜多相应；与受、想、行、识空相应故，当言与般若波罗蜜多相应。诸菩萨摩诃萨与眼处空相应故，当言与般若波罗蜜多相应；与耳、鼻、舌、身、意处空相应故，当言与般若波罗蜜多相应。诸菩萨摩诃萨与色处空相应故，当言与般若波罗蜜多相应；与声、香、味、触、法处空相应故，当言与般若波罗蜜多相应。诸菩萨摩诃萨与眼界空相应故，当言与般若波罗蜜多相应；与耳、鼻、舌、身、意界空相应故，当言与般若波罗蜜多相应。诸菩萨摩诃萨与色界空相应故，当言与般若波罗蜜多相应；与声、香、味、触、法界空相应故，当言与般若波罗蜜多相应。诸菩萨摩诃萨与眼识界空相应故，当言与般若波罗蜜多相应；与耳、鼻、舌、身、意识界空相应故，当言与般若波罗蜜多相应。诸菩萨摩诃萨与苦圣谛空相应故，当言与般若波罗蜜多相应；与集、灭、道圣谛空相应故，当言与般若波罗蜜多相应。诸菩萨摩诃萨与无明空相应故，当言与般若波罗蜜多相应；与行、识、名色、六处、触、受、爱、取、有、生、老死愁叹苦忧恼空相应故，当言与般若波罗蜜多相应。诸菩萨摩诃萨与一切法空相应故，当言与般若波罗蜜多相应；与有为无为法空相应故，当言与般若波罗蜜多相应。诸菩萨摩诃萨与本性空相应故，当言与般若波罗蜜多相应。舍利子，诸菩萨摩诃萨与如是七空相应故，当言与般若波罗蜜多相应。

“舍利子，诸菩萨摩诃萨与如是七空相应时，不见色若相应若不相应，不见受、想、行、识若相应若不相应；不见色若生法若灭法，不见受、想、行、识若生法若灭法；不见色若染法若净法，不见受、想、行、识若染法若净法。不见色与受合，不见受与想合，不见想与行合，不见行与识合。何以故？舍利子，无有少法与法合者，以一切法本性空故。

“舍利子，诸色空，彼非色；诸受、想、行、识空，彼非受、想、行、识。何以故？舍利子，诸色空，彼非变碍相；诸受空，彼非领纳相；诸想空，彼非取像相；诸行空，彼非造作相；诸识空，彼非了别相。何以故？舍利子，色不异空，空不异色，色即是空，空即是色，受、想、行、识亦复如是。

“舍利子，是诸法空相，不生不灭、不染不净、不增不减，非过去、非未来、非现在。如是空中无色，无受、想、行、识；无眼处，无耳、鼻、舌、身、意处；无色处，无声、香、味、触、法处；无地界，无水、火、风、空、识界；无眼界，无耳、鼻、舌、身、意界；无色界，无声、香、味、触、法界；无眼识界，无耳、鼻、舌、身、意识界；无无明，亦无无明灭；无行、识、名色、六处、触、受、爱、取、有、生、老死，无行乃至老死灭；无苦圣谛，无集、灭、道圣谛；无得，无现观；无预流，无预流果；无一来，无一来果；无不还，无不还果；无阿罗汉，无阿罗汉果；无独觉，无独觉菩提；无菩萨，无菩萨行；无正等觉，无正等觉菩提。

“舍利子，诸菩萨摩诃萨与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不见布施波罗蜜多若相应若不相应，不见净戒、安忍、精进、静虑、般若波罗蜜多若相应若不相应；不见色若相应若不相应，不见受、想、行、识若相应若不相应；不见眼处若相应若不相应，不见耳、鼻、舌、身、意处若相应若不相应；不见色处若相应若不相应，不见声、香、味、触、法处若相应若不相应；不见眼界若相应若不相应，不见耳、鼻、舌、身、意界若相应若不相应，不见色界若相应若不相应，不见声、香、味、触、法界若相应若不相应；不见眼识界若相应若不相应，不见耳、鼻、舌、身、意识界若相应若不相应；不见苦圣谛若相应若不相应，不见集、灭、道圣谛若相应若不相应；不见无明若相应若不相应，不见行、识、名色、六处、触、受、爱、取、有、生、老死若相应若不相应；不见四念住若相应若不相应，不见四正断、四神足、五根、五力、七等觉支、八圣道支若相应若不相应；不见六神通若相应若不相应；不见佛十力若相应若不相应，不见四无所畏、四无碍解、十八佛不共法若相应若不相应；不见一切相微妙智若相应若不相应，不见一切智智若相应若不相应。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不观空与空合亦不与空相应，不观无相与无相合亦不与无相相应，不观无愿与无愿合亦不与无愿相应。何以故？舍利子，空、无相、无愿无合、无不合，亦无相应、不相应故。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，入一切法自相空已，不观色若合若散，不观受、想、行、识若合若散。不观色与前际若合若散。何以故？不见前际故。不观色与后际若合若散。何以故？不见后际故。不观色与中际若合若散。何以故？不见中际故。不观受、想、行、识与前际若合若散。何以故？不见前际故。不观受、想、行、识与后际若合若散。何以故？不见后际故。不观受、想、行、识与中际若合若散。何以故？不见中际故。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨不观前际与后际若合若散，不观前际与中际若合若散，不观后际与前际若合若散，不观后际与中际若合若散，不观中际与前际若合若散，不观中际与后际若合若散，不观前际与后际、中际若合若散，不观后际与前际、中际若合若散，不观中际与前际、后际若合若散，不观前际、后际、中际若合若散。何以故？三世空故。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不观一切智与过去若合若散。何以故？尚不见过去，况观一切智与过去若合若散？不观一切智与未来若合若散。何以故？尚不见未来，况观一切智与未来若合若散？不观一切智与现在若合若散。何以故？尚不见现在，况观一切智与现在若合若散？不观一切智与色若合若散。何以故？尚不见色，况观一切智与色若合若散？不观一切智与受、想、行、识若合若散。何以故？尚不见受、想、行、识，况观一切智与受、想、行、识若合若散？不观一切智与眼处若合若散。何以故？尚不见眼处，况观一切智与眼处若合若散？不观一切智与耳、鼻、舌、身、意处若合若散。何以故？尚不见耳、鼻、舌、身、意处，况观一切智与耳、鼻、舌、身、意处若合若散？不观一切智与色处若合若散。何以故？尚不见色处，况观一切智与色处若合若散？不观一切智与声、香、味、触、法处若合若散。何以故？尚不见声、香、味、触、法处，况观一切智与声、香、味、触、法处若合若散？不观一切智与眼界若合若散。何以故？尚不见眼界，况观一切智与眼界若合若散？不观一切智与耳、鼻、舌、身、意界若合若散。何以故？尚不见耳、鼻、舌、身、意界，况观一切智与耳、鼻、舌、身、意界若合若散？不观一切智与色界若合若散。何以故？尚不见色界，况观一切智与色界若合若散？不观一切智与声、香、味、触、法界若合若散。何以故？尚不见声、香、味、触、法界，况观一切智与声、香、味、触、法界若合若散？不观一切智与眼识界若合若散。何以故？尚不见眼识界，况观一切智与眼识界若合若散？不观一切智与耳、鼻、舌、身、意识界若合若散。何以故？尚不见耳、鼻、舌、身、意识界，况观一切智与耳、鼻、舌、身、意识界若合若散？不观一切智与苦圣谛若合若散。何以故？尚不见苦圣谛，况观一切智与苦圣谛若合若散？不观一切智与集、灭、道圣谛若合若散。何以故？尚不见集、灭、道圣谛，况观一切智与集、灭、道圣谛若合若散？不观一切智与无明若合若散。何以故？尚不见无明，况观一切智与无明若合若散？不观一切智与行、识、名色、六处、触、受、爱、取、有、生、老死若合若散。何以故？尚不见行乃至老死，况观一切智与行乃至老死若合若散？不观一切智与布施波罗蜜多若合若散。何以故？尚不见布施波罗蜜多，况观一切智与布施波罗蜜多若合若散？不观一切智与净戒、安忍、精进、静虑、般若波罗蜜多若合若散。何以故？尚不见净戒、安忍、精进、静虑、般若波罗蜜多，况观一切智与净戒、安忍、精进、静虑、般若波罗蜜多若合若散？不观一切智与四念住若合若散。何以故？尚不见四念住，况观一切智与四念住若合若散？不观一切智与四正断、四神足、五根、五力、七等觉支、八圣道支若合若散。何以故？尚不见四正断乃至八圣道支，况观一切智与四正断乃至八圣道支若合若散？不观一切智与六神通若合若散。何以故？尚不见六神通，况观一切智与六神通若合若散？不观一切智与佛十力若合若散。何以故？尚不见佛十力，况观一切智与佛十力若合若散？不观一切智与四无所畏、四无碍解、十八佛不共法若合若散。何以故？尚不见四无所畏、四无碍解、十八佛不共法，况观一切智与四无所畏、四无碍解、十八佛不共法若合若散？不观一切智与佛若合若散，亦不观佛与一切智若合若散。何以故？一切智即是佛，佛即是一切智故。不观一切智与菩提若合若散，亦不观菩提与一切智若合若散。何以故？一切智即是菩提，菩提即是一切智故。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不著色若有若非有，不著受、想、行、识若有若非有；不著色若常若无常，不著受、想、行、识若常若无常；不著色若乐若苦，不著受、想、行、识若乐若苦；不著色若我若无我，不著受、想、行、识若我若无我，不著色若寂静若不寂静，不著受、想、行、识若寂静若不寂静；不著色若空若不空，不著受、想、行、识若空若不空；不著色若有相若无相，不著受、想、行、识若有相若无相；不著色若有愿若无愿，不著受、想、行、识若有愿若无愿。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不作是念：‘我行般若波罗蜜多。’不作是念：‘我不行般若波罗蜜多。’不作是念：‘我亦行、亦不行般若波罗蜜多。’不作是念：‘我非行非不行般若波罗蜜多。’舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多时，不为布施波罗蜜多故修行般若波罗蜜多，不为净戒、安忍、精进、静虑、般若波罗蜜多故修行般若波罗蜜多；不为入菩萨正决定故修行般若波罗蜜多，不为得菩萨不退转地故修行般若波罗蜜多；不为成熟有情故修行般若波罗蜜多，不为严净佛土故修行般若波罗蜜多；不为四念住故修行般若波罗蜜多，不为四正断、四神足、五根、五力、七等觉支、八圣道支故修行般若波罗蜜多；不为佛十力故修行般若波罗蜜多，不为四无所畏、四无碍解、十八佛不共法故修行般若波罗蜜多；不为内空故修行般若波罗蜜多，不为外空、内外空、大空、空空、胜义空、有为空、无为空、毕竟空、无际空、无散空、本性空、自共相空、一切法空、无性空、无性自性空故修行般若波罗蜜多；不为真如故修行般若波罗蜜多，不为法界、法性、实际故修行般若波罗蜜多。何以故？舍利子，诸菩萨摩诃萨修行般若波罗蜜多时，不见诸法性差别故。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不为天眼智证通故修行般若波罗蜜多，不为天耳、他心、宿住、随念、神境、漏尽智证通故修行般若波罗蜜多。何以故？舍利子，诸菩萨摩诃萨修行般若波罗蜜多时，尚不见般若波罗蜜多，况见菩萨摩诃萨及诸如来、应、正等觉六神通事？舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，诸菩萨摩诃萨修行般若波罗蜜多，不作是念：‘我以天眼智证通，遍观十方殑伽沙等诸佛世界一切有情死此生彼品类差别。’不作是念：‘我以天耳智证通，遍闻十方殑伽沙等诸佛世界一切有情言音差别。’不作是念：‘我以他心智证通，遍知十方殑伽沙等诸佛世界一切有情心及心所缘虑差别。’不作是念：‘我以宿住随念智证通，遍忆十方殑伽沙等诸佛世界一切有情宿住差别。’不作是念：‘我以神境智证通，遍往十方殑伽沙等诸佛世界为诸有情宣说正法。’不作是念：‘我以漏尽智证通，遍了十方殑伽沙等诸佛世界一切有情漏尽不尽。’舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。

“复次，舍利子，如是菩萨摩诃萨修行般若波罗蜜多与般若波罗蜜多相应时，方便善巧普能安立无量、无数、无边有情于无余依般涅槃界，一切恶魔及诸眷属不得其便，一切烦恼悉皆伏灭，世间众事所欲皆成。十方各如殑伽沙界一切如来、应、正等觉及诸菩萨摩诃萨众，皆共护念如是菩萨，不令退堕一切声闻、独觉等地。十方各如殑伽沙界声闻、独觉、四大王众天乃至他化自在天、梵众天乃至大梵天、光天乃至极光净天、净天乃至遍净天、广天乃至广果天、无烦天乃至色究竟天，皆共拥卫是菩萨摩诃萨，诸有所为令无障碍皆速成办，所有身心种种病苦咸得痊除。设有罪业，于当来世应受苦报，转现轻受。何以故？舍利子，是菩萨摩诃萨于一切有情慈悲周遍故。

“舍利子，是菩萨摩诃萨修行般若波罗蜜多具大势力，少用加行，则能引发一切殊胜陀罗尼门、一切殊胜三摩地门皆得现起。由斯势力，随意引生世、出世间种种功德；随所生处，常得逢事诸佛世尊及诸菩萨摩诃萨众，乃至无上正等菩提，于其中间常不离佛及诸菩萨摩诃萨众。舍利子当知，是菩萨摩诃萨修行般若波罗蜜多，与般若波罗蜜多相应故，得如是等无量无边不可思议功德胜利。

“复次，舍利子，诸菩萨摩诃萨修行般若波罗蜜多，不作是念：‘有法与法若相应若不相应、若等若不等。’何以故？舍利子，是菩萨摩诃萨不见有法与法若相应若不相应、若等若不等故。舍利子，诸菩萨摩诃萨修行般若波罗蜜多，与如是法相应故，当言与般若波罗蜜多相应。