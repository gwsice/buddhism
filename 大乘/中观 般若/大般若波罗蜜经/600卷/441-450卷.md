## 大般若波罗蜜多经卷第四百四十一

### 第二分不和合品第四十五之二

“复次，善现，有菩萨乘诸善男子、善女人等，书写受持、读诵修习、思惟演说如是般若波罗蜜多甚深经时，若有人来赞说人趣种种胜事，赞说四大王众天乃至他化自在天诸胜妙事，赞说梵众天乃至色究竟天诸胜妙事，赞说空无边处天乃至非想非非想处天诸胜妙事，因而告曰：‘虽于欲界受诸欲乐，于色界中受诸静虑无量快乐，于无色界受诸寂静等至妙乐，而彼一切皆是有为、无常、苦、空、非我、不净、变坏之法，尽法、谢法、离法、灭法。汝于此身何不精进取预流果，若一来果、若不还果、若阿罗汉果、若独觉菩提，入般涅槃究竟安乐？何用久处生死轮回，无事为他受诸勤苦，求趣无上正等菩提？’此善男子、善女人等由彼所说，于所书写受持、读诵修习、思惟演说般若波罗蜜多甚深经事不得究竟，当知是为菩萨魔事。

“复次，善现，能持法者，一身无系，专修己事，不忧他业；能学法者，好领徒众，乐营他事，不忧自业；两不和合，不获教授、听受、书持、读诵、修习甚深般若波罗蜜多，当知是为菩萨魔事。

“复次，善现，能学法者，一身无系，专修己事，不忧他业；能持法者，好领徒众，乐营他事，不忧自业；两不和合，不获教授、听受、书持、读诵、修习甚深般若波罗蜜多，当知是为菩萨魔事。

“复次，善现，能持法者，不乐喧杂；能学法者，乐处喧杂；两不和合，不获教授、听受、书持、读诵、修习甚深般若波罗蜜多，当知是为菩萨魔事。

“复次，善现，能学法者，不乐喧杂；能持法者，乐处喧杂；两不和合，不获教授、听受、书持、读诵、修习甚深般若波罗蜜多，当知是为菩萨魔事。

“复次，善现，能持法者，欲令学者于我所为悉皆随助；能学法者，不随其欲；两不和合，不获教授、听受、书持、读诵、修习甚深般若波罗蜜多，当知是为菩萨魔事。

“复次，善现，能学法者，于持法者诸有所为悉乐随助；能持法者，不随其欲；两不和合，不获教授、听受、书持、读诵、修习甚深般若波罗蜜多，当知是为菩萨魔事。

“复次，善现，能持法者，为名利故欲为他说甚深般若波罗蜜多，复欲令彼书写、受持读诵、修习；能学法者，知其所为不欲从受；两不和合，不获教授、听受、书持、读诵、修习甚深般若波罗蜜多，当知是为菩萨魔事。

“复次，善现，能学法者，为名利故欲请他说甚深般若波罗蜜多，复欲方便书写、受持读诵、修习；能持法者，知其所为而不随请；两不和合，不获教授、听受、书持、读诵、修习甚深般若波罗蜜多，当知是为菩萨魔事。

“复次，善现，能持法者，欲往他方危身命处；能学法者，恐失身命不欲随往；两不和合，不获教授、听受、书持、读诵、修习甚深般若波罗蜜多，当知是为菩萨魔事。

“复次，善现，能学法者，欲往他方危身命处；能持法者，恐失身命不欲共往；两不和合，不获教授、听受、书持、读诵、修习甚深般若波罗蜜多，当知是为菩萨魔事。

“复次，善现，能持法者，欲往他方多贼、疾疫、饥渴国土；能学法者，虑彼艰辛不肯随往；两不和合，不获教授、听受、书持、读诵、修习甚深般若波罗蜜多，当知是为菩萨魔事。

“复次，善现，能学法者，欲往他方多贼、疾疫、饥渴国土；能持法者，虑彼艰辛不肯共往；两不和合，不获教授、听受、书持、读诵、修习甚深般若波罗蜜多，当知是为菩萨魔事。

“复次，善现，能持法者，欲往他方安隐、丰乐、无难之处；能学法者，欲随其去。能持法者，方便试言：‘汝虽为利欲随我往，而汝至彼，岂必遂心？宜审思惟，勿后忧悔。’时，学法者闻已念言：‘是彼不欲令我去相，设固随往，岂必闻法？’由此因缘不随其去。两不和合，不获教授、听受、书持、读诵、修习甚深般若波罗蜜多，当知是为菩萨魔事。

“复次，善现，能持法者，欲往他方，所经道路旷野险阻，多诸贼难及旃荼罗、恶兽、猎师、毒蛇等怖；能学法者，欲随其去。能持法者，方便试言：‘汝今何故无事随我欲经如是诸险难处？宜审思惟，勿后忧悔。’能学法者，闻已念言：‘彼应不欲令我随往，设固随往，何必闻法？’由此因缘不随其去。两不和合，不获教授、听受、书持、读诵、修习甚深般若波罗蜜多，当知是为菩萨魔事。

“复次，善现，能持法者，多有施主数相追随，学法者来请说般若波罗蜜多，或请书写、受持读诵、如说修行，彼多缘碍无暇教授；能学法者，起嫌恨心，后虽教授而不听受；两不和合，不获教授、听受、书持、读诵、修习甚深般若波罗蜜多，当知是为菩萨魔事。

“复次，善现，有诸恶魔作苾刍像，至菩萨所方便破坏，令于般若波罗蜜多不得书写、受持读诵、修习思惟、为他演说。”

时，具寿善现白佛言：“世尊，云何恶魔作苾刍像至菩萨所方便破坏，令于般若波罗蜜多不得书写、受持读诵、修习思惟、为他演说？”

佛言：“善现，有诸恶魔作苾刍像，至菩萨所方便破坏，令其毁厌甚深般若波罗蜜多，不得书写、受持读诵、修习思惟、为他演说，谓作是言：‘汝所习诵无相经典，非真般若波罗蜜多。我所习诵有相经典，是真般若波罗蜜多。’作是语时，有诸菩萨未得受记，便于般若波罗蜜多而生疑惑，由疑惑故便于般若波罗蜜多而生毁厌，由毁厌故遂不书写、受持读诵、修习思惟、为他演说甚深般若波罗蜜多，当知是为菩萨魔事。

“复次，善现，有诸恶魔作苾刍像，至菩萨所语菩萨言：‘若诸菩萨行此般若波罗蜜多，唯证实际得预流果，若一来果、若不还果、若阿罗汉果、若独觉菩提，终不能证无上佛果，何缘于此唐设劬劳？’菩萨既闻，便不书写、受持读诵、修习思惟、为他演说甚深般若波罗蜜多，当知是为菩萨魔事。

“复次，善现，书写受持、读诵修习、思惟演说如是般若波罗蜜多甚深经时，多有恶魔作留难事，障碍菩萨所求无上正等菩提，诸菩萨摩诃萨应谛觉察而远离之。”

时，具寿善现白佛言：“世尊，何等名为魔事留难，令诸菩萨觉察远离？”

佛言：“善现，住菩萨乘诸善男子、善女人等，书写受持、读诵修习、思惟演说如是般若波罗蜜多甚深经时，多有相似般若、静虑、精进、安忍、净戒、布施波罗蜜多魔事留难，菩萨于中应谛觉察而远离之。

“复次，善现，住菩萨乘诸善男子、善女人等，书写受持、读诵修习、思惟演说如是般若波罗蜜多甚深经时，多有相似内空、外空、内外空、空空、大空、胜义空、有为空、无为空、毕竟空、无际空、散空、无变异空、本性空、自共相空、一切法空、不可得空、无性空、自性空、无性自性空魔事留难，菩萨于中应谛觉察而远离之。

“复次，善现，住菩萨乘诸善男子、善女人等，书写受持、读诵修习、思惟演说如是般若波罗蜜多甚深经时，多有相似真如、法界、法性、实际、不思议界及余无量无边佛法魔事留难，菩萨于中应谛觉察而远离之。

“复次，善现，住菩萨乘诸善男子、善女人等，书写受持、读诵修习、思惟演说如是般若波罗蜜多甚深经时，有持二乘相应经典至菩萨所，作如是言：‘此是如来真实所说，学此法者，速证无上正等菩提。’如是亦名魔事留难，菩萨于中应谛觉察而远离之。

“复次，善现，有诸恶魔作苾刍像至菩萨所，宣说二乘所学所行内外空等，或四念住、四正断、四神足、五根、五力、七等觉支、八圣道支，或三解脱门等，说是法已谓菩萨言：‘大士当知，且依此法精勤修学，取预流果、若一来果、若不还果、若阿罗汉果、若独觉菩提，远离一切生老病死，何用无上正等菩提？’由此因缘，令是菩萨不得书写、受持读诵、修习思惟、为他演说甚深般若波罗蜜多，当知是为菩萨魔事。

“复次，善现，有诸恶魔作苾刍像，威仪庠序，形貌端严，至菩萨所。菩萨见之深生爱著，由斯退减一切相智，不获听闻、书写受持、读诵修习、思惟演说甚深般若波罗蜜多，当知是为菩萨魔事。

“复次，善现，有诸恶魔作佛形像，身真金色，常光一寻，具三十二大丈夫相，八十随好圆满庄严，至菩萨所。菩萨见之深生爱著，由斯退减一切相智，不获听闻、书写受持、读诵修习、思惟演说甚深般若波罗蜜多，当知是为菩萨魔事。

“复次，善现，有诸恶魔化作佛像，苾刍围绕，宣说法要，至菩萨所。菩萨见之深生爱著，便作是念：‘愿我未来当成如来、应、正等觉，苾刍围绕，宣说法要，与今所见平等平等。’由斯退减一切相智，不获听闻、书写受持、读诵修习、思惟演说甚深般若波罗蜜多，当知是为菩萨魔事。

“复次，善现，有诸恶魔化作菩萨摩诃萨像，若百若千乃至无数，具无碍辩，相好庄严，自变其身作佛形像，为化菩萨摩诃萨众宣说法要，教修布施波罗蜜多乃至般若波罗蜜多，现如是相至菩萨所。菩萨见之深生爱著，由斯退减一切相智，不获听闻、书写受持、读诵修习、思惟演说甚深般若波罗蜜多，当知是为菩萨魔事。

“所以者何？善现，如是般若波罗蜜多甚深法中，色无所有不可得，受、想、行、识亦无所有不可得；眼处无所有不可得，耳、鼻、舌、身、意处亦无所有不可得；色处无所有不可得，声、香、味、触、法处亦无所有不可得；眼界无所有不可得，耳、鼻、舌、身、意界亦无所有不可得；色界无所有不可得，声、香、味、触、法界亦无所有不可得；眼识界无所有不可得，耳、鼻、舌、身、意识界亦无所有不可得；眼触无所有不可得，耳、鼻、舌、身、意触亦无所有不可得；眼触为缘所生诸受无所有不可得，耳、鼻、舌、身、意触为缘所生诸受亦无所有不可得；地界无所有不可得，水、火、风、空、识界亦无所有不可得；无明无所有不可得，行、识、名色、六处、触、受、爱、取、有、生、老死愁叹苦忧恼亦无所有不可得；欲界无所有不可得，色、无色界亦无所有不可得；过去无所有不可得，未来、现在亦无所有不可得，有漏法无所有不可得，无漏法亦无所有不可得；有为法无所有不可得，无为法亦无所有不可得；世间法无所有不可得，出世间法亦无所有不可得；布施波罗蜜多无所有不可得，净戒、安忍、精进、静虑、般若波罗蜜多亦无所有不可得；内空无所有不可得，外空、内外空、空空、大空、胜义空、有为空、无为空、毕竟空、无际空、散无散空、本性空、自共相空、一切法空、不可得空、无性空、自性空、无性自性空亦无所有不可得；真如无所有不可得，法界、法性、不虚妄性、不变异性、平等性、离生性、法定、法住、实际、虚空界、不思议界亦无所有不可得；苦圣谛无所有不可得，集、灭、道圣谛亦无所有不可得；四静虑无所有不可得，四无量、四无色定亦无所有不可得；八解脱无所有不可得，八胜处、九次第定、十遍处亦无所有不可得；四念住无所有不可得，四正断、四神足、五根、五力、七等觉支、八圣道支亦无所有不可得。空解脱门无所有不可得，无相、无愿解脱门亦无所有不可得；净观地无所有不可得，种性地、第八地、具见地、薄地、离欲地、已办地、独觉地、菩萨地、如来地亦无所有不可得；极喜地无所有不可得，离垢地、发光地、焰慧地、极难胜地、现前地、远行地、不动地、善慧地、法云地亦无所有不可得；五眼无所有不可得，六神通亦无所有不可得；如来十力无所有不可得，四无所畏、四无碍解、大慈、大悲、大喜、大舍、十八佛不共法亦无所有不可得，三十二大士相无所有不可得，八十随好亦无所有不可得；无忘失法无所有不可得，恒住舍性亦无所有不可得；一切智无所有不可得，道相智、一切相智亦无所有不可得；成熟有情无所有不可得，严净佛土亦无所有不可得？菩萨大愿无所有不可得，菩萨神通亦无所有不可得；一切陀罗尼门无所有不可得，一切三摩地门亦无所有不可得；预流果无所有不可得，一来、不还、阿罗汉果、独觉菩提亦无所有不可得；一切菩萨摩诃萨行无所有不可得，诸佛无上正等菩提亦无所有不可得。

“善现，若于是处，色无所有不可得，受、想、行识亦无所有不可得，如是乃至一切菩萨摩诃萨行无所有不可得，诸佛无上正等菩提亦无所有不可得，则于是处，一切如来、应、正等觉及诸菩萨摩诃萨众、独觉、声闻、诸异生类亦无所有不可得。何以故？善现，以一切法自性空故。

“复次，善现，住菩萨乘诸善男子、善女人等，书写受持、读诵修习、思惟演说如是般若波罗蜜多甚深经时，多有留难违害事起，令薄福者事不成就。如赡部洲有诸珍宝，谓吠琉璃、螺贝、璧玉、珊瑚、石藏、末尼、真珠、帝青、大青、金刚、虎珀、金银等宝，多有盗贼违害留难，诸薄福人求不能得；甚深般若波罗蜜多无价宝珠亦复如是，住菩萨乘诸善男子、善女人等，书写受持、读诵修习、思惟演说如是般若波罗蜜多甚深经时，有薄福者多诸障碍，有诸恶魔为作留难。”

具寿善现即白佛言：“如是，世尊。如是，善逝。诚如圣教，甚深般若波罗蜜多如赡部洲吠琉璃等种种珍宝多有留难，诸薄福人虽设方便而不能得。住菩萨乘诸善男子、善女人等，书写受持、读诵修习、思惟演说如是般若波罗蜜多甚深经时，有薄福者多诸留难，虽有欲乐而不能成。所以者何？有愚痴者为魔所使，住菩萨乘诸善男子、善女人等，书写受持、读诵修习、思惟演说如是般若波罗蜜多甚深经时，为作留难。世尊，彼愚痴者觉慧微昧，不能思议广大佛法，自于般若波罗蜜多甚深经典不能书写、受持读诵、修习思惟、为他演说，复乐障他书写受持、读诵修习、思惟演说甚深般若波罗蜜多。”

佛言：“善现，如是，如是，如汝所说，有愚痴人为魔所使，住菩萨乘诸善男子、善女人等，书写受持、读诵修习、思惟演说如是般若波罗蜜多甚深经时，为作留难。善现，彼愚痴者觉慧微昧，不能思议广大佛法，未种善根，未于佛所发弘誓愿，为恶知识之所摄受，薄福德故，自于般若波罗蜜多甚深经典不能书写、受持读诵、修习思惟、为他演说；新学大乘诸善男子、善女人等，书写受持、读诵修习、思惟演说如是般若波罗蜜多甚深经时为作留难。善现，于当来世有善男子、善女人等，觉慧微昧，善根薄少，为恶知识之所摄受，于诸如来、应、正等觉广大功德不能信乐，自于般若波罗蜜多甚深经典不能书写、受持读诵、修习思惟、为他演说，复乐障他诸善男子、善女人等书写受持、读诵修习、思惟演说甚深般若波罗蜜多，当知是人获无量罪。

“复次，善现，住菩萨乘诸善男子、善女人等，书写受持、读诵修习、思惟演说如是般若波罗蜜多甚深经时，多诸魔事为作留难，令所书写、受持读诵、修习思惟、为他演说甚深般若波罗蜜多事不成就，不能圆满般若、静虑、精进、安忍、净戒、布施波罗蜜多，不能圆满内空、外空、内外空、空空、大空、胜义空、有为空、无为空、毕竟空、无际空、散无散空、本性空、自共相空、一切法空、不可得空、无性空、自性空、无性自性空，不能圆满真如、法界、法性、不虚妄性、不变异性、平等性、离生性、法定、法住、实际、虚空界、不思议界，不能圆满苦、集、灭、道圣谛，不能圆满四静虑、四无量、四无色定，不能圆满八解脱、八胜处、九次第定、十遍处，不能圆满四念住、四正断、四神足、五根、五力、七等觉支、八圣道支，不能圆满空、无相、无愿解脱门，不能圆满菩萨十地，不能圆满五眼、六神通，不能圆满如来十力、四无所畏、四无碍解、大慈、大悲、大喜、大舍、十八佛不共法，不能圆满三十二大士相、八十随好，不能圆满无忘失法、恒住舍性，不能圆满成熟有情、严净佛土，不能圆满一切陀罗尼门、三摩地门，不能圆满一切菩萨摩诃萨行、诸佛无上正等菩提，不能圆满一切智、道相智、一切相智，不能圆满此等功德，皆由恶魔为作留难。

“善现，住菩萨乘诸善男子、善女人等，书写受持、读诵修习、思惟演说如是般若波罗蜜多甚深经时，若无恶魔为作留难，复能圆满般若、静虑、精进、安忍、净戒、布施波罗蜜多，乃至圆满一切智、道相智、一切相智，当知皆是如来神力加护如是。住菩萨乘诸善男子、善女人等，令于如是甚深般若波罗蜜多书写受持、读诵修习、思惟演说皆无障碍，亦令圆满般若、静虑、精进、安忍、净戒、布施波罗蜜多，乃至圆满一切智、道相智、一切相智。

“复次，善现，现在十方无量无数无边世界，一切如来、应、正等觉安隐住持说正法者，亦以神力加护如是住菩萨乘诸善男子、善女人等，令于如是甚深般若波罗蜜多书写受持、读诵修习、思惟演说皆无障碍，亦令圆满般若、静虑、精进、安忍、净戒、布施波罗蜜多，乃至圆满一切智、道相智、一切相智。

“复次，善现，现在十方殑伽沙等诸佛世界，不退转地一切菩萨摩诃萨众，亦以神力加护如是住菩萨乘诸善男子、善女人等，令于如是甚深般若波罗蜜多书写受持、读诵修习、思惟演说皆无障碍，亦令圆满般若、静虑、精进、安忍、净戒、布施波罗蜜多，乃至圆满一切智、道相智、一切相智。”

### 第二分佛母品第四十六之一

“复次，善现，如有女人生育诸子，若五、若十、二十、三十、四十、五十、或百、或千。其母遇病，诸子各别勤求医疗，皆作是念：‘我母云何当得病愈，长寿安乐、身无众苦、心离愁忧？’诸子尔时竞设方便，求安乐具覆护母身，勿为蚊虻、蛇蝎、风热、饥渴等触之所侵恼。又以种种上妙乐具，供养恭敬而作是言：‘我母慈悲，生育我等，教示种种世间事业，我等岂得不报母恩？’

“善现，如来、应、正等觉亦复如是，常以佛眼观察护念甚深般若波罗蜜多。何以故？善现，甚深般若波罗蜜多能生我等一切佛法，能与我等一切相智，能示世间诸法实相。十方世界无量无数无边如来、应、正等觉安隐住持现说法者，亦以佛眼常观护念甚深般若波罗蜜多。何以故？善现，甚深般若波罗蜜多能生十方无量无数无边世界一切如来、应、正等觉所有佛法，又能与彼一切相智，能示世间诸法实相。由此因缘，我等诸佛常以佛眼观察护念甚深般若波罗蜜多，为报其恩不应暂舍。何以故？

“善现，一切如来、应、正等觉所有静虑波罗蜜多乃至布施波罗蜜多，皆由如是甚深般若波罗蜜多而得生故；所有内空乃至无性自性空，皆由如是甚深般若波罗蜜多而得现故；所有真如乃至不思议界，皆由如是甚深般若波罗蜜多而得现故；所有苦、集、灭、道圣谛，皆由如是甚深般若波罗蜜多而得现故；所有四静虑、四无量、四无色定，皆由如是甚深般若波罗蜜多而得生故；所有八解脱、八胜处、九次第定、十遍处，皆由如是甚深般若波罗蜜多而得生故；所有四念住乃至八圣道支，皆由如是甚深般若波罗蜜多而得生故；所有空、无相、无愿解脱门，皆由如是甚深般若波罗蜜多而得生故；所有五眼、六神通，皆由如是甚深般若波罗蜜多而得生故；所有如来十力乃至十八佛不共法，皆由如是甚深般若波罗蜜多而得生故；所有三十二大士相、八十随好微妙色身，皆由如是甚深般若波罗蜜多而得生故；所有无忘失法、恒住舍性，皆由如是甚深般若波罗蜜多而得生故；所有一切陀罗尼门、三摩地门，皆由如是甚深般若波罗蜜多而得生故；所有一切智、道相智、一切相智，皆由如是甚深般若波罗蜜多而得生故；所有预流、一来、不还、阿罗汉果、独觉菩提，皆由如是甚深般若波罗蜜多而得生故；所有菩萨摩诃萨行、诸佛无上正等菩提，皆由如是甚深般若波罗蜜多而得生故；所有预流、一来、不还、阿罗汉、独觉、菩萨摩诃萨、诸佛世尊，皆由如是甚深般若波罗蜜多而得有故。

“善现，一切如来、应、正等觉，已得无上正等菩提，今得无上正等菩提，当得无上正等菩提，皆因如是甚深般若波罗蜜多。由此因缘，甚深般若波罗蜜多于诸如来有大恩德，是故诸佛常以佛眼观察护念甚深般若波罗蜜多。善现，住菩萨乘诸善男子、善女人等，若能于此甚深般若波罗蜜多书写受持、读诵修习、思惟演说，一切如来、应、正等觉常以佛眼观察护念，令其身心恒得安乐，所修善业皆无留难。善现，住菩萨乘诸善男子、善女人等，若能于此甚深般若波罗蜜多书写受持、读诵修习、思惟演说，十方世界一切如来、应、正等觉皆共护念，令于无上正等菩提永不退转。”

尔时，具寿善现白佛言：“世尊，如佛所说：甚深般若波罗蜜多能生如来、应、正等觉一切佛法，能与如来、应、正等觉一切相智，能示世间诸法实相。世尊，云何如是甚深般若波罗蜜多能生如来、应、正等觉一切佛法，能与如来、应、正等觉一切相智，能示世间诸法实相？云何如来、应、正等觉从甚深般若波罗蜜多生？云何诸佛说世间相？”

佛言：“善现，甚深般若波罗蜜多能生如来、应、正等觉所有十力、四无所畏、四无碍解、大慈、大悲、大喜、大舍、十八佛不共法，广说乃至一切相智。善现，如是等无量无边如来功德皆从如是甚深般若波罗蜜多而得生长，由得如是诸佛功德故名为佛。甚深般若波罗蜜多能生、能与一切如来、应、正等觉如是佛法一切相智，是故我说甚深般若波罗蜜多能生如来、应、正等觉一切佛法，能与如来、应、正等觉一切相智，亦说如来、应、正等觉从彼而生。善现，甚深般若波罗蜜多能示世间诸法实相者，谓能示世间五蕴实相，一切如来、应、正等觉亦说世间五蕴实相。”

时，具寿善现白佛言：“世尊，云何如来、应、正等觉甚深般若波罗蜜多说示世间五蕴实相？”

佛言：“善现，一切如来、应、正等觉甚深般若波罗蜜多，俱不说示五蕴有成有坏、有生有灭、有续有断、有染有净、有增有减、有入有出，俱不说示五蕴有过去有未来有现在、有善有不善有无记、有欲界系有色界系有无色界系。所以者何？善现，非空、无相、无愿之法有成有坏、有生有灭、有续有断、有染有净、有增有减、有入有出、有过去有未来有现在、有善有不善有无记、有欲界系有色界系有无色界系。善现，非无生无灭、无造无作、无性之法，有成有坏、有生有灭、有续有断、有染有净、有增有减、有入有出、有过去有未来有现在、有善有不善有无记、有欲界系有色界系有无色界系。善现，一切如来、应、正等觉甚深般若波罗蜜多，如是说示五蕴实相，此五蕴相即是世间，是故世间亦无成无坏、无生无灭、无续无断、无染无净、无增无减、无入无出、无过去无未来无现在、无善无不善无无记、无欲界系无色界系无无色界系及无余相。

“复次，善现，一切如来、应、正等觉皆依如是甚深般若波罗蜜多，普能证知无量无数无边有情心行差别。然此般若波罗蜜多甚深义中，无有情亦无有情施设可得；无色亦无色施设可得，无受、想、行、识亦无受、想、行、识施设可得；无眼处亦无眼处施设可得，无耳、鼻、舌、身、意处亦无耳、鼻、舌、身、意处施设可得；无色处亦无色处施设可得，无声、香、味、触、法处亦无声、香、味、触、法处施设可得；无眼界亦无眼界施设可得，无耳、鼻、舌、身、意界亦无耳、鼻、舌、身、意界施设可得；无色界亦无色界施设可得，无声、香、味、触、法界亦无声、香、味、触、法界施设可得；无眼识界亦无眼识界施设可得，无耳、鼻、舌、身、意识界亦无耳、鼻、舌、身、意识界施设可得；无眼触亦无眼触施设可得，无耳、鼻、舌、身、意触亦无耳、鼻、舌、身、意触施设可得；无眼触为缘所生诸受亦无眼触为缘所生诸受施设可得，无耳、鼻、舌、身、意触为缘所生诸受亦无耳、鼻、舌、身、意触为缘所生诸受施设可得；无地界亦无地界施设可得，无水、火、风、空、识界亦无水、火、风、空、识界施设可得；无无明亦无无明施设可得，乃至无老死亦无老死施设可得；无布施波罗蜜多亦无布施波罗蜜多施设可得，乃至无般若波罗蜜多亦无般若波罗蜜多施设可得；无内空亦无内空施设可得，乃至无无性自性空亦无无性自性空施设可得；无四念住亦无四念住施设可得，乃至无八圣道支亦无八圣道支施设可得；如是乃至无如来十力亦无如来十力施设可得，乃至无十八佛不共法亦无十八佛不共法施设可得；无一切智亦无一切智施设可得，无道相智、一切相智亦无道相智、一切相智施设可得。善现，一切如来、应、正等觉甚深般若波罗蜜多，如是说示世间实相。

## 大般若波罗蜜多经卷第四百四十二

### 第二分佛母品第四十六之二

“复次，善现，甚深般若波罗蜜多，不示现色，不示现受、想、行、识；不示现眼处，不示现耳、鼻、舌、身、意处；不示现色处，不示现声、香、味、触、法处；不示现眼界，不示现耳、鼻、舌、身、意界；不示现色界，不示现声、香、味、触、法界；不示现眼识界，不示现耳、鼻、舌、身、意识界；不示现眼触，不示现耳、鼻、舌、身、意触；不示现眼触为缘所生诸受，不示现耳、鼻、舌、身、意触为缘所生诸受；不示现地界，不示现水、火、风、空、识界；不示现无明，不示现行、识、名色、六处、触、受、爱、取、有、生、老死；不示现布施波罗蜜多，不示现净戒、安忍、精进、静虑、般若波罗蜜多；不示现内空，不示现外空、内外空、空空、大空、胜义空、有为空、无为空、毕竟空、无际空、散无散空、本性空、自共相空、一切法空、不可得空、无性空、自性空、无性自性空；不示现真如，不示现法界、法性、不虚妄性、不变异性、平等性、离生性、法定、法住、实际、虚空界、不思议界；不示现苦圣谛，不示现集、灭、道圣谛；不示现四静虑，不示现四无量、四无色定；不示现八解脱，不示现八胜处、九次第定、十遍处；不示现四念住，不示现四正断、四神足、五根、五力、七等觉支、八圣道支；不示现空解脱门，不示现无相、无愿解脱门；不示现净观地，不示现种性地、第八地、具见地、薄地、离欲地、已办地、独觉地、菩萨地、如来地；不示现极喜地，不示现离垢地、发光地、焰慧地、极难胜地、现前地、远行地、不动地、善慧地、法云地；不示现五眼，不示现六神通；不示现如来十力，不示现四无所畏、四无碍解、大慈、大悲、大喜、大舍、十八佛不共法；不示现三十二大士相，不示现八十随好；不示现无忘失法，不示现恒住舍性；不示现预流果，不示现一来、不还、阿罗汉果、独觉菩提；不示现一切菩萨摩诃萨行，不示现诸佛无上正等菩提；不示现转妙法轮，不示现度有情类；不示现严净佛土，不示现成熟有情；不示现一切陀罗尼门，不示现一切三摩地门；不示现一切智，不示现道相智、一切相智。何以故？善现，如是般若波罗蜜多甚深义中，甚深般若波罗蜜多尚无所有不可得，况有色、受、想、行、识，乃至一切智、道相智、一切相智可得示现？

“复次，善现，一切有情三界五趣施设言说，若有色、若无色、若有想、若无想、若非有想非无想，若此世界、若余十方无量无数无边世界，是诸有情，若略心、若散心，或善、或不善、或无记，一切如来、应、正等觉依深般若波罗蜜多，皆如实知。善现，云何如来、应、正等觉于诸有情略心、散心，或善、或不善、或无记，依深般若波罗蜜多皆如实知？善现，一切如来、应、正等觉依深般若波罗蜜多，由法性故，能如实知诸有情类略心、散心，或善、或不善、或无记。”

时，具寿善现白佛言：“世尊，云何如来、应、正等觉依深般若波罗蜜多，由法性故，能如实知诸有情类略心、散心，或善、或不善、或无记？”

佛言：“善现，一切如来、应、正等觉依深般若波罗蜜多，如实知法性中法性尚无所有不可得，况有有情略心、散心，善、不善、无记而可得？善现，如是如来、应、正等觉依深般若波罗蜜多，由法性故，能如实知诸有情类略心、散心，或善、或不善、或无记。

“复次，善现，一切如来、应、正等觉依深般若波罗蜜多，能如实知诸有情类若略心、若散心，或善、或不善、或无记。善现，云何如来、应、正等觉依深般若波罗蜜多，能如实知诸有情类略心、散心，或善、或不善、或无记？善现，一切如来、应、正等觉依深般若波罗蜜多，由尽故、离染故、灭故、断故、寂静故、远离故，能如实知诸有情类略心、散心，或善、或不善、或无记。”

时，具寿善现白佛言：“世尊，云何如来、应、正等觉依深般若波罗蜜多，由尽故、离染故、灭故、断故、寂静故、远离故，能如实知诸有情类略心、散心，或善、或不善、或无记？”

佛言：“善现，一切如来、应、正等觉依深般若波罗蜜多，如实知尽、离染、灭、断、寂静、远离中，尽等性尚无所有不可得，况有有情略心、散心，善、不善、无记可得？

“善现，如是如来、应、正等觉依深般若波罗蜜多，由尽、离染、灭、断、寂静、远离故，能如实知诸有情类略心、散心，或善、或不善、或无记。

“复次，善现，一切如来、应、正等觉依深般若波罗蜜多，能如实知诸有情类有贪心、离贪心，有瞋心、离瞋心，有痴心、离痴心。”

时，具寿善现白佛言：“世尊，云何如来、应、正等觉依深般若波罗蜜多，能如实知诸有情类有贪心、离贪心，有瞋心、离瞋心，有痴心、离痴心？”

佛言：“善现，一切如来、应、正等觉依深般若波罗蜜多，能如实知彼诸有情有贪心如实性，非有贪心、非离贪心。何以故？如实性中，心、心所法尚无所有不可得，况有有贪心、离贪心可得？亦如实知彼诸有情有瞋心如实性，非有瞋心、非离瞋心。何以故？如实性中，心、心所法尚无所有不可得，况有有瞋心、离瞋心可得？亦如实知彼诸有情有痴心如实性，非有痴心、非离痴心。何以故？如实性中，心、心所法尚无所有不可得，况有有痴心、离痴心可得？

“善现，如是如来、应、正等觉依深般若波罗蜜多，能如实知彼诸有情有贪心、有瞋心、有痴心。

“善现，一切如来、应、正等觉依深般若波罗蜜多，能如实知彼诸有情离贪心如实性，非离贪心、非有贪心。何以故？如实性中，心、心所法尚无所有不可得，况有离贪心、有贪心可得？亦如实知彼诸有情离瞋心如实性，非离瞋心、非有瞋心。何以故？如实性中，心、心所法尚无所有不可得，况有离瞋心、有瞋心可得？亦如实知彼诸有情离痴心如实性，非离痴心、非有痴心。何以故？如实性中，心、心所法尚无所有不可得，况有离痴心、有痴心可得？

“善现，如是如来、应、等正觉依深般若波罗蜜多，能如实知彼诸有情离贪心、离瞋心、离痴心。

“复次，善现，一切如来、应、正等觉依深般若波罗蜜多，能如实知彼诸有情有贪、瞋、痴心，非有贪、瞋、痴心，非离贪、瞋、痴心。何以故？如是二心不和合故。

“善现，一切如来、应、正等觉依深般若波罗蜜多，能如实知彼诸有情离贪、瞋、痴心，非离贪、瞋、痴心，非有贪、瞋、痴心。何以故？如是二心不和合故。善现，如是如来、应、正等觉依深般若波罗蜜多，能如实知彼诸有情有贪心、离贪心，有瞋心、离瞋心，有痴心、离痴心。

“复次，善现，一切如来、应、正等觉依深般若波罗蜜多，能如实知诸有情类所有广心。”

时，具寿善现白佛言：“世尊，云何如来、应、正等觉依深般若波罗蜜多，能如实知彼诸有情所有广心？”

佛言：“善现，一切如来、应、正等觉依深般若波罗蜜多，能如实知彼诸有情所有广心，无广无狭、无增无减、无去无来。所以者何？心之自性毕竟离故，非广非狭、非增非减、非去非来。何以故？心之自性都无所有竟不可得，何广、何狭？何增、何减？何去、何来？善现，如是如来、应、正等觉依深般若波罗蜜多，能如实知彼诸有情所有广心。”

“复次，善现，一切如来、应、正等觉依深般若波罗蜜多，能如实知诸有情类所有大心。”

时，具寿善现白佛言：“世尊，云何如来、应、正等觉依深般若波罗蜜多，能如实知彼诸有情所有大心？”

佛言：“善现，一切如来、应、正等觉依深般若波罗蜜多，能如实知彼诸有情所有大心，无大无小、无去无来、无生无灭、无住无异、无染无净。所以者何？心之自性毕竟离故，佛不见彼有大有小、有去有来、有生有灭、有住有异、有染有净。何以故？心之自性都无所有竟不可得，何大、何小？何去、何来？何生、何灭？何住、何异？何染、何净？善现，如是如来、应、正等觉依深般若波罗蜜多，能如实知彼诸有情所有大心。

“复次，善现，一切如来、应、正等觉依深般若波罗蜜多，能如实知诸有情类所有无量心。”

时，具寿善现白佛言：“世尊，云何如来、应、正等觉依深般若波罗蜜多，能如实知彼诸有情所有无量心？”

佛言：“善现，一切如来、应、正等觉依深般若波罗蜜多，能如实知彼诸有情所有无量心，非有量非无量、非住非不住、非去非不去。所以者何？心之自性毕竟离故。佛不见彼有量有无量、有住有不住、有去有不去。何以故？无量心性无所依止，如何可说有量有无量、有住有不住、有去有不去？此心自性既无所依亦无所有竟不可得，何有量、何无量？何住、何不住？何去、何不去？善现，如是如来、应、正等觉依深般若波罗蜜多，能如实知彼诸有情所有无量心。”

“复次，善现，一切如来、应、正等觉依深般若波罗蜜多，能如实知诸有情类所有无见、无对心。”

时，具寿善现白佛言：“世尊，云何如来、应、正等觉依深般若波罗蜜多，能如实知彼诸有情所有无见、无对心？”

佛言：“善现，一切如来、应、正等觉依深般若波罗蜜多，能如实知彼诸有情所有无见、无对心皆无心相。何以故？以一切心自相空故。善现，如是如来、应、正等觉依深般若波罗蜜多，能如实知彼诸有情所有无见、无对心。

“复次，善现，一切如来、应、正等觉依深般若波罗蜜多，能如实知诸有情类所有无色不可见心。”

时，具寿善现白佛言：“世尊，云何如来、应、正等觉依深般若波罗蜜多，能如实知彼诸有情所有无色不可见心？”

佛言：“善现，一切如来、应、正等觉依深般若波罗蜜多，能如实知彼诸有情所有无色不可见心，诸佛五眼皆不能见。何以故？以一切心自性空故。善现，如是如来、应、正等觉依深般若波罗蜜多，能如实知彼诸有情所有无色不可见心。

“复次，善现，一切如来、应、正等觉依深般若波罗蜜多，能如实知诸有情类心、心所法，若出若没、若屈若伸。”

时，具寿善现白佛言：“世尊，云何如来、应、正等觉依深般若波罗蜜多，能如实知彼诸有情心、心所法，若出若没、若屈若伸。”

佛言：“善现，一切如来、应、正等觉依深般若波罗蜜多，能如实知彼诸有情出没屈伸心、心所法，皆依色、受、想、行、识生。善现，如是如来、应、正等觉依深般若波罗蜜多，能如实知彼诸有情心、心所法，若出若没、若屈若伸，谓诸如来、应、正等觉依深般若波罗蜜多，能如实知彼诸有情出没屈伸心、心所法，或依色执我及世间常：‘此是谛实，余皆愚妄’；或依色执我及世间无常：‘此是谛实，余皆愚妄’；或依色执我及世间亦常、亦无常：‘此是谛实，余皆愚妄’；或依色执我及世间非常、非无常：‘此是谛实，余皆愚妄’；或依受执我及世间常：‘此是谛实，余皆愚妄’；或依受执我及世间无常：‘此是谛实，余皆愚妄’；或依受执我及世间亦常、亦无常：‘此是谛实，余皆愚妄’；或依受执我及世间非常、非无常：‘此是谛实，余皆愚妄’；或依想执我及世间常：‘此是谛实，余皆愚妄’；或依想执我及世间无常：‘此是谛实，余皆愚妄’；或依想执我及世间亦常、亦无常：‘此是谛实，余皆愚妄’；或依想执我及世间非常、非无常：‘此是谛实，余皆愚妄’；或依行执我及世间常：‘此是谛实，余皆愚妄’；或依行执我及世间无常：‘此是谛实，余皆愚妄’；或依行执我及世间亦常、亦无常：‘此是谛实，余皆愚妄’；或依行执我及世间非常、非无常：‘此是谛实，余皆愚妄’；或依识执我及世间常：‘此是谛实，余皆愚妄’；或依识执我及世间无常：‘此是谛实，余皆愚妄’；或依识执我及世间亦常、亦无常：‘此是谛实，余皆愚妄’；或依识执我及世间非常、非无常：‘此是谛实，余皆愚妄’。

“或依色执我及世间有边：‘此是谛实，余皆愚妄’；或依色执我及世间无边：‘此是谛实，余皆愚妄’；或依色执我及世间亦有边、亦无边：‘此是谛实，余皆愚妄’；或依色执我及世间非有边、非无边：‘此是谛实，余皆愚妄’；或依受执我及世间有边：‘此是谛实，余皆愚妄’；或依受执我及世间无边：‘此是谛实，余皆愚妄’；或依受执我及世间亦有边亦无边：‘此是谛实，余皆愚妄’；或依受执我及世间非有边非无边：‘此是谛实，余皆愚妄’；或依想执我及世间有边：‘此是谛实，余皆愚妄’；或依想执我及世间无边：‘此是谛实，余皆愚妄’；或依想执我及世间亦有边亦无边：‘此是谛实，余皆愚妄’；或依想执我及世间非有边非无边：‘此是谛实，余皆愚妄’；或依行执我及世间有边：‘此是谛实，余皆愚妄’；或依行执我及世间无边：‘此是谛实，余皆愚妄’；或依行执我及世间亦有边亦无边：‘此是谛实，余皆愚妄’；或依行执我及世间非有边非无边：‘此是谛实，余皆愚妄’；或依识执我及世间有边：‘此是谛实，余皆愚妄’；或依识执我及世间无边：‘此是谛实，余皆愚妄’；或依识执我及世间亦有边亦无边：‘此是谛实，余皆愚妄’；或依识执我及世间非有边非无边：‘此是谛实，余皆愚妄’。

“或依色执命者即身：‘此是谛实，余皆愚妄’；或依色执命者异身：‘此是谛实，余皆愚妄’；或依受执命者即身：‘此是谛实，余皆愚妄’；或依受执命者异身：‘此是谛实，余皆愚妄’；或依想执命者即身：‘此是谛实，余皆愚妄’；或依想执命者异身：‘此是谛实，余皆愚妄’；或依行执命者即身：‘此是谛实，余皆愚妄’；或依行执命者异身：‘此是谛实，余皆愚妄’；或依识执命者即身：‘此是谛实，余皆愚妄’；或依识执命者异身：‘此是谛实，余皆愚妄’。

“或依色执如来死后有：‘此是谛实，余皆愚妄’；或依色执如来死后非有：‘此是谛实，余皆愚妄’；或依色执如来死后亦有亦非有：‘此是谛实，余皆愚妄’；或依色执如来死后非有非非有：‘此是谛实，余皆愚妄’；或依受执如来死后有：‘此是谛实，余皆愚妄’；或依受执如来死后非有：‘此是谛实，余皆愚妄’；或依受执如来死后亦有亦非有：‘此是谛实，余皆愚妄’；或依受执如来死后非有非非有：‘此是谛实，余皆愚妄’；或依想执如来死后有：‘此是谛实，余皆愚妄’；或依想执如来死后非有：‘此是谛实，余皆愚妄’；或依想执如来死后亦有亦非有：‘此是谛实，余皆愚妄’；或依想执如来死后非有非非有：‘此是谛实，余皆愚妄’；或依行执如来死后有：‘此是谛实，余皆愚妄’；或依行执如来死后非有：‘此是谛实，余皆愚妄’；或依行执如来死后亦有亦非有：‘此是谛实，余皆愚妄’；或依行执如来死后非有非非有：‘此是谛实，余皆愚妄’；或依识执如来死后有：‘此是谛实，余皆愚妄’；或依识执如来死后非有：‘此是谛实，余皆愚妄’；或依识执如来死后亦有亦非有：‘此是谛实，余皆愚妄’；或依识执如来死后非有非非有：‘此是谛实，余皆愚妄’。善现，如是如来、应、正等觉依深般若波罗蜜多，能如实知彼诸有情心、心所法，若出若没、若屈若伸。

“复次，善现，一切如来、应、正等觉于深般若波罗蜜多，如实知色，亦如实知受、想、行、识。”

时，具寿善现白佛言：“世尊，云何如来、应、正等觉依深般若波罗蜜多，如实知色，亦如实知受、想、行、识？”

佛言：“善现，一切如来、应、正等觉依深般若波罗蜜多，如实知色如真如无变异、无分别、无相状、无作用、无戏论、无所得，亦如实知受、想、行、识如真如无变异、无分别、无相状、无作用、无戏论、无所得。善现，如是如来、应、正等觉依深般若波罗蜜多，如实知色，亦如实知受、想、行、识。

“复次，善现，五蕴真如即有情真如，有情真如即出没屈伸真如，出没屈伸真如即五蕴真如，五蕴真如即十二处真如，十二处真如即十八界真如，十八界真如即一切法真如，一切法真如即六波罗蜜多真如，六波罗蜜多真如即三十七菩提分法真如，三十七菩提分法真如即十八空真如，十八空真如即八解脱真如，八解脱真如即八胜处真如，八胜处真如即九次第定真如，九次第定真如即如来十力真如，如来十力真如即四无所畏真如，四无所畏真如即四无碍解真如，四无碍解真如即大慈、大悲、大喜、大舍真如，大慈、大悲、大喜、大舍真如即十八佛不共法真如，十八佛不共法真如即一切智真如，一切智真如即道相智真如，道相智真如即一切相智真如，一切相智真如即善法真如，善法真如即不善法真如，不善法真如即无记法真如，无记法真如即世间法真如，世间法真如即出世间法真如，出世间法真如即有漏法真如，有漏法真如即无漏法真如，无漏法真如即有为法真如，有为法真如即无为法真如，无为法真如即过去法真如，过去法真如即未来法真如，未来法真如即现在法真如，现在法真如即预流果真如，预流果真如即一来果真如，一来果真如即不还果真如，不还果真如即阿罗汉果真如，阿罗汉果真如即独觉菩提真如，独觉菩提真如即一切菩萨摩诃萨行真如，一切菩萨摩诃萨行真如即诸佛无上正等菩提真如，诸佛无上正等菩提真如即一切如来、应、正等觉真如，一切如来、应、正等觉真如即一切有情真如。

“善现，若一切如来、应、正等觉真如，若一切有情真如，若一切法真如，无二、无二处，是一真如，如是真如无别异故，无坏、无尽，不可分别。善现，一切如来、应、正等觉依深般若波罗蜜多，证一切法真如究竟，乃得无上正等菩提，由此故说甚深般若波罗蜜多能生诸佛，是诸佛母，能示诸佛世间实相。善现，如是如来、应、正等觉依深般若波罗蜜多，能如实觉知一切法真如不虚妄性、不变异性。由如实觉真如相，故说名如来、应、正等觉。”

时，具寿善现白佛言：“世尊，甚深般若波罗蜜多所证一切法真如不虚妄性、不变异性，极为甚深，难见难觉。世尊，一切如来、应、正等觉皆用一切法真如不虚妄性、不变异性，显示分别诸佛无上正等菩提。世尊，一切法真如甚深，谁能信解？唯有不退位菩萨摩诃萨，及具正见漏尽阿罗汉，闻佛说此甚深真如能生信解，如来为彼依自所证真如之相显示分别。”

佛言：“善现，如是，如是，如汝所说。所以者何？善现，真如无尽是故甚深，唯有如来现等正觉无尽真如。”

时，具寿善现白佛言：“世尊，佛由谁证无尽真如？”

佛言：“善现，佛由真如能证如是无尽真如。”

时，具寿善现复白佛言：“世尊，如来证谁无尽真如？”

佛言：“善现，证一切法无尽真如。善现，一切如来、应、正等觉证得一切法无尽真如故，获得无上正等菩提，为诸有情分别显示一切法真如相，由此故名真实说者。”

### 第二分示相品第四十七之一

尔时，三千大千世界所有欲界、色界诸天，各以种种天妙华香遥散世尊而为供养，来诣佛所，顶礼双足，却住一面，俱白佛言：“世尊所说甚深般若波罗蜜多以何为相？”

尔时，佛告诸天众言：“甚深般若波罗蜜多以空为相，甚深般若波罗蜜多以无相为相，甚深般若波罗蜜多以无愿为相，甚深般若波罗蜜多以无造无作为相，甚深般若波罗蜜多以无生无灭为相，甚深般若波罗蜜多以无染无净为相，甚深般若波罗蜜多以无性无相为相，甚深般若波罗蜜多以无依无住为相，甚深般若波罗蜜多以非断非常为相，甚深般若波罗蜜多以非一非异为相，甚深般若波罗蜜多以无来无去为相，甚深般若波罗蜜多以虚空为相，甚深般若波罗蜜多有如是等无量诸相。

“诸天当知，如是诸相，一切如来、应、正等觉为欲饶益世间天、人、阿素洛等，依世俗谛以想等想施设言说，不依胜义。诸天当知，甚深般若波罗蜜多如是诸相，世间天、人、阿素洛等皆不能坏。何以故？世间天、人、阿素洛等皆有相故。诸天当知，诸相不能破坏诸相，诸相不能了知诸相，诸相不能破坏无相，诸相不能了知无相，无相不能破坏诸相，无相不能了知诸相，无相不能破坏无相，无相不能了知无相。何以故？若相、若无相、若相无相皆无所有，能破、能知、所破、所知、破者、知者不可得故。

“诸天当知，如是诸相，非色所作，非受、想、行、识所作；非眼处所作，非耳、鼻、舌、身、意处所作；非色处所作，非声、香、味、触、法处所作；非眼界所作，非耳、鼻、舌、身、意界所作；非色界所作，非声、香、味、触、法界所作；非眼识界所作，非耳、鼻、舌、身、意识界所作；非眼触所作，非耳、鼻、舌、身、意触所作；非眼触为缘所生诸受所作，非耳、鼻、舌、身、意触为缘所生诸受所作；非布施波罗蜜多所作，非净戒、安忍、精进、静虑、般若波罗蜜多所作；非内空所作，非外空、内外空、空空、大空、胜义空、有为空、无为空、毕竟空、无际空、散无散空、本性空、自共相空、一切法空、不可得空、无性空、自性空、无性自性空所作；非真如所作，非法界、法性、不虚妄性、不变异性、平等性、离生性、法定、法住、实际、虚空界、不思议界所作；非苦圣谛所作，非集、灭、道圣谛所作；非四静虑所作，非四无量、四无色定所作；非八解脱所作，非八胜处、九次第定、十遍处所作；非四念住所作，非四正断、四神足、五根、五力、七等觉支、八圣道支所作；非空解脱门所作，非无相、无愿解脱门所作；非净观地所作，非种性地、第八地、具见地、薄地、离欲地、已办地、独觉地、菩萨地、如来地所作；非极喜地所作，非离垢地、发光地、焰慧地、极难胜地、现前地、远行地、不动地、善慧地、法云地所作；非五眼所作，非六神通所作；非如来十力所作，非四无所畏、四无碍解、大慈、大悲、大喜、大舍、十八佛不共法所作；非三十二大士相所作，非八十随好所作；非无忘失法所作，非恒住舍性所作；非一切陀罗尼门所作，非一切三摩地门所作；非一切智所作，非道相智、一切相智所作。

“诸天当知，如是诸相，非天所作、非非天所作，非人所作、非非人所作，非天所有、非非天所有，非人所有、非非人所有，非有漏、非无漏，非世间、非出世间，非有为、非无为，无所系属，不可宣说。

“诸天当知，甚深般若波罗蜜多远离众相，不应问言甚深般若波罗蜜多以何为相。汝诸天等于意云何？设有问言虚空何相，如是发问为正问不？”

诸天答言：“不也，世尊。不也，善逝。何以故？虚空无体、无相、无为，不应问故。”

世尊告曰：“甚深般若波罗蜜多亦复如是，不应为问。然诸法相，有佛无佛，法界法住。佛于此相如实觉知，故名如来、应、正等觉。”

时，诸天众俱白佛言：“如来所觉如是诸相，极为甚深，难见难觉。如来现觉如是相故，于一切法无碍智转。一切如来、应、正等觉住如是相，分别开示甚深般若波罗蜜多，为诸有情集诸法相方便开示，令于般若波罗蜜多得无碍智。

“希有，世尊！甚深般若波罗蜜多是诸如来、应、正等觉常所行处，去、来、今世一切如来、应、正等觉行是处故，证得无上正等菩提，为诸有情分别开示一切法相，谓分别开示色相，分别开示受、想、行、识相；分别开示眼处相，分别开示耳、鼻、舌、身、意处相；分别开示色处相，分别开示声、香、味、触、法处相；分别开示眼界相，分别开示耳、鼻、舌、身、意界相；分别开示色界相，分别开示声、香、味、触、法界相；分别开示眼识界相，分别开示耳、鼻、舌、身、意识界相；分别开示眼触相，分别开示耳、鼻、舌、身、意触相；分别开示眼触为缘所生诸受相，分别开示耳、鼻、舌、身、意触为缘所生诸受相；分别开示布施波罗蜜多相，分别开示净戒、安忍、精进、静虑、般若波罗蜜多相；分别开示内空相，分别开示外空、内外空、空空、大空、胜义空、有为空、无为空、毕竟空、无际空、散无散空、本性空、自共相空、一切法空、不可得空、无性空、自性空、无性自性空相；分别开示真如相，分别开示法界、法性、不虚妄性、不变异性、平等性、离生性、法定、法住、实际、虚空界、不思议界相；分别开示苦圣谛相，分别开示集、灭、道圣谛相；分别开示四静虑相，分别开示四无量、四无色定相；分别开示八解脱相，分别开示八胜处、九次第定、十遍处相；分别开示四念住相，分别开示四正断、四神足、五根、五力、七等觉支、八圣道支相；分别开示空解脱门相，分别开示无相、无愿解脱门相；分别开示净观地相，分别开示种性地、第八地、具见地、薄地、离欲地、已办地、独觉地、菩萨地、如来地相；分别开示极喜地相，分别开示离垢地、发光地、焰慧地、极难胜地、现前地、远行地、不动地、善慧地、法云地相；分别开示五眼相，分别开示六神通相；分别开示如来十力相，分别开示四无所畏、四无碍解、大慈、大悲、大喜、大舍、十八佛不共法相；分别开示三十二大士相相，分别开示八十随好相；分别开示无忘失法相，分别开示恒住舍性相；分别开示一切陀罗尼门相，分别开示一切三摩地门相；分别开示预流果相，分别开示一来、不还、阿罗汉果、独觉菩提相；分别开示一切菩萨摩诃萨行相，分别开示诸佛无上正等菩提相；分别开示一切智相，分别开示道相智、一切相智相。”

## 大般若波罗蜜多经卷第四百四十三

### 第二分示相品第四十七之二

尔时，佛告诸天众言：“如是，如是，如汝所说。诸天当知，一切法相，如来如实觉为无相，谓变碍是色相，如来如实觉为无相；领纳是受相，如来如实觉为无相；取像是想相，如来如实觉为无相；造作是行相，如来如实觉为无相；了别是识相，如来如实觉为无相；苦恼聚是蕴相，如来如实觉为无相；生长门是处相，如来如实觉为无相；多毒害是界相，如来如实觉为无相；能惠舍是布施波罗蜜多相，如来如实觉为无相；无热恼是净戒波罗蜜多相，如来如实觉为无相；不忿恚是安忍波罗蜜多相，如来如实觉为无相；不可屈是精进波罗蜜多相，如来如实觉为无相；无散乱是静虑波罗蜜多相，如来如实觉为无相；无执著是般若波罗蜜多相，如来如实觉为无相；无所有是内空等相，如来如实觉为无相；不颠倒是真如等相，如来如实觉为无相；不虚妄是四圣谛相，如来如实觉为无相；无扰恼是四静虑相，如来如实觉为无相；无限碍是四无量相，如来如实觉为无相；无喧杂是四无色定相，如来如实觉为无相；无系缚是八解脱相，如来如实觉为无相；能制伏是八胜处相，如来如实觉为无相；能寂静是九次第定相，如来如实觉为无相；无边际是十遍处相，如来如实觉为无相；能出离是三十七菩提分法相，如来如实觉为无相；能远离是空解脱门相，如来如实觉为无相；无取著是无相解脱门相，如来如实觉为无相；无所求是无愿解脱门相，如来如实觉为无相；摄净住是三乘十地相，如来如实觉为无相；趣大觉是菩萨十地相，如来如实觉为无相；能观照是五眼相，如来如实觉为无相；无滞碍是六神通相，如来如实觉为无相；难屈伏是如来十力相，如来如实觉为无相；无怯惧是四无所畏相，如来如实觉为无相；无断绝是四无碍解相，如来如实觉为无相；与利乐是大慈相，如来如实觉为无相；拔衰苦是大悲相，如来如实觉为无相；庆善事是大喜相，如来如实觉为无相；弃杂秽是大舍相，如来如实觉为无相；余绝分是十八佛不共法相，如来如实觉为无相；能严饰是相好相，如来如实觉为无相；能忆念是无忘失法相，如来如实觉为无相；无所执是恒住舍性相，如来如实觉为无相；遍摄持是一切陀罗尼门相，如来如实觉为无相；遍摄受是一切三摩地门相，如来如实觉为无相；善受教是四沙门果相，如来如实觉为无相；自开悟是独觉菩提相，如来如实觉为无相；能办大事是一切菩萨摩诃萨行相，如来如实觉为无相；具大作用是诸佛无上正等菩提相，如来如实觉为无相；现正等觉是一切智相，如来如实觉为无相；极善通达是道相智相，如来如实觉为无相；现等别觉是一切相智相，如来如实觉为无相。

“诸天当知，一切如来、应、正等觉，于如是等一切法相，皆能如实觉为无相。是故我说一切如来、应、正等觉智见无碍，无与等者。”

尔时，世尊告具寿善现曰：“善现当知，甚深般若波罗蜜多是诸佛母，甚深般若波罗蜜多能示世间诸法实相。是故如来、应、正等觉依法而住，供养恭敬、尊重赞叹、摄受护持所依住法，此法即是甚深般若波罗蜜多。一切如来、应、正等觉无不依止甚深般若波罗蜜多，供养恭敬、尊重赞叹、摄受护持。何以故？善现，一切如来、应、正等觉皆因如是甚深般若波罗蜜多而得生长。甚深般若波罗蜜多，与诸如来、应、正等觉作所依处，能示世间诸法实相。

“善现当知，一切如来、应、正等觉是知恩者、能报恩者。善现，若有问言：‘谁是知恩能报恩者？’应正答言：‘佛是知恩能报恩者。’何以故？一切世间知恩报恩，无过佛故。”

时，具寿善现白佛言：“世尊，云何如来、应、正等觉知恩报恩？”

佛言：“善现，一切如来、应、正等觉，乘如是乘，行如是道，来至无上正等菩提。得菩提已，于一切时供养恭敬、尊重赞叹、摄受护持是乘、是道，常无暂废。此乘、此道，当知即是甚深般若波罗蜜多。善现，是名如来、应、正等觉知恩报恩。

“复次，善现，一切如来、应、正等觉，无不皆依甚深般若波罗蜜多，觉一切法皆无作用，以能作者无所有故。一切如来、应、正等觉，无不皆依甚深般若波罗蜜多，觉一切法无所成办，以诸形质不可得故。善现，以诸如来、应、正等觉知依如是甚深般若波罗蜜多，觉一切法皆无作用、无所成办，于一切时供养恭敬、尊重赞叹、摄受护持曾无间断，故名真实知恩报恩。

“复次，善现，一切如来、应、正等觉，无不皆依甚深般若波罗蜜多，于一切法无作、无成、无生智转，复能知此无转因缘。是故应知，甚深般若波罗蜜多能生如来、应、正等觉，亦能如实示世间相。”

尔时，具寿善现白佛言：“世尊，如来常说一切法性无生无起、无知无见，如何可说甚深般若波罗蜜多能生如来、应、正等觉，能示世间诸法实相？”

佛告善现：“如是，如是，如汝所说，一切如来、应、正等觉，说一切法无生无起、无知无见。依世俗说，甚深般若波罗蜜多能生如来、应、正等觉，亦能如实示世间相。”

时，具寿善现白佛言：“世尊，云何诸法无生无起、无知无见？”

佛言：“善现，以一切法空无所有，皆不自在、虚诳不坚故，一切法无生无起、无知无见。复次，善现，一切法性无所依止、无所系属，由此因缘，无生无起、无知无见。善现当知，甚深般若波罗蜜多虽生如来、应、正等觉，亦能示现世间实相，而无所生亦无所示。

“善现当知，甚深般若波罗蜜多，不见色故名示色相，不见受、想、行、识故名示受、想、行、识相；不见眼处故名示眼处相，不见耳、鼻、舌、身、意处故名示耳、鼻、舌、身、意处相；不见色处故名示色处相，不见声、香、味、触、法处故名示声、香、味、触、法处相；不见眼界故名示眼界相，不见耳、鼻、舌、身、意界故名示耳、鼻、舌、身、意界相；不见色界故名示色界相，不见声、香、味、触、法界故名示声、香、味、触、法界相；不见眼识界故名示眼识界相，不见耳、鼻、舌、身、意识界故名示耳、鼻、舌、身、意识界相；不见眼触故名示眼触相，不见耳、鼻、舌、身、意触故名示耳、鼻、舌、身、意触相；不见眼触为缘所生诸受故名示眼触为缘所生诸受相，不见耳、鼻、舌、身、意触为缘所生诸受故名示耳、鼻、舌、身、意触为缘所生诸受相；不见地界故名示地界相，不见水、火、风、空、识界故名示水、火、风、空、识界相；不见无明故名示无明相，不见行、识、名色、六处、触、受、爱、取、有、生、老死愁叹苦忧恼故名示行乃至老死愁叹苦忧恼相；不见布施波罗蜜多故名示布施波罗蜜多相，不见净戒、安忍、精进、静虑、般若波罗蜜多故名示净戒乃至般若波罗蜜多相；不见内空故名示内空相，不见外空、内外空、空空、大空、胜义空、有为空、无为空、毕竟空、无际空、散无散空、本性空、自共相空、一切法空、不可得空、无性空、自性空、无性自性空故名示外空乃至无性自性空相；不见真如故名示真如相，不见法界、法性、不虚妄性、不变异性、平等性、离生性、法定、法住、实际、虚空界、不思议界故名示法界乃至不思议界相；不见苦圣谛故名示苦圣谛相，不见集、灭、道圣谛故名示集、灭、道圣谛相；不见四静虑故名示四静虑相，不见四无量、四无色定故名示四无量、四无色定相；不见八解脱故名示八解脱相，不见八胜处、九次第定、十遍处故名示八胜处、九次第定、十遍处相；不见四念住故名示四念住相，不见四正断、四神足、五根、五力、七等觉支、八圣道支故名示四正断乃至八圣道支相；不见空解脱门故名示空解脱门相，不见无相、无愿解脱门故名示无相、无愿解脱门相；不见三乘十地故名示三乘十地相，不见菩萨十地故名示菩萨十地相；不见五眼故名示五眼相，不见六神通故名示六神通相；不见如来十力故名示如来十力相，不见四无所畏、四无碍解、大慈、大悲、大喜、大舍、十八佛不共法故名示四无所畏乃至十八佛不共法相；不见三十二大士相故名示三十二大士相，不见八十随好故名示八十随好相；不见无忘失法故名示无忘失法相，不见恒住舍性故名示恒住舍性相；不见一切陀罗尼门故名示一切陀罗尼门相，不见一切三摩地门故名示一切三摩地门相；不见预流果故名示预流果相，不见一来、不还、阿罗汉果、独觉菩提故名示一来、不还、阿罗汉果、独觉菩提相；不见一切菩萨摩诃萨行故名示一切菩萨摩诃萨行相，不见诸佛无上正等菩提故名示诸佛无上正等菩提相；不见一切智故名示一切智相，不见道相智、一切相智故名示道相智、一切相智相。善现，由如是义，甚深般若波罗蜜多，能示世间诸法实相，名如来母，能生如来。”

尔时，具寿善现白佛言：“世尊，云何如是甚深般若波罗蜜多，不见色故名示色相，不见受、想、行、识故名示受、想、行、识相？如是乃至不见一切智故名示一切智相，不见道相智、一切相智故名示道相智、一切相智相？”

佛告善现：“甚深般若波罗蜜多，由不缘色而生于识，是为不见色故名示色相；不缘受、想、行、识而生于识，是为不见受、想、行、识故名示受、想、行、识相；如是乃至由不缘一切智而生于识，是为不见一切智故名示一切智相，不缘道相智、一切相智而生于识，是为不见道相智、一切相智故名示道相智、一切相智相。善现，由如是义，甚深般若波罗蜜多，能示世间诸法实相，名如来母，能生如来。

“复次，善现，甚深般若波罗蜜多，能为如来显世间空故，名如来母，能示如来世间实相。”

时，具寿善现白佛言：“世尊，云何如是甚深般若波罗蜜多，能为如来显世间空？”

佛言：“善现，甚深般若波罗蜜多，能为如来显色世间空，显受、想、行、识世间空；显眼处世间空，显耳、鼻、舌、身、意处世间空；显色处世间空，显声、香、味、触、法处世间空；显眼界世间空，显耳、鼻、舌、身、意界世间空；显色界世间空，显声、香、味、触、法界世间空；显眼识界世间空，显耳、鼻、舌、身、意识界世间空；显眼触世间空，显耳、鼻、舌、身、意触世间空；显眼触为缘所生诸受世间空，显耳、鼻、舌、身、意触为缘所生诸受世间空；显地界世间空，显水、火、风、空、识界世间空；显十二支缘起世间空；显我见为根本六十二见世间空；显十善业道世间空；显四静虑世间空，显四无量、四无色定世间空；显布施波罗蜜多世间空，乃至显般若波罗蜜多世间空；显内空世间空，乃至显无性自性空世间空；显苦圣谛世间空，显集、灭、道圣谛世间空；显八解脱世间空，显八胜处、九次第定、十遍处世间空；显四念住世间空，乃至显八圣道支世间空；显空解脱门世间空，显无相、无愿解脱门世间空；显三乘十地世间空，显菩萨十地世间空；显五眼世间空，显六神通世间空；显佛十力世间空，乃至显十八佛不共法世间空；显三十二大士相世间空，显八十随好世间空；显无忘失法世间空，显恒住舍性世间空；显一切陀罗尼门世间空，显一切三摩地门世间空；显预流果世间空，乃至显独觉菩提世间空；显一切菩萨摩诃萨行世间空，显诸佛无上正等菩提世间空；显一切智世间空，显道相智、一切相智世间空。善现，由如是义，甚深般若波罗蜜多能示如来世间实相，名如来母，能生如来。

“复次，善现，一切如来、应、正等觉依深般若波罗蜜多，能为世间显色世间空，显受、想、行识世间空，如是乃至显一切智世间空，显道相智、一切相智世间空，令诸世间受世间空、想世间空、思世间空、了世间空。善现，由如是义，甚深般若波罗蜜多，能示如来、应、正等觉世间实相，名如来母，能生如来。

“复次，善现，甚深般若波罗蜜多，能使如来、应、正等觉见世间空。见何等世间空？谓见色世间空，见受、想、行、识世间空，如是乃至见一切智世间空，见道相智、一切相智世间空。善现，由如是义，甚深般若波罗蜜多，能示如来、应、正等觉世间实相，名如来母，能生如来。

“复次，善现，甚深般若波罗蜜多，能示如来、应、正等觉世间不可思议相，名如来母，能示如来世间实相。”

时，具寿善现白佛言：“世尊，云何如是甚深般若波罗蜜多，能示如来、应、正等觉世间不可思议相？”

佛言：“善现，甚深般若波罗蜜多，能示如来、应、正等觉色世间不可思议相，受、想、行、识世间不可思议相，如是乃至一切智世间不可思议相，道相智、一切相智世间不可思议相。善现，由如是义，甚深般若波罗蜜多，能示如来、应、正等觉世间实相，名如来母，能生如来。

“复次，善现，甚深般若波罗蜜多，能示如来、应、正等觉世间远离相，名如来母，能示如来世间实相。”

时，具寿善现白佛言：“世尊，云何如是甚深般若波罗蜜多，能示如来、应、正等觉世间远离相？”

佛言：“善现，甚深般若波罗蜜多，能示如来、应、正等觉色世间远离相，受、想、行、识世间远离相，如是乃至一切智世间远离相，道相智、一切相智世间远离相。善现，由如是义，甚深般若波罗蜜多，能示如来、应、正等觉世间实相，名如来母，能生如来。

“复次，善现，甚深般若波罗蜜多，能示如来、应、正等觉世间寂静相，名如来母，能示如来世间实相。”

时，具寿善现白佛言：“世尊，云何如是甚深般若波罗蜜多，能示如来、应、正等觉世间寂静相？”

佛言：“善现，甚深般若波罗蜜多，能示如来、应、正等觉色世间寂静相，受、想、行、识世间寂静相，如是乃至一切智世间寂静相，道相智、一切相智世间寂静相。善现，由如是义，甚深般若波罗蜜多，能示如来、应、正等觉世间实相，名如来母，能生如来。

“复次，善现，甚深般若波罗蜜多，能示如来、应、正等觉世间毕竟空相，名如来母，能示如来世间实相。”

时，具寿善现白佛言：“世尊，云何如是甚深般若波罗蜜多，能示如来、应、正等觉世间毕竟空相？”

佛言：“善现，甚深般若波罗蜜多，能示如来、应、正等觉色世间毕竟空相，受、想、行、识世间毕竟空相，如是乃至一切智世间毕竟空相，道相智、一切相智世间毕竟空相。善现，由如是义，甚深般若波罗蜜多，能示如来、应、正等觉世间实相，名如来母，能生如来。

“复次，善现，甚深般若波罗蜜多，能示如来、应、正等觉世间无性空相，名如来母，能示如来世间实相。”

时，具寿善现白佛言：“世尊，云何如是甚深般若波罗蜜多，能示如来、应、正等觉世间无性空相？”

佛言：“善现，甚深般若波罗蜜多，能示如来、应、正等觉色世间无性空相，受、想、行、识世间无性空相，如是乃至一切智世间无性空相，道相智、一切相智世间无性空相。善现，由如是义，甚深般若波罗蜜多，能示如来、应、正等觉世间实相，名如来母，能生如来。

“复次，善现，甚深般若波罗蜜多，能示如来、应、正等觉世间自性空相，名如来母，能示如来世间实相。”

时，具寿善现白佛言：“世尊，云何如是甚深般若波罗蜜多，能示如来、应、正等觉世间自性空相？”

佛言：“善现，甚深般若波罗蜜多，能示如来、应、正等觉色世间自性空相，受、想、行、识世间自性空相，如是乃至一切智世间自性空相，道相智、一切相智世间自性空相。善现，由如是义，甚深般若波罗蜜多，能示如来、应、正等觉世间实相，名如来母，能生如来。

“复次，善现，甚深般若波罗蜜多，能示如来、应、正等觉世间无性自性空相，名如来母，能示如来世间实相。”

时，具寿善现白佛言：“世尊，云何如是甚深般若波罗蜜多，能示如来、应、正等觉世间无性自性空相？”

佛言：“善现，甚深般若波罗蜜多，能示如来、应、正等觉色世间无性自性空相，受、想、行、识世间无性自性空相，如是乃至一切智世间无性自性空相，道相智、一切相智世间无性自性空相。善现，由如是义，甚深般若波罗蜜多，能示如来、应、正等觉世间实相，名如来母，能生如来。

“复次，善现，甚深般若波罗蜜多，能示如来、应、正等觉世间纯空相，名如来母，能示如来世间实相。”

时，具寿善现白佛言：“世尊，云何如是甚深般若波罗蜜多，能示如来、应、正等觉世间纯空相？”

佛言：“善现，甚深般若波罗蜜多，能示如来、应、正等觉色世间纯空相，受、想、行、识世间纯空相，如是乃至一切智世间纯空相，道相智、一切相智世间纯空相。善现，由如是义，甚深般若波罗蜜多，能示如来、应、正等觉世间实相，名如来母，能生如来。

“复次，善现，甚深般若波罗蜜多，能示如来、应、正等觉世间无我相，名如来母，能示如来世间实相。”

时，具寿善现白佛言：“世尊，云何如是甚深般若波罗蜜多，能示如来、应、正等觉世间无我相？”

佛言：“善现，甚深般若波罗蜜多，能示如来、应、正等觉色世间无我相，受、想、行、识世间无我相，如是乃至一切智世间无我相，道相智、一切相智世间无我相。善现，由如是义，甚深般若波罗蜜多，能示如来、应、正等觉世间实相，名如来母，能生如来。

“复次，善现，甚深般若波罗蜜多，能示如来、应、正等觉世间相者，谓令不起此世间想，亦令不起他世间想。所以者何？以一切法皆无所有实不可得，无可依彼起此世间、他世间想。”

尔时，具寿善现白佛言：“世尊，甚深般若波罗蜜多，为大事故出现世间，为不可思议事故出现世间，为不可称量事故出现世间，为无数量事故出现世间，为无等等事故出现世间。”

佛言：“善现，如是，如是，如汝所说，甚深般若波罗蜜多，为大事故出现世间，为不可思议事故出现世间，为不可称量事故出现世间，为无数量事故出现世间，为无等等事故出现世间。

“善现，云何如是甚深般若波罗蜜多，为大事故出现世间？善现，一切如来、应、正等觉，皆以救拔一切有情无时暂舍而为大事；甚深般若波罗蜜多，为此大事故出现世间。

“善现，云何如是甚深般若波罗蜜多，为不可思议事故出现世间？善现，一切如来、应、正等觉所有正等觉性、如来性、自然觉性、一切智性，皆不可思议；甚深般若波罗蜜多，为此不可思议事故出现世间。

“善现，云何如是甚深般若波罗蜜多，为不可称量事故出现世间？善现，一切如来、应、正等觉所有正等觉性、如来性、自然觉性、一切智性，定无有情有情数摄三界、五趣、四生摄者可能称量；甚深般若波罗蜜多，为此不可称量事故出现世间。

“善现，云何如是甚深般若波罗蜜多，为无数量事故出现世间？善现，一切如来、应、正等觉所有正等觉性、如来性、自然觉性、一切智性，定无有情有情数摄三界、五趣、四生摄者知其数量；甚深般若波罗蜜多，为此无数量事故出现世间。

“善现，云何如是甚深般若波罗蜜多，为无等等事故出现世间？善现，一切如来、应、正等觉，所有正等觉性、如来性、自然觉性、一切智性，一切世间有情及法，尚无等者，况有能过？甚深般若波罗蜜多，为此无等等事故出现世间。”

时，具寿善现复白佛言：“世尊，为但如来、应、正等觉所有正等觉性、如来性、自然觉性、一切智性，不可思议、不可称量、无数量、无等等，为更有余法耶？”

佛言：“善现，非但如来、应、正等觉所有正等觉性、如来性、自然觉性、一切智性，不可思议、不可称量、无数量、无等等，亦有余法不可思议、不可称量、无数量、无等等。善现，谓色亦不可思议、不可称量、无数量、无等等，受、想、行、识亦不可思议、不可称量、无数量、无等等；如是乃至一切智亦不可思议、不可称量、无数量、无等等，道相智、一切相智亦不可思议、不可称量、无数量、无等等。善现，一切法亦不可思议、不可称量、无数量、无等等。善现，于一切法真法性中，心及心所皆不可得。

“复次，善现，色不可施设不可思议、不可称量、无数量、无等等性，受、想、行、识亦不可施设不可思议、不可称量、无数量、无等等性，如是乃至一切智不可施设不可思议、不可称量、无数量、无等等性，道相智、一切相智亦不可施设不可思议、不可称量、无数量、无等等性。”

尔时，具寿善现白佛言：“世尊，何因缘故，色不可施设不可思议、不可称量、无数量、无等等性？受、想、行、识亦不可施设不可思议、不可称量、无数量、无等等性？如是乃至一切智不可施设不可思议、不可称量、无数量、无等等性，道相智、一切相智亦不可施设不可思议、不可称量、无数量、无等等性？”

佛言：“善现，色不可施设思议、称量、数量、平等不平等性故，受、想、行、识亦不可施设思议、称量、数量、平等不平等性故，如是乃至一切智不可施设思议、称量、数量、平等不平等性故，道相智、一切相智亦不可施设思议、称量、数量、平等不平等性故。”

时，具寿善现白佛言：“世尊，何因缘故，色不可施设思议、称量、数量、平等不平等性，受、想、行、识亦不可施设思议、称量、数量、平等不平等性，如是乃至一切智不可施设思议、称量、数量、平等不平等性，道相智、一切相智亦不可施设思议、称量、数量、平等不平等性？”

佛言：“善现，色自性不可思议、不可称量、无数量、无等等、无自性故，色不可施设思议、称量、数量、平等不平等性；受、想、行、识自性亦不可思议、不可称量、无数量、无等等、无自性故，受、想、行、识亦不可施设思议、称量、数量、平等不平等性；如是乃至一切智自性不可思议、不可称量、无数量、无等等、无自性故，一切智不可施设思议、称量、数量、平等不平等性；道相智、一切相智自性亦不可思议、不可称量、无数量、无等等、无自性故，道相智、一切相智亦不可施设思议、称量、数量、平等不平等性。

“复次，善现，色不可得故不可思议、不可称量、无数量、无等等，受、想、行、识亦不可得故不可思议、不可称量、无数量、无等等，如是乃至一切智不可得故不可思议、不可称量、无数量、无等等，道相智、一切相智亦不可得故不可思议、不可称量、无数量、无等等。”

时，具寿善现白佛言：“世尊，以何因缘，色不可得故不可思议、不可称量、无数量、无等等，受、想、行、识亦不可得故不可思议、不可称量、无数量、无等等，如是乃至一切智不可得故不可思议、不可称量、无数量、无等等，道相智、一切相智亦不可得故不可思议、不可称量、无数量、无等等？”

佛言：“善现，色无限量故不可得，不可得故不可思议、不可称量、无数量、无等等；受、想、行、识亦无限量故不可得，不可得故不可思议、不可称量、无数量、无等等；如是乃至一切智无限量故不可得，不可得故不可思议、不可称量、无数量、无等等；道相智、一切相智亦无限量故不可得，不可得故不可思议、不可称量、无数量、无等等。”

时，具寿善现白佛言：“世尊，复何因缘，色无限量故不可得，受、想、行、识亦无限量故不可得，如是乃至一切智无限量故不可得，道相智、一切相智亦无限量故不可得？”

佛言：“善现，色相不可思议、不可称量、无数量、无等等故无限量，受、想、行、识相亦不可思议、不可称量、无数量、无等等故无限量，如是乃至一切智相不可思议、不可称量、无数量、无等等故无限量，道相智、一切相智相亦不可思议、不可称量、无数量、无等等故无限量。

“复次，善现，于意云何？色不可思议、不可称量、无数量、无等等中，色可得不？受、想、行、识不可思议、不可称量、无数量、无等等中，受、想、行、识可得不？如是乃至一切智不可思议、不可称量、无数量、无等等中，一切智可得不？道相智、一切相智不可思议、不可称量、无数量、无等等中，道相智、一切相智可得不？”

善现对曰：“不也，世尊。不也，善逝。”

佛言：“善现，如是，如是，由此因缘，一切法皆不可思议、不可称量、无数量、无等等。善现，以一切法皆不可思议、不可称量、无数量、无等等故，一切如来、应、正等觉所有正等觉法、如来法、自然觉法、一切智法，亦不可思议、不可称量、无数量、无等等。善现，一切如来、应、正等觉所有正等觉法、如来法、自然觉法、一切智法皆不可思议，思议灭故；不可称量，称量灭故；无数量，数量灭故；无等等，等等灭故。善现，由此因缘，一切法亦不可思议、不可称量、无数量、无等等。

“善现，一切如来、应、正等觉所有正等觉法、如来法、自然觉法、一切智法皆不可思议，过思议故；不可称量，过称量故；无数量，过数量故；无等等，过等等故。善现，由此因缘，一切法亦不可思议、不可称量、无数量、无等等。

“善现，不可思议者，但有不可思议增语；不可称量者，但有不可称量增语；无数量者，但有无数量增语；无等等者，但有无等等增语。善现，由此因缘，一切如来、应、正等觉所有正等觉法、如来法、自然觉法、一切智法，皆不可思议、不可称量、无数量、无等等。

“善现，不可思议者，如虚空不可思议故；不可称量者，如虚空不可称量故；无数量者，如虚空无数量故；无等等者，如虚空无等等故。善现，由此因缘，一切如来、应、正等觉所有正等觉法、如来法、自然觉法、一切智法，皆不可思议、不可称量、无数量、无等等。

“善现，一切如来、应、正等觉所有正等觉法、如来法、自然觉法、一切智法，声闻、独觉、世间天、人、阿素洛等，皆悉不能思议、称量、数量、等等。善现，由此因缘，一切如来、应、正等觉所有正等觉法、如来法、自然觉法、一切智法，皆不可思议、不可称量、无数量、无等等。”

佛说如是不可思议、不可称量、无数量、无等等品时，众中有五百苾刍不受诸漏，心得解脱。复有二百苾刍尼皆不受诸漏，心得解脱。复有六百邬波索迦，于诸法中远尘离垢，生净法眼。复有三百邬波斯迦，亦于诸法中远尘离垢，生净法眼。复有二千菩萨摩诃萨得无生法忍，于贤劫中当受佛记。

## 大般若波罗蜜多经卷第四百四十四

### 第二分成办品第四十八

尔时，具寿善现白佛言：“世尊，甚深般若波罗蜜多，为大事故出现世间，为不可思议事故出现世间，为不可称量事故出现世间，为无数量事故出现世间，为无等等事故出现世间。”

佛告善现：“如是，如是，如汝所说，甚深般若波罗蜜多，为大事故出现世间，乃至为无等等事故出现世间。何以故？善现，甚深般若波罗蜜多，能成办布施波罗蜜多，亦能成办净戒、安忍、精进、静虑、般若波罗蜜多；能成办内空，亦能成办外空、内外空、空空、大空、胜义空、有为空、无为空、毕竟空、无际空、散无散空、本性空、自共相空、一切法空、不可得空、无性空、自性空、无性自性空；能成办真如，亦能成办法界、法性、不虚妄性、不变异性、平等性、离生性、法定、法住、实际、虚空界、不思议界；能成办苦圣谛，亦能成办集、灭、道圣谛；能成办四静虑，亦能成办四无量、四无色定；能成办八解脱，亦能成办八胜处、九次第定、十遍处；能成办四念住，亦能成办四正断、四神足、五根、五力、七等觉支、八圣道支；能成办空解脱门，亦能成办无相、无愿解脱门；能成办三乘十地，亦能成办菩萨十地；能成办五眼，亦能成办六神通；能成办如来十力，亦能成办四无所畏、四无碍解、大慈、大悲、大喜、大舍、十八佛不共法；能成办三十二大士相，亦能成办八十随好；能成办无忘失法，亦能成办恒住舍性；能成办一切陀罗尼门，亦能成办一切三摩地门；能成办预流果，亦能成办一来、不还、阿罗汉果、独觉菩提；能成办一切菩萨摩诃萨行，亦能成办诸佛无上正等菩提；能成办一切智，亦能成办道相智、一切相智。

“善现，如刹帝利灌顶大王，威德自在降伏一切，以诸国事付嘱大臣，端拱无为，安隐快乐；如来亦尔，为大法王，威德自在降伏一切，以声闻法、若独觉法、若菩萨法、若诸佛法，皆悉付嘱甚深般若波罗蜜多，由此般若波罗蜜多皆能成办一切事业。是故，善现，甚深般若波罗蜜多，为大事故出现世间，乃至为无等等事故出现世间。

“复次，善现，甚深般若波罗蜜多，于色无取无执故，出现世间能成办事，于受、想、行、识无取无执故，出现世间能成办事；于眼处无取无执故，出现世间能成办事，于耳、鼻、舌、身、意处无取无执故，出现世间能成办事；于色处无取无执故，出现世间能成办事，于声、香、味、触、法处无取无执故，出现世间能成办事；于眼界无取无执故，出现世间能成办事，于耳、鼻、舌、身、意界无取无执故，出现世间能成办事；于色界无取无执故，出现世间能成办事，于声、香、味、触、法界无取无执故，出现世间能成办事；于眼识界无取无执故，出现世间能成办事，于耳、鼻、舌、身、意识界无取无执故，出现世间能成办事；于眼触无取无执故，出现世间能成办事，于耳、鼻、舌、身、意触无取无执故，出现世间能成办事；于眼触为缘所生诸受无取无执故，出现世间能成办事，于耳、鼻、舌、身、意触为缘所生诸受无取无执故，出现世间能成办事；于地界无取无执故，出现世间能成办事，于水、火、风、空、识界无取无执故，出现世间能成办事；于无明无取无执故，出现世间能成办事，于行、识、名色、六处、触、受、爱、取、有、生、老死无取无执故，出现世间能成办事；于布施波罗蜜多无取无执故，出现世间能成办事，乃至于般若波罗蜜多无取无执故，出现世间能成办事；于内空无取无执故，出现世间能成办事，乃至于无性自性空无取无执故，出现世间能成办事；于真如无取无执故，出现世间能成办事，乃至于不思议界无取无执故，出现世间能成办事；于苦圣谛无取无执故，出现世间能成办事，于集、灭、道圣谛无取无执故，出现世间能成办事；于四静虑无取无执故，出现世间能成办事，于四无量、四无色定无取无执故，出现世间能成办事；于八解脱无取无执故，出现世间能成办事，于八胜处、九次第定、十遍处无取无执故，出现世间能成办事；于四念住无取无执故，出现世间能成办事，乃至于八圣道支无取无执故，出现世间能成办事；于空解脱门无取无执故，出现世间能成办事，于无相、无愿解脱门无取无执故，出现世间能成办事；于三乘十地无取无执故，出现世间能成办事，于菩萨十地无取无执故，出现世间能成办事；于五眼无取无执故，出现世间能成办事，于六神通无取无执故，出现世间能成办事；于如来十力无取无执故，出现世间能成办事，乃至于十八佛不共法无取无执故，出现世间能成办事；于三十二大士相无取无执故，出现世间能成办事，于八十随好无取无执故，出现世间能成办事；于无忘失法无取无执故，出现世间能成办事，于恒住舍性无取无执故，出现世间能成办事；于一切陀罗尼门无取无执故，出现世间能成办事，于一切三摩地门无取无执故，出现世间能成办事；于预流果无取无执故，出现世间能成办事，乃至于独觉菩提无取无执故，出现世间能成办事；于一切菩萨摩诃萨行无取无执故，出现世间能成办事，于诸佛无上正等菩提无取无执故，出现世间能成办事；于一切智无取无执故，出现世间能成办事，于道相智、一切相智无取无执故，出现世间能成办事。”

尔时，具寿善现白佛言：“世尊，云何如是甚深般若波罗蜜多，于色无取无执，于受、想、行、识亦无取无执，乃至于一切智无取无执，于道相智、一切相智亦无取无执故，出现世间能成办事？”

佛告善现：“于意云何？汝颇见色可取可执不？颇见受、想、行、识可取可执不？乃至颇见一切智可取可执不？颇见道相智、一切相智可取可执不？”

善现对曰：“不也，世尊。不也，善逝。”

佛言：“善现，善哉！善哉！如是，如是，如汝所说。善现，我亦不见色可取可执，不见受、想、行、识可取可执，乃至不见一切智可取可执，不见道相智、一切相智可取可执，由不见故不取，由不取故不执。由此因缘，甚深般若波罗蜜多，于色无取无执，于受、想、行、识无取无执，如是乃至于一切智无取无执，于道相智、一切相智亦无取无执。

“善现，我亦不见一切如来、应、正等觉所有正等觉法、如来法、自然觉法、一切智法可取可执，由不见故不取，由不取故不执。甚深般若波罗蜜多亦复如是，都不见有一切如来、应、正等觉所有正等觉法、如来法、自然觉法、一切智法可取可执，由此因缘无取无执。是故，善现，诸菩萨摩诃萨修行般若波罗蜜多时，不应于色若取若执，不应于受、想、行、识若取若执，如是乃至不应于一切智若取若执，不应于道相智、一切相智若取若执，亦不应于一切如来、应、正等觉所有正等觉法、如来法、自然觉法、一切智法若取若执。”

尔时，欲、色界诸天众俱白佛言：“世尊，如是般若波罗蜜多最为甚深，难见难觉，不可寻思，超寻思境，寂静微妙，审谛沉密，极聪慧者乃能了知。若诸有情能深信解如是般若波罗蜜多，当知彼曾供养过去无量诸佛，于诸佛所发弘誓愿，多种善根，事多善友，已为无量善友摄受，乃能信解如是般若波罗蜜多。若有得闻如是般若波罗蜜多深生信解，当知彼类即是菩萨，定得无上正等菩提。世尊，假使三千大千世界诸有情类，一切皆成随信行、随法行、第八、预流、一来、不还、阿罗汉、独觉，彼所成就若智若断，不如有人一日于此甚深般若波罗蜜多忍乐思惟、称量观察。是人于此甚深般若波罗蜜多所成就忍，胜彼智断无量无边。何以故？诸随信行若智若断，乃至独觉若智若断，皆是已得无生法忍诸菩萨摩诃萨忍少分故。”

尔时，佛告诸天众言：“善哉！善哉！如汝所说，诸随信行、若随法行、第八、预流、一来、不还、阿罗汉、独觉所有智断，皆是已得无生法忍诸菩萨摩诃萨忍之少分。天众当知，若善男子、善女人等，暂听如是甚深般若波罗蜜多，闻已信解、书写受持、读诵修习、思惟演说。是善男子、善女人等，速出生死证得涅槃，成就如来正等觉智；胜求二乘诸善男子、善女人等，远离般若波罗蜜多，学余经典若经一劫若一劫余。所以者何？于此般若波罗蜜多甚深经中，广说一切微妙胜法。诸随信行、若随法行、第八、预流、一来、不还、阿罗汉、独觉、菩萨摩诃萨，皆应于此精勤修学，随所愿求，皆速究竟所作事业。一切如来、应、正等觉皆依此学，已证、正证、当证无上正等菩提。”

时，诸天众俱发声言：“如是般若波罗蜜多是大波罗蜜多，是不可思议波罗蜜多，是不可称量波罗蜜多，是无数量波罗蜜多，是无等等波罗蜜多。世尊，诸随信行、若随法行、第八、预流、一来、不还、阿罗汉、独觉，皆于如是甚深波罗蜜多精勤修学，速出生死，证无余依般涅槃界。一切菩萨摩诃萨众，皆于如是甚深般若波罗蜜多精勤修学，速证无上正等菩提，入无余依般涅槃界。世尊，虽诸声闻、独觉、菩萨，皆依如是甚深般若波罗蜜多精勤修学，各得究竟所作事业，而是般若波罗蜜多无增无减。”

尔时，欲界、色界天众说是语已，欢喜踊跃，于此般若波罗蜜多深生信乐，顶礼佛足，右绕三匝，辞佛还宫，去会未远，俱时不现。

尔时，具寿善现白佛言：“世尊，若菩萨摩诃萨闻说如是甚深般若波罗蜜多深生信解，书写受持、读诵修习、思惟演说、供养恭敬、尊重赞叹，是菩萨摩诃萨从何处没来生此间？”

佛告善现：“若菩萨摩诃萨闻说如是甚深般若波罗蜜多深生信解，书写受持、读诵修习、如理思惟、供养恭敬、尊重赞叹，常随法师请问义趣，若行、若立、若坐、若卧无时暂舍，如新生犊不离其母，乃至未得甚深般若波罗蜜多所有义趣究竟通利，能为他说，终不舍离如是般若波罗蜜多甚深经典及说法师。善现当知，是菩萨摩诃萨从人中没来生此间。何以故？善现，是菩萨摩诃萨先世已闻甚深般若波罗蜜多，闻已受持、读诵修习、如理思惟，复能书写众宝严饰，又以种种上妙华鬘、涂散等香、衣服、璎珞、宝幢、幡盖、伎乐、灯明供养恭敬、尊重赞叹。由此善根离八无暇，从人趣没还生人中，闻说如是甚深般若波罗蜜多深生信解，书写受持、读诵修习、思惟演说、供养恭敬、尊重赞叹。”

时，具寿善现复白佛言：“世尊，颇有菩萨摩诃萨成就如是殊胜功德，供养承事他方如来、应、正等觉，从彼处没来生此间，闻说如是甚深般若波罗蜜多深生信解，书写受持、读诵修习、思惟演说、供养恭敬、尊重赞叹，无懈倦不？”

佛告善现：“如是，如是，有菩萨摩诃萨成就如是殊胜功德，供养承事他方如来、应、正等觉，从彼处没来生此间，闻说如是甚深般若波罗蜜多深生信解，书写受持、读诵修习、思惟演说、供养恭敬、尊重赞叹，无懈倦心。所以者何？是菩萨摩诃萨先从他方无量佛所，闻说如是甚深般若波罗蜜多深生信解，书写受持、读诵修习、思惟演说、供养恭敬、尊重赞叹，无懈倦心。彼乘如是善根力故，从彼处没来生此间。

“复次，善现，有菩萨摩诃萨从睹史多天众同分没来生人中，彼亦成就如是功德。所以者何？是菩萨摩诃萨先世已于睹史多天慈氏菩萨摩诃萨所，请问般若波罗蜜多甚深义趣。彼乘如是善根力故，从彼处没来生人中，闻说如是甚深般若波罗蜜多深生信解，书写受持、读诵修习、思惟演说、供养恭敬、尊重赞叹，无懈倦心。

“复次，善现，有菩萨乘诸善男子、善女人等，虽于先世得闻般若波罗蜜多乃至布施波罗蜜多，而不请问甚深义趣。今生人中，闻说如是甚深般若波罗蜜多，其心迷闷、犹豫、怯弱，或生异解，难可开悟。

“复次，善现，有菩萨乘诸善男子、善女人等，虽于先世得闻内空乃至无性自性空，而不请问甚深义趣；虽于先世得闻真如乃至不思议界，而不请问甚深义趣；虽于先世得闻苦、集、灭、道圣谛，而不请问甚深义趣。今生人中，闻说如是甚深般若波罗蜜多，其心迷闷、犹豫、怯弱，或生异解，难可开悟。

“复次，善现，有菩萨乘诸善男子、善女人等，虽于先世得闻四静虑、四无量、四无色定，而不请问甚深义趣；虽于先世得闻八解脱、八胜处、九次第定、十遍处，而不请问甚深义趣；虽于先世得闻四念住乃至八圣道支，而不请问甚深义趣；虽于先世得闻空、无相、无愿解脱门，而不请问甚深义趣；虽于先世得闻三乘、菩萨十地，而不请问甚深义趣。今生人中，闻说如是甚深般若波罗蜜多，其心迷闷、犹豫、怯弱，或生异解，难可开悟。

“复次，善现，有菩萨乘诸善男子、善女人等，虽于先世得闻五眼、六神通，而不请问甚深义趣；虽于先世得闻佛十力乃至十八佛不共法，而不请问甚深义趣；虽于先世得闻三十二大士相、八十随好，而不请问甚深义趣；虽于先世得闻无忘失法、恒住舍性，而不请问甚深义趣；虽于先世得闻陀罗尼门、三摩地门，而不请问甚深义趣；虽于先世得闻菩萨摩诃萨行、诸佛无上正等菩提，而不请问甚深义趣；虽于先世得闻一切智、道相智、一切相智，而不请问甚深义趣。今生人中，闻说如是甚深般若波罗蜜多，其心迷闷、犹豫、怯弱，或生异解，难可开悟。

“复次，善现，有菩萨乘诸善男子、善女人等，虽于先世得闻般若波罗蜜多，亦曾请问甚深义趣，或经一日、二日、三日、四日、五日，而不如说精进修行。今生人中，闻说如是甚深般若波罗蜜多，设经一日、二日、三日、四日、五日，其心坚固无能坏者；若离所闻甚深般若波罗蜜多，寻便退失，心生犹豫。何以故？善现，是菩萨乘诸善男子、善女人等，由于先世得闻般若波罗蜜多，虽亦请问甚深义趣，而不如说精进修行故。于今生若遇善友殷勤劝励，便乐听受甚深般若波罗蜜多；若无善友殷勤劝励，便于此经不乐听受。彼于般若波罗蜜多，或时乐闻、或时不乐，或时坚固、或时退失，其心轻动进退非恒，犹如轻毛随风飘转。当知如是住菩萨乘诸善男子、善女人等，发趣大乘经时未久，未多亲近真善知识，未多供养诸佛世尊，未曾受持、读诵书写、思惟演说甚深般若波罗蜜多。

“善现当知，是菩萨乘诸善男子、善女人等，未学般若波罗蜜多乃至布施波罗蜜多，未学内空乃至无性自性空，未学真如乃至不思议界，未学苦、集、灭、道圣谛，未学四静虑、四无量、四无色定，未学八解脱、八胜处、九次第定、十遍处，未学四念住乃至八圣道支，未学空、无相、无愿解脱门，未学三乘、菩萨十地，未学五眼、六神通，未学如来十力乃至十八佛不共法，未学三十二大士相、八十随好，未学无忘失法、恒住舍性，未学一切陀罗尼门、三摩地门，未学一切菩萨摩诃萨行、诸佛无上正等菩提，未学一切智、道相智、一切相智。善现当知，是菩萨乘诸善男子、善女人等新趣大乘，于大乘法成就少分信敬爱乐，未能书写、受持读诵、修习思惟、为他演说甚深般若波罗蜜多。

“复次，善现，住菩萨乘诸善男子、善女人等，若不书写、受持读诵、修习思惟、为他演说甚深般若波罗蜜多，若不以般若波罗蜜多乃至布施波罗蜜多摄受有情，乃至若不以一切智、道相智、一切相智摄受有情；是菩萨乘诸善男子、善女人等，不为般若波罗蜜多乃至布施波罗蜜多之所守护，乃至不为一切智、道相智、一切相智之所守护。是菩萨乘诸善男子、善女人等，不能随顺修行般若波罗蜜多乃至布施波罗蜜多，乃至不能随顺修行一切智、道相智、一切相智，由此因缘堕声闻地、或独觉地。何以故？是菩萨乘诸善男子、善女人等，于深般若波罗蜜多，不能书写、受持读诵、修习思惟、为他演说，亦不能以甚深般若波罗蜜多，广说乃至一切相智摄受有情，不能随顺修行般若波罗蜜多，广说乃至一切相智，不为般若波罗蜜多之所守护，乃至不为一切相智之所守护，由此因缘堕声闻地、或独觉地。”

### 第二分船等喻品第四十九之一

佛告善现：“譬如泛海，所乘船破，其中诸人若不取木、器物、浮囊、板片、死尸为依附者，定知溺死不至彼岸。若能取木、器物、浮囊、板片、死尸为所依附，当知是类终不没死，得至安隐大海彼岸，无损无害受诸快乐。如是，善现，若菩萨乘诸善男子、善女人等，虽于大乘成就少分信敬爱乐，若不书写、受持读诵、思惟修习、为他演说甚深般若波罗蜜多为所依附，当知如是住菩萨乘诸善男子、善女人等，中道衰败不证无上正等菩提，退入声闻或独觉地。若菩萨乘诸善男子、善女人等，有于大乘成就圆满信敬爱乐，若能书写、受持读诵、思惟修习、为他演说甚深般若波罗蜜多为所依附，当知如是住菩萨乘诸善男子、善女人等，终不中道退入声闻或独觉地，定证无上正等菩提。

“复次，善现，如人欲度险恶旷野，若不摄受资粮器具，不能达到安乐国土，于其中道遭苦失命。如是，善现，若菩萨乘诸善男子、善女人等，设于无上正等菩提有信、有忍、有清净心、有胜意乐、有欲胜解、有舍精进，若不摄受甚深般若波罗蜜多及余功德，当知如是住菩萨乘诸善男子、善女人等，中道衰败不证无上正等菩提，退入声闻或独觉地。善现当知，如人欲度险恶旷野，若能摄受资粮器具，必当达到安乐国土，终不中道遭苦舍命。如是，善现，若菩萨乘诸善男子、善女人等，已于无上正等菩提有信、有忍、有清净心、有胜意乐、有欲胜解、有舍精进，复能摄受甚深般若波罗蜜多及余功德，当知如是住菩萨乘诸善男子、善女人等，终不中道损耗退败，超声闻地及独觉地，成熟有情、严净佛土，疾证无上正等菩提。

“复次，善现，譬如男子及诸女人，执持坏瓶诣河取水，若池、若井、若泉、若渠，当知此瓶不久烂坏。何以故？是瓶未熟，不堪盛水，终归地故。如是，善现，有菩萨乘诸善男子、善女人等，设于无上正等菩提有信、有忍、有清净心、有胜意乐、有欲胜解、有舍精进，若不摄受甚深般若波罗蜜多方便善巧，则便远离般若、静虑、精进、安忍、净戒、布施波罗蜜多，亦复远离内空、外空、内外空、空空、大空、胜义空、有为空、无为空、毕竟空、无际空、散无散空、本性空、自共相空、一切法空、不可得空、无性空、自性空、无性自性空，亦复远离真如、法界、法性、不虚妄性、不变异性、平等性、离生性、法定、法住、实际、虚空界、不思议界，亦复远离苦、集、灭、道圣谛，亦复远离四静虑、四无量、四无色定，亦复远离八解脱、八胜处、九次第定、十遍处，亦复远离四念住、四正断、四神足、五根、五力、七等觉支、八圣道支，亦复远离空、无相、无愿解脱门，亦复远离菩萨十地，亦复远离五眼、六神通，亦复远离如来十力、四无所畏、四无碍解、大慈、大悲、大喜、大舍、十八佛不共法，亦复远离无忘失法、恒住舍性，亦复远离陀罗尼门、三摩地门，亦复远离成熟有情、严净佛土，亦复远离一切智、道相智、一切相智。当知如是住菩萨乘诸善男子、善女人等，中道衰败不证无上正等菩提，退入声闻或独觉地。

“善现当知，譬如男子或诸女人，持烧熟瓶诣河取水，若池、若井、若泉、若渠，当知此瓶终不烂坏。何以故？是瓶善熟，堪任盛水，极坚牢故。如是，善现，有菩萨乘诸善男子、善女人等，若于无上正等菩提有信、有忍、有清净心、有胜意乐、有欲胜解、有舍精进，复能摄受甚深般若波罗蜜多方便善巧，便不远离般若、静虑、精进、安忍、净戒、布施波罗蜜多，如是乃至不远离一切智、道相智、一切相智，由是因缘常为诸佛及诸菩萨摩诃萨众摄受护念。当知如是住菩萨乘诸善男子、善女人等，终不中道衰耗退败，超声闻地及独觉地，成熟有情、严净佛土，疾证无上正等菩提。

“复次，善现，譬如商人无巧便智，船在海岸未具装治，即持财物安置其上，牵着水中速便进发，当知是船中道坏没，人船财物各散异处。如是商人无巧便智，丧失身命及大财宝。如是，善现，有菩萨乘诸善男子、善女人等，设于无上正等菩提有信、有忍、有清净心、有胜意乐、有欲胜解、有舍精进，若不摄受甚深般若波罗蜜多方便善巧，则便远离般若、静虑、精进、安忍、净戒、布施波罗蜜多，如是乃至远离一切智、道相智、一切相智。当知如是住菩萨乘诸善男子、善女人等，中道衰败，丧失身命及大财宝。丧身命者，谓堕声闻或独觉地；失财宝者，谓失无上正等菩提。

“善现当知，譬如商人有巧便智，先在海岸装治船已，方牵入水，知无穿穴，后持财物置上而去，当知是船必不坏没，人物安隐达所至处。如是，善现，有菩萨乘诸善男子、善女人等，若于无上正等菩提有信、有忍、有清净心、有胜意乐、有欲胜解、有舍精进，复能摄受甚深般若波罗蜜多方便善巧，便不远离般若、静虑、精进、安忍、净戒、布施波罗蜜多，乃至不远离一切智、道相智、一切相智，由是因缘常为诸佛及诸菩萨摩诃萨众摄受护念。当知如是住菩萨乘诸善男子、善女人等，终不中道衰耗退败，超声闻地及独觉地，成熟有情、严净佛土，疾证无上正等菩提。

“复次，善现，譬如有人年百二十，老耄衰朽复加众病，所谓风病、热病、痰病或三焦病。于意云何？是老病人，颇从床座能自起不？”

善现对曰：“不也，世尊。不也，善逝。”

佛告善现：“是人设有扶令起立，亦无力行一俱卢舍、二俱卢舍、三俱卢舍。所以者何？老病甚故。如是，善现，有菩萨乘诸善男子、善女人等，设于无上正等菩提有信、有忍、有清净心、有胜意乐、有欲胜解、有舍精进，若不摄受甚深般若波罗蜜多方便善巧，则便远离般若、静虑、精进、安忍、净戒、布施波罗蜜多，如是乃至远离一切智、道相智、一切相智。当知如是住菩萨乘诸善男子、善女人等，中道衰败不证无上正等菩提，退入声闻或独觉地。何以故？以不摄受甚深般若波罗蜜多方便善巧，离诸功德，诸佛菩萨不护念故。

“善现当知，譬如有人年百二十，老耄衰朽复加众病，谓风、热、痰或三焦病。是老病人欲从床座起往他处而自不能，有二健人各扶一腋，徐策令起而告之言：‘莫有所难，随意欲往。我等二人终不相弃，必达所趣，安隐无损。’如是，善现，有菩萨乘诸善男子、善女人等，若于无上正等菩提有信、有忍、有清净心、有胜意乐、有欲胜解、有舍精进，复能摄受甚深般若波罗蜜多方便善巧，便不远离般若、静虑、精进、安忍、净戒、布施波罗蜜多，如是乃至不远离一切智、道相智、一切相智。当知如是住菩萨乘诸善男子、善女人等，终不中道衰耗退败，超声闻地及独觉地，成熟有情、严净佛土，疾证无上正等菩提。何以故？以能摄受甚深般若波罗蜜多方便善巧，具诸功德，诸佛菩萨共护念故。”

尔时，具寿善现白佛言：“世尊，云何住菩萨乘诸善男子、善女人等，由不摄受甚深般若波罗蜜多方便善巧，离诸功德，退堕声闻及独觉地，不证无上正等菩提？”

佛告善现：“善哉！善哉！汝为利乐住菩萨乘诸善男子、善女人等，问如是事。汝今谛听，当为汝说。善现当知，有菩萨乘诸善男子、善女人等，从初发心执我、我所，修行布施乃至般若波罗蜜多。此善男子、善女人等，修布施时作如是念：‘我能行施，我施此物，彼受我施。’修净戒时作如是念：‘我能持戒，我持此戒，我具是戒。’修安忍时作如是念：‘我能修忍，我于彼忍，我具是忍。’修精进时作如是念：‘我能精进，我为此精进，我具是精进。’修静虑时作如是念：‘我能修定，我为此修定，我具是定。’修般若时作如是念：‘我能修慧，我为此修慧，我具是慧。’

“复次，善现，此善男子、善女人等，修布施时执有是布施，执由此布施，执布施为我所；修净戒时执有是净戒，执由此净戒，执净戒为我所；修安忍时执有是安忍，执由此安忍，执安忍为我所；修精进时执有是精进，执由此精进，执精进为我所；修静虑时执有是静虑，执由此静虑，执静虑为我所；修般若时执有是般若，执由此般若，执般若为我所。是善男子、善女人等，我、我所执恒随逐故，所行布施乃至般若波罗蜜多，增长生死，不能解脱生等众苦。所以者何？布施波罗蜜多中无如是分别可起此执，乃至般若波罗蜜多中亦无如是分别可起此执。何以故？远离此、彼岸是布施波罗蜜多相，乃至是般若波罗蜜多相故。

“善现当知，此菩萨乘诸善男子、善女人等，不知此岸、彼岸相故，不能摄受布施、净戒、安忍、精进、静虑、般若波罗蜜多，乃至不能摄受一切智、道相智、一切相智，由是因缘，此菩萨乘诸善男子、善女人等，堕声闻地或独觉地，不证无上正等菩提。”

## 大般若波罗蜜多经卷第四百四十五

### 第二分船等喻品第四十九之二

尔时，具寿善现复白佛言：“世尊，住菩萨乘诸善男子、善女人等，云何无方便善巧修行六波罗蜜多，堕于声闻或独觉地，不证无上正等菩提？”

佛告善现：“有菩萨乘诸善男子、善女人等，从初发心无方便善巧故，修布施时作如是念：‘我能行施，我施此物，彼受我施。’修净戒时作如是念：‘我能持戒，我持此戒，我成此戒。’修安忍时作如是念：‘我能修忍，我于彼忍，我成此忍。’修精进时作如是念：‘我能精进，我为此精进，我成此精进。’修静虑时作如是念：‘我能修定，我为此修定，我成此定。’修般若时作如是念：‘我能修慧，我为此修慧，我成此慧。’

“复次，善现，此菩萨乘诸善男子、善女人等，修布施时执有是布施，执由此布施，执布施为我所而生憍慢；修净戒时执有是净戒，执由此净戒，执净戒为我所而生憍慢；修安忍时执有是安忍，执由此安忍，执安忍为我所而生憍慢；修精进时执有是精进，执由此精进，执精进为我所而生憍慢；修静虑时执有是静虑，执由此静虑，执静虑为我所而生憍慢；修般若时执有是般若，执由此般若，执般若为我所而生憍慢。是菩萨乘诸善男子、善女人等，我、我所执恒随逐故，所修布施乃至般若波罗蜜多，增长生死，不能解脱生等众苦。所以者何？布施波罗蜜多中无如是分别，亦不如彼所分别。何以故？非至此、彼岸是布施波罗蜜多相故，乃至般若波罗蜜多中无如是分别，亦不如彼所分别。何以故？非至此、彼岸是般若波罗蜜多相故。

“善现当知，此菩萨乘诸善男子、善女人等，不知此岸、彼岸相故，不能摄受布施、净戒、安忍、精进、静虑、般若波罗蜜多，如是乃至不能摄受一切智、道相智、一切相智。由此因缘，是菩萨乘诸善男子、善女人等，堕声闻地或独觉地，不证无上正等菩提。善现，住菩萨乘诸善男子、善女人等，如是无方便善巧修行六波罗蜜多，堕于声闻或独觉地，不证无上正等菩提。”

尔时，具寿善现复白佛言：“世尊，云何住菩萨乘诸善男子、善女人等，由能摄受甚深般若波罗蜜多，方便善巧具诸功德，不堕声闻及独觉地，疾证无上正等菩提？”

佛告善现：“有菩萨乘诸善男子、善女人等，从初发心离我、我所执，修行布施乃至般若波罗蜜多。此善男子、善女人等，修布施时不作是念：‘我能行施，我施此物，彼受我施。’修净戒时不作是念：‘我能持戒，我持此戒，我具是戒。’修安忍时不作是念：‘我能修忍，我于彼忍，我具是忍。’修精进时不作是念：‘我能精进，我为此精进，我具是精进。’修静虑时不作是念：‘我能修定，我为此修定，我具是定。’修般若时不作是念：‘我能修慧，我为此修慧，我具是慧。’

“复次，善现，此善男子、善女人等，修布施时不执有布施，不执由此布施，不执布施为我所；修净戒时不执有净戒，不执由此净戒，不执净戒为我所；修安忍时不执有安忍，不执由此安忍，不执安忍为我所；修精进时不执有精进，不执由此精进，不执精进为我所；修静虑时不执有静虑，不执由此静虑，不执静虑为我所；修般若时不执有般若，不执由此般若，不执般若为我所。是善男子、善女人等，我、我所执不随逐故，所行布施乃至般若波罗蜜多，损减生死，速能解脱生等众苦。所以者何？布施波罗蜜多中无如是分别可起此执，乃至般若波罗蜜多中亦无如是分别可起此执。何以故？远离此、彼岸是布施波罗蜜多相，乃至是般若波罗蜜多相故。

“善现当知，此菩萨乘诸善男子、善女人等，善知此岸、彼岸相故，便能摄受布施、净戒、安忍、精进、静虑、般若波罗蜜多，如是乃至能摄受一切智、道相智、一切相智。由是因缘，此菩萨乘诸善男子、善女人等，不堕声闻及独觉地，速证无上正等菩提。”

尔时，具寿善现复白佛言：“世尊，住菩萨乘诸善男子、善女人等，云何有方便善巧修行六波罗蜜多，不堕声闻及独觉地，疾证无上正等菩提？”

佛告善现：“有菩萨乘诸善男子、善女人等，从初发心有方便善巧故，修布施时不作是念：‘我能行施，我施此物，彼受我施。’修净戒时不作是念：‘我能持戒，我持此戒，我成此戒。’修安忍时不作是念：‘我能修忍，我于彼忍，我成此忍。’修精进时不作是念：‘我能精进，我为此精进，我成此精进。’修静虑时不作是念：‘我能修定，我为此修定，我成此定。’修般若时不作是念：‘我能修慧，我为此修慧，我成此慧。’

“复次，善现，此菩萨乘诸善男子、善女人等，修布施时不执有布施，不执由此布施，不执布施为我所亦不憍慢；修净戒时不执有净戒，不执由此净戒，不执净戒为我所亦不憍慢；修安忍时不执有安忍，不执由此安忍，不执安忍为我所亦不憍慢；修精进时不执有精进，不执由此精进，不执精进为我所亦不憍慢；修静虑时不执有静虑，不执由此静虑，不执静虑为我所亦不憍慢；修般若时不执有般若，不执由此般若，不执般若为我所亦不憍慢。是菩萨乘诸善男子、善女人等，我、我所执不随逐故，所修布施乃至般若波罗蜜多，损减生死，速能解脱生等众苦。所以者何？布施波罗蜜多相中，无如是分别亦不如彼所分别。何以故？非至此岸彼岸，是布施波罗蜜多相故，乃至般若波罗蜜多相中，无如是分别亦不如彼所分别。何以故？非至此岸、彼岸是般若波罗蜜多相故。

“善现当知，此菩萨乘诸善男子、善女人等，善知此岸、彼岸相故，便能摄受布施、净戒、安忍、精进、静虑、般若波罗蜜多，乃至能摄受一切智、道相智、一切相智，由此因缘，是菩萨乘诸善男子、善女人等，不堕声闻及独觉地，疾证无上正等菩提。善现，住菩萨乘诸善男子、善女人等，如是有方便善巧修行六波罗蜜多，不堕声闻及独觉地，速证无上正等菩提。”

## 第二分初业品第五十之一

尔时，具寿善现白佛言：“世尊，初业菩萨摩诃萨，应云何学般若、静虑、精进、安忍、净戒、布施波罗蜜多？”

佛告善现：“初业菩萨摩诃萨，若欲修学般若、静虑、精进、安忍、净戒、布施波罗蜜多，应先亲近、承事、供养能善宣说般若、静虑、精进、安忍、净戒、布施波罗蜜多真净善友，谓说般若波罗蜜多甚深经时，教授教诫初业菩萨摩诃萨言：‘来！善男子，汝应勤修布施、净戒、安忍、精进、静虑、般若波罗蜜多。汝勤修时应以无所得而为方便，与一切有情平等共有回向无上正等菩提。汝勿以色而取无上正等菩提，亦勿以受、想、行、识而取无上正等菩提。汝勿以眼处而取无上正等菩提，亦勿以耳、鼻、舌、身、意处而取无上正等菩提。汝勿以色处而取无上正等菩提，亦勿以声、香、味、触、法处而取无上正等菩提。汝勿以眼界而取无上正等菩提，亦勿以耳、鼻、舌、身、意界而取无上正等菩提。汝勿以色界而取无上正等菩提，亦勿以声、香、味、触、法界而取无上正等菩提。汝勿以眼识界而取无上正等菩提，亦勿以耳、鼻、舌、身、意识界而取无上正等菩提。汝勿以眼触而取无上正等菩提，亦勿以耳、鼻、舌、身、意触而取无上正等菩提。汝勿以眼触为缘所生诸受而取无上正等菩提，亦勿以耳、鼻、舌、身、意触为缘所生诸受而取无上正等菩提。汝勿以布施波罗蜜多而取无上正等菩提，亦勿以净戒、安忍、精进、静虑、般若波罗蜜多而取无上正等菩提。汝勿以内空而取无上正等菩提，亦勿以外空、内外空、空空、大空、胜义空、有为空、无为空、毕竟空、无际空、散空、无变异空、本性空、自共相空、一切法空、不可得空、无性空、自性空、无性自性空而取无上正等菩提。汝勿以真如而取无上正等菩提，亦勿以法界、法性、不虚妄性、不变异性、平等性、离生性、法定、法住、实际、虚空界、不思议界而取无上正等菩提。汝勿以苦圣谛而取无上正等菩提，亦勿以集、灭、道圣谛而取无上正等菩提。汝勿以四静虑而取无上正等菩提，亦勿以四无量、四无色定而取无上正等菩提。汝勿以八解脱而取无上正等菩提，亦勿以八胜处、九次第定、十遍处而取无上正等菩提。汝勿以四念住而取无上正等菩提，亦勿以四正断、四神足、五根、五力、七等觉支、八圣道支而取无上正等菩提。汝勿以空解脱门而取无上正等菩提，亦勿以无相、无愿解脱门而取无上正等菩提。汝勿以五眼而取无上正等菩提，亦勿以六神通而取无上正等菩提。汝勿以佛十力而取无上正等菩提，亦勿以四无所畏、四无碍解、大慈、大悲、大喜、大舍、十八佛不共法而取无上正等菩提。汝勿以三十二大士相而取无上正等菩提，亦勿以八十随好而取无上正等菩提。汝勿以无忘失法而取无上正等菩提，亦勿以恒住舍性而取无上正等菩提。汝勿以陀罗尼门而取无上正等菩提，亦勿以三摩地门而取无上正等菩提。汝勿以一切智而取无上正等菩提，亦勿以道相智、一切相智而取无上正等菩提。所以者何？若不取色便得无上正等菩提，不取受、想、行、识便得无上正等菩提，如是乃至若不取一切智便得无上正等菩提，不取道相智、一切相智便得无上正等菩提。

“‘汝善男子，修行甚深般若波罗蜜多时，勿于色生贪爱，勿于受、想、行、识生贪爱。所以者何？色乃至识非可贪爱。何以故？以一切法自性空故。勿于眼处生贪爱，勿于耳、鼻、舌、身、意处生贪爱。所以者何？眼处乃至意处非可贪爱。何以故？以一切法自性空故。勿于色处生贪爱，勿于声、香、味、触、法处生贪爱。所以者何？色处乃至法处非可贪爱。何以故？以一切法自性空故。勿于眼界生贪爱，勿于耳、鼻、舌、身、意界生贪爱。所以者何？眼界乃至意界非可贪爱。何以故？以一切法自性空故。勿于色界生贪爱，勿于声、香、味、触、法界生贪爱。所以者何？色界乃至法界非可贪爱。何以故？以一切法自性空故。勿于眼识界生贪爱，勿于耳、鼻、舌、身、意识界生贪爱。所以者何？眼识界乃至意识界非可贪爱。何以故？以一切法自性空故。勿于眼触生贪爱，勿于耳、鼻、舌、身、意触生贪爱。所以者何？眼触乃至意触非可贪爱。何以故？以一切法自性空故。勿于眼触为缘所生诸受生贪爱，勿于耳、鼻、舌、身、意触为缘所生诸受生贪爱。所以者何？眼触为缘所生诸受乃至意触为缘所生诸受非可贪爱。何以故？以一切法自性空故。勿于布施波罗蜜多生贪爱，勿于净戒、安忍、精进、静虑、般若波罗蜜多生贪爱。所以者何？布施波罗蜜多乃至般若波罗蜜多非可贪爱。何以故？以一切法自性空故。勿于内空生贪爱，勿于外空、内外空、空空、大空、胜义空、有为空、无为空、毕竟空、无际空、散无散空、本性空、自共相空、一切法空、不可得空、无性空、自性空、无性自性空生贪爱。所以者何？内空乃至无性自性空非可贪爱。何以故？以一切法自性空故。勿于真如生贪爱，勿于法界、法性、不虚妄性、不变异性、平等性、离生性、法定、法住、实际、虚空界、不思议界生贪爱。所以者何？真如乃至不思议界非可贪爱。何以故？以一切法自性空故。勿于苦圣谛生贪爱，勿于集、灭、道圣谛生贪爱。所以者何？苦圣谛乃至道圣谛非可贪爱。何以故？以一切法自性空故。勿于四静虑生贪爱，勿于四无量、四无色定生贪爱。所以者何？四静虑、四无量、四无色定非可贪爱。何以故？以一切法自性空故。勿于八解脱生贪爱，勿于八胜处、九次第定、十遍处生贪爱。所以者何？八解脱乃至十遍处非可贪爱。何以故？以一切法自性空故。勿于四念住生贪爱，勿于四正断、四神足、五根、五力、七等觉支、八圣道支生贪爱。所以者何？四念住乃至八圣道支非可贪爱。何以故？以一切法自性空故。勿于空解脱门生贪爱，勿于无相、无愿解脱门生贪爱。所以者何？空、无相、无愿解脱门非可贪爱。何以故？以一切法自性空故。勿于五眼生贪爱，勿于六神通生贪爱。所以者何？五眼、六神通非可贪爱。何以故？以一切法自性空故。勿于佛十力生贪爱，勿于四无所畏、四无碍解、大慈、大悲、大喜、大舍、十八佛不共法生贪爱。所以者何？佛十力乃至十八佛不共法非可贪爱。何以故？以一切法自性空故。勿于三十二大士相生贪爱，勿于八十随好生贪爱。所以者何？三十二大士相、八十随好非可贪爱。何以故？以一切法自性空故。勿于无忘失法生贪爱，勿于恒住舍性生贪爱。所以者何？无忘失法、恒住舍性非可贪爱。何以故？以一切法自性空故。勿于陀罗尼门生贪爱，勿于三摩地门生贪爱。所以者何？陀罗尼门、三摩地门非可贪爱。何以故？以一切法自性空故。勿于一切智生贪爱，勿于道相智、一切相智生贪爱。所以者何？一切智、道相智、一切相智非可贪爱。何以故？以一切法自性空故。勿于预流果生贪爱，勿于一来、不还、阿罗汉果、独觉菩提生贪爱。所以者何？预流果乃至独觉菩提非可贪爱。何以故？以一切法自性空故。勿于一切菩萨摩诃萨行生贪爱，勿于诸佛无上正等菩提生贪爱。所以者何？一切菩萨摩诃萨行、诸佛无上正等菩提非可贪爱。何以故？以一切法自性空故。’”

尔时，具寿善现白佛言：“世尊，诸菩萨摩诃萨能为难事，于一切法自性空中，希求无上正等菩提，欲证无上正等菩提。”

佛告善现：“如是，如是，如汝所说，诸菩萨摩诃萨能为难事，于一切法自性空中，希求无上正等菩提，欲证无上正等菩提。善现，诸菩萨摩诃萨虽达一切法如幻、如梦、如响、如像、如光影、如阳焰、如变化事、如寻香城，自性皆空，而为世间得义利故，发趣无上正等菩提；为令世间得饶益故，发趣无上正等菩提；为令世间得安乐故，发趣无上正等菩提；为欲济拔诸世间故，发趣无上正等菩提；为与世间作归依故，发趣无上正等菩提；为与世间作舍宅故，发趣无上正等菩提；欲示世间究竟道故，发趣无上正等菩提；为与世间作洲渚故，发趣无上正等菩提；为与世间作日月故，发趣无上正等菩提；为与世间作灯烛故，发趣无上正等菩提；为与世间作导师故，发趣无上正等菩提；为与世间作将帅故，发趣无上正等菩提；为与世间作所趣故，发趣无上正等菩提；哀愍世间生死苦故，发趣无上正等菩提。

“善现，云何菩萨摩诃萨为诸世间得义利故，发趣无上正等菩提？善现，诸菩萨摩诃萨为欲解脱一切有情诸苦恼事，方便修行布施、净戒、安忍、精进、静虑、般若波罗蜜多故，发趣无上正等菩提。善现，是为菩萨摩诃萨为诸世间得义利故，发趣无上正等菩提。

“善现，云何菩萨摩诃萨为令世间得饶益故，发趣无上正等菩提？善现，诸菩萨摩诃萨为欲自住六波罗蜜多，方便劝发诸有情类，亦令安住六波罗蜜多故，发趣无上正等菩提。善现，是为菩萨摩诃萨为令世间得饶益故，发趣无上正等菩提。

“善现，云何菩萨摩诃萨为令世间得安乐故，发趣无上正等菩提？善现，诸菩萨摩诃萨为欲自住十善业道，方便劝发诸有情类，亦令安住十善业道故，发趣无上正等菩提。善现，是为菩萨摩诃萨为令世间得安乐故，发趣无上正等菩提。

“善现，云何菩萨摩诃萨为欲济拔诸世间故，发趣无上正等菩提？善现，诸菩萨摩诃萨见诸有情堕三恶趣，为欲济拔令修善业，得住安隐极清凉处故，发趣无上正等菩提。善现，是为菩萨摩诃萨为欲济拔诸世间故，发趣无上正等菩提。

“善现，云何菩萨摩诃萨为与世间作归依故，发趣无上正等菩提？善现，诸菩萨摩诃萨欲为有情说无依法，谓色无依，受、想、行、识无依，如是乃至一切智无依，道相智、一切相智无依，令诸有情闻已，解脱一切生老病死及愁叹苦忧恼，由此因缘发趣无上正等菩提。善现，是为菩萨摩诃萨为与世间作归依故，发趣无上正等菩提。

“善现，云何菩萨摩诃萨为与世间作舍宅故，发趣无上正等菩提？善现，诸菩萨摩诃萨欲为有情作依止处，及令至得无怖无畏大涅槃宫故，发趣无上正等菩提。善现，是为菩萨摩诃萨为与世间作舍宅故，发趣无上正等菩提。

“善现，云何菩萨摩诃萨欲示世间究竟道故，发趣无上正等菩提？善现，诸菩萨摩诃萨见诸有情不善通达道非道相，游诸欲路，欲为方便宣说法要，令其了知究竟道相，发趣无上正等菩提。欲为有情说何法要？所谓说色究竟，常无怖畏；说受、想、行、识究竟，常无怖畏；如是乃至说一切智究竟，常无怖畏；说道相智、一切相智究竟，常无怖畏。说色究竟即非色，说受、想、行、识究竟即非受、想、行、识，如是乃至说一切智究竟即非一切智，说道相智、一切相智究竟即非道相智、一切相智。善现，如此诸法究竟相，一切法相亦如是。”

具寿善现白言：“世尊，若一切法相如究竟相者，云何菩萨摩诃萨于一切法应现等觉？所以者何？世尊，非色究竟中有如是分别，谓此是色；亦非受、想、行、识究竟中有如是分别，谓此是受、想、行、识；如是乃至非一切智究竟中有如是分别，谓此是一切智；亦非道相智、一切相智究竟中有如是分别，谓此是道相智、一切相智。”

佛告善现：“如是，如是，如汝所说，色究竟中无如是分别，谓此是色；受、想、行、识究竟中亦无如是分别，谓此是受、想、行、识；如是乃至一切智究竟中无如是分别，谓此是一切智；道相智、一切相智究竟中无如是分别，谓此是道相智、一切相智，以一切法本性空故。善现，是为菩萨摩诃萨最极难事，谓虽观一切法皆寂灭相甚深微妙而心不沉没，作是念言：‘我于是法现等觉已证得无上正等菩提，为诸有情宣说开示如是寂灭深妙之法。’善现，是为菩萨摩诃萨欲示世间究竟道故，发趣无上正等菩提。

“善现，云何菩萨摩诃萨为与世间作洲渚故，发趣无上正等菩提？善现，譬如大小海河池中，高地可居，周回水断，说为洲渚。如是，善现，色前后际断，受、想、行、识前后际断，如是乃至一切智前后际断，道相智、一切相智前后际断，由此前际后际断故，一切法断。善现，此一切法前后际断，即是寂灭，即是微妙，即是如实，谓空无所得、道断、爱尽无余、杂染永灭、究竟涅槃。善现，诸菩萨摩诃萨求证无上正等菩提，欲为有情宣说开示如是寂灭甚深微妙如实之法。善现，是为菩萨摩诃萨为与世间作洲渚故，发趣无上正等菩提。

“善现，云何菩萨摩诃萨为与世间作日月灯烛故，发趣无上正等菩提？善现，诸菩萨摩诃萨欲为有情宣说六波罗蜜多，及四依摄事相应经典真实义趣，方便教导令勤修学，破一切种无明黑暗，发趣无上正等菩提。善现，是为菩萨摩诃萨为与世间作日月灯烛故，发趣无上正等菩提。

“善现，云何菩萨摩诃萨为与世间作导师、将帅故，发趣无上正等菩提？善现，诸菩萨摩诃萨欲令趣向邪道有情离行四种不应行处，为说一道令归正故，为杂染者得清净故，为愁恼者得欢悦故，为忧苦者得喜乐故，为非理有情证如理法故，为流转有情得般涅槃故，发趣无上正等菩提。

“善现，诸菩萨摩诃萨发趣无上正等菩提，欲为有情宣说开示色无生无灭、无染无净，受、想、行、识无生无灭、无染无净；眼处无生无灭、无染无净，耳、鼻、舌、身、意处无生无灭、无染无净；色处无生无灭、无染无净，声、香、味、触、法处无生无灭、无染无净；眼界无生无灭、无染无净，耳、鼻、舌、身、意界无生无灭、无染无净；色界无生无灭、无染无净，声、香、味、触、法界无生无灭、无染无净；眼识界无生无灭、无染无净，耳、鼻、舌、身、意识界无生无灭、无染无净；眼触无生无灭、无染无净，耳、鼻、舌、身、意触无生无灭、无染无净；眼触为缘所生诸受无生无灭、无染无净，耳、鼻、舌、身、意触为缘所生诸受无生无灭、无染无净；布施波罗蜜多无生无灭、无染无净，净戒、安忍、精进、静虑、般若波罗蜜多无生无灭、无染无净；内空无生无灭、无染无净，外空、内外空、空空、大空、胜义空、有为空、无为空、毕竟空、无际空、散无散空、本性空、自共相空、一切法空、不可得空、无性空、自性空、无性自性空无生无灭、无染无净；真如无生无灭、无染无净，法界、法性、不虚妄性、不变异性、平等性、离生性、法定、法住、实际、虚空界、不思议界无生无灭、无染无净；苦圣谛无生无灭、无染无净，集、灭、道圣谛无生无灭、无染无净；四静虑无生无灭、无染无净，四无量、四无色定无生无灭、无染无净；八解脱无生无灭、无染无净，八胜处、九次第定、十遍处无生无灭、无染无净；四念住无生无灭、无染无净，四正断、四神足、五根、五力、七等觉支、八圣道支无生无灭、无染无净；空解脱门无生无灭、无染无净，无相、无愿解脱门无生无灭、无染无净；净观地无生无灭、无染无净，种性地、第八地、具见地、薄地、离欲地、已办地、独觉地、菩萨地、如来地无生无灭、无染无净；极喜地无生无灭、无染无净，离垢地、发光地、焰慧地、极难胜地、现前地、远行地、不动地、善慧地、法云地无生无灭、无染无净；五眼无生无灭、无染无净，六神通无生无灭、无染无净；预流果无生无灭、无染无净，一来、不还、阿罗汉果、独觉菩提无生无灭、无染无净；如来十力无生无灭、无染无净，四无所畏、四无碍解、大慈、大悲、大喜、大舍、十八佛不共法无生无灭、无染无净、三十二大士相无生无灭、无染无净，八十随好无生无灭、无染无净；无忘失法无生无灭、无染无净，恒住舍性无生无灭、无染无净；一切陀罗尼门无生无灭、无染无净，一切三摩地门无生无灭、无染无净；一切智无生无灭、无染无净，道相智、一切相智无生无灭、无染无净。善现，是为菩萨摩诃萨为与世间作导师、将帅故，发趣无上正等菩提。

“善现，云何菩萨摩诃萨为与世间作所趣故，发趣无上正等菩提？善现，诸菩萨摩诃萨希求无上正等菩提，修诸菩萨摩诃萨行，欲以四摄事摄一切有情，所谓布施、爱语、利行、同事。欲为有情宣说开示色以虚空为所趣，受、想、行、识亦以虚空为所趣，如是乃至一切智以虚空为所趣，道相智、一切相智亦以虚空为所趣。欲为有情宣说开示未来色趣空故无所从来，过去色趣空故无所至去，现在色趣空故亦无所住；未来受、想、行、识趣空故无所从来，过去受、想、行、识趣空故无所至去，现在受、想、行、识趣空故亦无所住；如是乃至未来一切智趣空故无所从来，过去一切智趣空故无所至去，现在一切智趣空故亦无所住；未来道相智、一切相智趣空故无所从来，过去道相智、一切相智趣空故无所至去，现在道相智、一切相智趣空故亦无所住。欲为有情宣说开示色非趣非不趣。何以故？以色性空，空中无趣无不趣故。受、想、行、识亦非趣非不趣。何以故？以受、想、行、识性空，空中无趣无不趣故。如是乃至一切智非趣非不趣。何以故？以一切智性空，空中无趣无不趣故。道相智、一切相智亦非趣非不趣。何以故？以道相智、一切相智性空，空中无趣无不趣故。善现，是为菩萨摩诃萨为与世间作所趣故，发趣无上正等菩提。

## 大般若波罗蜜多经卷第四百四十六

### 第二分初业品第五十之二

“所以者何？善现，一切法皆以空、无相、无愿为趣，诸菩萨摩诃萨于如是趣不可超越。何以故？空、无相、无愿中，趣与非趣不可得故。

“善现，一切法皆以无起无作为趣，诸菩萨摩诃萨于如是趣不可超越。何以故？无起无作中，趣与非趣不可得故。

“善现，一切法皆以无生无灭为趣，诸菩萨摩诃萨于如是趣不可超越。何以故？无生无灭中，趣与非趣不可得故。

“善现，一切法皆以无染无净为趣，诸菩萨摩诃萨于如是趣不可超越。何以故？无染无净中，趣与非趣不可得故。

“善现，一切法皆以无所有为趣，诸菩萨摩诃萨于如是趣不可超越。何以故？无所有中，趣与非趣不可得故。

“善现，一切法皆以幻、梦、响、像、光影、阳焰、变化事、寻香城为趣，诸菩萨摩诃萨于如是趣不可超越。何以故？幻、梦、响、像、光影、阳焰、变化事、寻香城中，趣与非趣不可得故。

“善现，一切法皆以无量无边为趣，诸菩萨摩诃萨于如是趣不可超越。何以故？无量无边中，趣与非趣不可得故。

“善现，一切法皆以不与不取为趣，诸菩萨摩诃萨于如是趣不可超越。何以故？不与不取中，趣与非趣不可得故。

“善现，一切法皆以不举不下为趣，诸菩萨摩诃萨于如是趣不可超越。何以故？不举不下中，趣与非趣不可得故。

“善现，一切法皆以无去无来为趣，诸菩萨摩诃萨于如是趣不可超越。何以故？无去无来中，趣与非趣不可得故。

“善现，一切法皆以无增无减为趣，诸菩萨摩诃萨于如是趣不可超越。何以故？无增无减中，趣与非趣不可得故。

“善现，一切法皆以不入不出为趣，诸菩萨摩诃萨于如是趣不可超越。何以故？不入不出中，趣与非趣不可得故。

“善现，一切法皆以不集不散为趣，诸菩萨摩诃萨于如是趣不可超越。何以故？不集不散中，趣与非趣不可得故。

“善现，一切法皆以不合不离为趣，诸菩萨摩诃萨于如是趣不可超越。何以故？不合不离中，趣与非趣不可得故。

“善现，一切法皆以我、有情、命者、生者、养者、士夫、补特伽罗、意生、儒童、作者、使作者、起者、使起者、受者、使受者、知者、见者为趣，诸菩萨摩诃萨于如是趣不可超越。何以故？我乃至见者尚毕竟无所有不可得，况有趣非趣可得？

“善现，一切法皆以无我、无有情、无命者、无生者、无养者、无士夫、无补特伽罗、无意生、无儒童、无作者、无使作者、无起者、无使起者、无受者、无使受者、无知者、无见者为趣，诸菩萨摩诃萨于如是趣不可超越。何以故？无我乃至无见者尚毕竟无所有不可得，况有趣非趣可得？

“善现，一切法皆以常、乐、我、净为趣，诸菩萨摩诃萨于如是趣不可超越。何以故？常、乐、我、净尚毕竟无所有不可得，况有趣非趣可得？

“善现，一切法皆以无常、无乐、无我、无净为趣，诸菩萨摩诃萨于如是趣不可超越。何以故？无常、无乐、无我、无净尚毕竟无所有不可得，况有趣非趣可得？

“善现，一切法皆以贪、瞋、痴事为趣，诸菩萨摩诃萨于如是趣不可超越。何以故？贪、瞋、痴事尚毕竟无所有不可得，况有趣非趣可得？

“善现，一切法皆以诸见趣为趣，诸菩萨摩诃萨于如是趣不可超越。何以故？诸见趣尚毕竟无所有不可得，况有趣非趣可得？

“善现，一切法皆以真如、法界、法性、不虚妄性、不变异性、平等性、离生性、法定、法住、实际、虚空界、不思议界为趣，诸菩萨摩诃萨于如是趣不可超越。何以故？真如乃至不思议界尚毕竟无所有不可得，况有趣非趣可得？

“善现，一切法皆以不动性为趣，诸菩萨摩诃萨于如是趣不可超越。何以故？不动性尚毕竟无所有不可得，况有趣非趣可得？

“善现，一切法皆以色、受、想、行、识为趣，诸菩萨摩诃萨于如是趣不可超越。何以故？色乃至识尚毕竟无所有不可得，况有趣非趣可得？

“善现，一切法皆以眼、耳、鼻、舌、身、意处为趣，诸菩萨摩诃萨于如是趣不可超越。何以故？眼处乃至意处尚毕竟无所有不可得，况有趣非趣可得？

“善现，一切法皆以色、声、香、味、触、法处为趣，诸菩萨摩诃萨于如是趣不可超越。何以故？色处乃至法处尚毕竟无所有不可得，况有趣非趣可得？

“善现，一切法皆以眼、耳、鼻、舌、身、意界为趣，诸菩萨摩诃萨于如是趣不可超越。何以故？眼界乃至意界尚毕竟无所有不可得，况有趣非趣可得？

“善现，一切法皆以色、声、香、味、触、法界为趣，诸菩萨摩诃萨于如是趣不可超越。何以故？色界乃至法界尚毕竟无所有不可得，况有趣非趣可得？

“善现，一切法皆以眼、耳、鼻、舌、身、意识界为趣，诸菩萨摩诃萨于如是趣不可超越。何以故？眼识界乃至意识界尚毕竟无所有不可得，况有趣非趣可得？

“善现，一切法皆以眼、耳、鼻、舌、身、意触为趣，诸菩萨摩诃萨于如是趣不可超越。何以故？眼触乃至意触尚毕竟无所有不可得，况有趣非趣可得？

“善现，一切法皆以眼、耳、鼻、舌、身、意触为缘所生诸受为趣，诸菩萨摩诃萨于如是趣不可超越。何以故？眼触为缘所生诸受乃至意触为缘所生诸受尚毕竟无所有不可得，况有趣非趣可得？

“善现，一切法皆以布施、净戒、安忍、精进、静虑、般若波罗蜜多为趣，诸菩萨摩诃萨于如是趣不可超越。何以故？布施波罗蜜多乃至般若波罗蜜多尚毕竟无所有不可得，况有趣非趣可得？

“善现，一切法皆以内空、外空、内外空、空空、大空、胜义空、有为空、无为空、毕竟空、无际空、散无散空、本性空、自共相空、一切法空、不可得空、无性空、自性空、无性自性空为趣，诸菩萨摩诃萨于如是趣不可超越。何以故？内空乃至无性自性空尚毕竟无所有不可得，况有趣非趣可得？

“善现，一切法皆以四念住、四正断、四神足、五根、五力、七等觉支、八圣道支为趣，诸菩萨摩诃萨于如是趣不可超越。何以故？四念住乃至八圣道支尚毕竟无所有不可得，况有趣非趣可得？

“善现，一切法皆以苦、集、灭、道圣谛为趣，诸菩萨摩诃萨于如是趣不可超越。何以故？苦、集、灭、道圣谛尚毕竟无所有不可得，况有趣非趣可得？

“善现，一切法皆以四静虑、四无量、四无色定为趣，诸菩萨摩诃萨于如是趣不可超越。何以故？四静虑、四无量、四无色定尚毕竟无所有不可得，况有趣非趣可得？

“善现，一切法皆以八解脱、八胜处、九次第定、十遍处为趣，诸菩萨摩诃萨于如是趣不可超越。何以故？八解脱乃至十遍处尚毕竟无所有不可得，况有趣非趣可得？

“善现，一切法皆以空、无相、无愿解脱门为趣，诸菩萨摩诃萨于如是趣不可超越。何以故？空、无相、无愿解脱门尚毕竟无所有不可得，况有趣非趣可得？

“善现，一切法皆以三乘菩萨十地为趣，诸菩萨摩诃萨于如是趣不可超越。何以故？三乘菩萨十地尚毕竟无所有不可得，况有趣非趣可得？

“善现，一切法皆以五眼、六神通为趣，诸菩萨摩诃萨于如是趣不可超越。何以故？五眼、六神通尚毕竟无所有不可得，况有趣非趣可得？

“善现，一切法皆以陀罗尼门、三摩地门为趣，诸菩萨摩诃萨于如是趣不可超越。何以故？陀罗尼门、三摩地门尚毕竟无所有不可得，况有趣非趣可得？

“善现，一切法皆以如来十力、四无所畏、四无碍解、大慈、大悲、大喜、大舍、十八佛不共法为趣，诸菩萨摩诃萨于如是趣不可超越。何以故？如来十力乃至十八佛不共法尚毕竟无所有不可得，况有趣非趣可得？

“善现，一切法皆以三十二大士相、八十随好为趣，诸菩萨摩诃萨于如是趣不可超越。何以故？三十二大士相、八十随好尚毕竟无所有不可得，况有趣非趣可得？

“善现，一切法皆以无忘失法、恒住舍性为趣，诸菩萨摩诃萨于如是趣不可超越。何以故？无忘失法、恒住舍性尚毕竟无所有不可得，况有趣非趣可得？

“善现，一切法皆以一切智、道相智、一切相智为趣，诸菩萨摩诃萨于如是趣不可超越。何以故？一切智、道相智、一切相智尚毕竟无所有不可得，况有趣非趣可得？

“善现，一切法皆以预流、一来、不还、阿罗汉果、独觉菩提为趣，诸菩萨摩诃萨于如是趣不可超越。何以故？预流果乃至独觉菩提尚毕竟无所有不可得，况有趣非趣可得？

“善现，一切法皆以一切菩萨摩诃萨行、诸佛无上正等菩提为趣，诸菩萨摩诃萨于如是趣不可超越。何以故？一切菩萨摩诃萨行、诸佛无上正等菩提尚毕竟无所有不可得，况有趣非趣可得？

“善现，一切法皆以预流、一来、不还、阿罗汉、独觉、菩萨、如来应正等觉为趣，诸菩萨摩诃萨于如是趣不可超越。何以故？预流乃至如来、应、正等觉尚毕竟无所有不可得，况有趣非趣可得？如是，善现，菩萨摩诃萨为与世间作所趣故，发趣无上正等菩提。

“善现，云何菩萨摩诃萨哀愍世间生死苦故，发趣无上正等菩提？善现，诸菩萨摩诃萨为得无碍自在神通，拔诸有情生死大苦，发趣无上正等菩提。善现，是为菩萨摩诃萨哀愍世间生死苦故，发趣无上正等菩提。”

### 第二分调伏贪等品第五十一

尔时，具寿善现白佛言：“世尊，谁于如是甚深般若波罗蜜多能生净信及生胜解？”

佛告善现：“若菩萨摩诃萨久于无上正等菩提发意趣求，精勤修习布施、净戒、安忍、精进、静虑、般若波罗蜜多，已曾供养百千俱胝那庾多佛，于诸佛所久修梵行，发弘誓愿，善根淳熟，无量善友摄受护念，乃于如是甚深般若波罗蜜多能生净信及生胜解。”

具寿善现复白佛言：“世尊，若菩萨摩诃萨能于如是甚深般若波罗蜜多生于净信及生胜解，是菩萨摩诃萨心何性？何相？何状？何貌？”

佛告善现：“若菩萨摩诃萨能于如是甚深般若波罗蜜多生于净信及胜解者，心以调伏贪、瞋、痴，及远离贪、瞋、痴，为性、为相、为状、为貌。

“复次，善现，是菩萨摩诃萨心以调伏贪、瞋、痴及无贪、瞋、痴，远离贪、瞋、痴及无贪、瞋、痴，为性、为相、为状、为貌。善现，若菩萨摩诃萨成就如是性、相、状、貌心，乃于如是甚深般若波罗蜜多能生净信及生胜解。”

时，具寿善现白佛言：“世尊，若菩萨摩诃萨能于如是甚深般若波罗蜜多生于净信及生胜解，是菩萨摩诃萨当何所趣？”

佛告善现：“是菩萨摩诃萨当趣一切智智。”

具寿善现复白佛言：“世尊，若菩萨摩诃萨趣一切智智者，是菩萨摩诃萨能与一切有情为所归趣。”

佛告善现：“如是，如是，如汝所说，若菩萨摩诃萨能于如是甚深般若波罗蜜多，生于净信及生胜解，是菩萨摩诃萨则能趣向一切智智；若能趣向一切智智，是则能与一切有情为所归趣。”

具寿善现复白佛言：“世尊，是菩萨摩诃萨能为难事，谓擐如是坚固甲胄：‘我当度脱一切有情，皆令证得究竟涅槃。’虽于有情作如是事，而都不见有情施设。”

佛告善现：“如是，如是，如汝所说。复次，善现，是菩萨摩诃萨所擐甲胄，不属色，亦不属受、想、行、识。何以故？色乃至识皆毕竟无所有，非菩萨非甲胄故，说彼甲胄不属色，亦不属受、想、行、识。是菩萨摩诃萨所擐甲胄，乃至不属一切智，亦不属道相智、一切相智。何以故？一切智、道相智、一切相智皆毕竟无所有，非菩萨非甲胄故，说彼甲胄不属一切智，亦不属道相智、一切相智。是菩萨摩诃萨所擐甲胄不属一切法。何以故？一切法皆毕竟无所有，非菩萨非甲胄故，说彼甲胄不属一切法。

“善现，是菩萨摩诃萨修行如是甚深般若波罗蜜多，能擐如是功德甲胄，谓我当度一切有情，皆令证得究竟涅槃。”

时，具寿善现白佛言：“世尊，若菩萨摩诃萨能擐如是坚固甲胄，谓我当度一切有情，皆令证得般涅槃者，不堕声闻及独觉地。何以故？世尊，是菩萨摩诃萨不于有情安立分限，而擐如是坚固甲胄。”

佛告善现：“汝观何义作如是言：若菩萨摩诃萨能擐如是坚固甲胄，不堕声闻及独觉地？”

尔时，善现白言：“世尊，是菩萨摩诃萨非为度脱少分有情而擐如是坚固甲胄，亦非为求少分智故而擐如是坚固甲胄。何以故？是菩萨摩诃萨普为拔济一切有情令般涅槃而擐如是坚固甲胄，但为求得一切智智而擐如是坚固甲胄，由此因缘不堕声闻及独觉地。”

佛告善现：“如是，如是，如汝所说。”

尔时，具寿善现白佛言：“世尊，如是般若波罗蜜多最为甚深，无能修者、无所修法、亦无修处、亦无由此而得修习。何以故？世尊，非此般若波罗蜜多甚深义中，而有少分实法可得名能修者及所修法、若修习处、若由此修。

“世尊，若修虚空是修般若波罗蜜多，若修一切法是修般若波罗蜜多，若修不实法是修般若波罗蜜多，若修无所有是修般若波罗蜜多，若修无摄受是修般若波罗蜜多，若修除遣法是修般若波罗蜜多。”

佛告善现：“修除遣何法是修般若波罗蜜多？”

具寿善现白言：“世尊，修除遣色是修般若波罗蜜多，修除遣受、想、行、识是修般若波罗蜜多，修除遣内六处是修般若波罗蜜多，修除遣外六处是修般若波罗蜜多，修除遣内六界是修般若波罗蜜多，修除遣外六界是修般若波罗蜜多，修除遣六识界是修般若波罗蜜多，修除遣我是修般若波罗蜜多，修除遣有情、命者、生者、养者、士夫、补特伽罗、意生、儒童、作者、受者、知者、见者是修般若波罗蜜多，修除遣布施波罗蜜多是修般若波罗蜜多，修除遣净戒、安忍、精进、静虑、般若波罗蜜多是修般若波罗蜜多，修除遣内空乃至无性自性空是修般若波罗蜜多，修除遣真如乃至不思议界是修般若波罗蜜多，修除遣苦、集、灭、道圣谛是修般若波罗蜜多，修除遣四念住乃至八圣道支是修般若波罗蜜多，修除遣四静虑、四无量、四无色定是修般若波罗蜜多，修除遣八解脱、八胜处、九次第定、十遍处是修般若波罗蜜多，修除遣空、无相、无愿解脱门是修般若波罗蜜多，修除遣净观地乃至如来地是修般若波罗蜜多，修除遣极喜地乃至法云地是修般若波罗蜜多，修除遣五眼、六神通是修般若波罗蜜多，修除遣如来十力乃至十八佛不共法是修般若波罗蜜多，修除遣三十二大士相、八十随好是修般若波罗蜜多，修除遣无忘失法、恒住舍性是修般若波罗蜜多，修除遣陀罗尼门、三摩地门是修般若波罗蜜多，修除遣预流果乃至独觉菩提是修般若波罗蜜多，修除遣一切菩萨摩诃萨行、诸佛无上正等菩提是修般若波罗蜜多，修除遣一切智、道相智、一切相智是修般若波罗蜜多。”

佛告善现：“如是，如是，如汝所说。复次，善现，应依如是甚深般若波罗蜜多观察不退转菩萨摩诃萨。若菩萨摩诃萨虽行般若波罗蜜多而无执著，当知是为不退转菩萨摩诃萨。若菩萨摩诃萨虽行静虑、精进、安忍、净戒、布施波罗蜜多而无执著，当知是为不退转菩萨摩诃萨。若菩萨摩诃萨虽行内空乃至无性自性空而无执著，当知是为不退转菩萨摩诃萨。若菩萨摩诃萨虽行真如乃至不思议界而无执著，当知是为不退转菩萨摩诃萨。若菩萨摩诃萨虽行苦、集、灭、道圣谛而无执著，当知是为不退转菩萨摩诃萨。若菩萨摩诃萨虽行四念住广说乃至一切相智而无执著，当知是为不退转菩萨摩诃萨。

“复次，善现，诸有不退转菩萨摩诃萨行深般若波罗蜜多时，不观他语及他教诫以为真要，非但信他而有所作，不为贪欲、瞋恚、愚痴、憍慢等法染污其心，亦不为彼之所牵引。诸有不退转菩萨摩诃萨行深般若波罗蜜多时，不离布施波罗蜜多乃至般若波罗蜜多。诸有不退转菩萨摩诃萨行深般若波罗蜜多时，闻说如是甚深般若波罗蜜多，其心不惊、不恐、不怖、不沉、不没，亦不退舍所求无上正等菩提；于深般若波罗蜜多，欢喜乐闻、受持读诵、究竟通利、系念思惟、如说修行，曾无厌倦。当知如是不退转菩萨摩诃萨，前世已闻甚深般若波罗蜜多所有义趣，受持读诵、如理思惟、精进修行，心无厌倦。何以故？由此不退转菩萨摩诃萨，闻说如是甚深般若波罗蜜多，其心不惊、不恐、不怖、不沉、不没，亦不退舍所求无上正等菩提；于深般若波罗蜜多，欢喜乐闻、受持读诵、究竟通利、如理思惟、精进修行，心无厌倦。”

具寿善现白佛言：“世尊，若菩萨摩诃萨闻说如是甚深般若波罗蜜多，其心不惊、不恐、不怖、不沉、不没，亦不退舍所求无上正等菩提；于深般若波罗蜜多，欢喜乐闻、受持读诵、究竟通利、系念思惟、精进修行，心无厌倦。是菩萨摩诃萨云何修行甚深般若波罗蜜多？”

佛告善现：“是菩萨摩诃萨相续随顺趣向临入一切智智，应作如是行深般若波罗蜜多。”

具寿善现白言：“世尊，是菩萨摩诃萨云何相续随顺趣向临入一切智智，行深般若波罗蜜多？”

佛告善现：“若菩萨摩诃萨相续随顺趣向临入空、无相、无愿、虚空、无所有、无生、无灭、无染、无净、真如、法界、法性、不虚妄性、不变异性、平等性、离生性、法定、法住、实际、虚空界、不思议界、无造无作、如幻、如梦、如响、如像、如光影、如阳焰、如变化事、如寻香城，行深般若波罗蜜多，是为菩萨摩诃萨相续随顺趣向临入一切智智，行深般若波罗蜜多。”

时，具寿善现白佛言：“世尊，如佛所说‘若菩萨摩诃萨相续随顺趣向临入空、无相、无愿乃至如寻香城，行深般若波罗蜜多，是为菩萨摩诃萨相续随顺趣向临入一切智智，行深般若波罗蜜多’者，是菩萨摩诃萨行深般若波罗蜜多时，为行色不？为行受、想、行、识不？如是乃至为行一切智不？为行道相智、一切相智不？”

佛告善现：“是菩萨摩诃萨行深般若波罗蜜多时，不行色，不行受、想、行、识，如是乃至不行一切智，不行道相智、一切相智。何以故？是菩萨摩诃萨所随顺趣向临入一切智智，无能作者、无能坏者，无所从来、无所至去、亦无所住，无方无域、无数无量、无往无来，既无数量、往来可得，亦无能证。

“善现，如是一切智智，不可以色证，不可以受、想、行、识证，如是乃至不可以一切智证，不可以道相智、一切相智证。何以故？色即是一切智智性，受、想、行、识即是一切智智性，如是乃至一切智即是一切智智性，道相智、一切相智即是一切智智性。何以故？若色真如，若一切智智真如，若一切法真如，皆一真如无二无别；若受、想、行、识真如，若一切智智真如，若一切法真如，皆一真如无二无别；如是乃至若一切智真如，若一切智智真如，若一切法真如，皆一真如无二无别；若道相智、一切相智真如，若一切智智真如，若一切法真如，皆一真如无二无别。是故，一切智智不可以色证，不可以受、想、行、识证，如是乃至不可以一切智证，不可以道相智、一切相智证。”

### 第二分真如品第五十二之一

尔时，欲界、色界诸天，各持天上旃檀香末、多揭罗香末、多摩罗香末，复持天上嗢钵罗华、钵特摩华、拘某陀华、奔荼利华，遥散佛上，来诣佛所，顶礼双足，却住一面，合掌恭敬，白言：“世尊，如是般若波罗蜜多最为甚深，难见难觉，不可寻思，超寻思境，微妙冲寂，聪敏智者之所能知，非诸世间皆能信受，即佛无上正等菩提。一切如来、应、正等觉于此般若波罗蜜多甚深经中，皆作是说：色即是一切智智，一切智智即是色；受、想、行、识即是一切智智，一切智智即是受、想、行、识；如是乃至一切智即是一切智智，一切智智即是一切智；道相智、一切相智即是一切智智，一切智智即是道相智、一切相智。所以者何？若色真如，若一切智智真如，若一切法真如，皆一真如无二无别，亦无穷尽；若受、想、行、识真如，若一切智智真如，若一切法真如，皆一真如无二无别，亦无穷尽；如是乃至若一切智真如，若一切智智真如，若一切法真如，皆一真如无二无别，亦无穷尽。若道相智、一切相智真如，若一切智智真如，若一切法真如，皆一真如无二无别，亦无穷尽。”

佛告欲界、色界天言：“如是，如是，如汝所说。诸天当知，我观此义，心恒趣寂，不乐说法。所以者何？此法甚深，难见难觉，不可寻思，超寻思境，微妙冲寂，聪敏智者之所能知，非诸世间皆能信受，所谓如是甚深般若波罗蜜多即是如来、应、正等觉所证无上正等菩提。

“诸天当知，如是无上正等菩提，无能证、非所证、无证处、无证时。诸天当知，此法深妙，不二现行，非诸世间所能比度。

“诸天当知，虚空甚深故此法甚深，真如甚深故此法甚深，法界、法性、不虚妄性、不变异性、平等性、离生性、法定、法住、实际、虚空界、不思议界甚深故此法甚深，无量无边甚深故此法甚深，无来无去甚深故此法甚深，无生无灭甚深故此法甚深，无染无净甚深故此法甚深，无知无得甚深故此法甚深，无造无作甚深故此法甚深，我甚深故此法甚深，有情、命者、生者、养者、士夫、补特伽罗、意生、儒童、作者、受者、知者、见者甚深故此法甚深，色甚深故此法甚深，受、想、行、识甚深故此法甚深，如是乃至一切智甚深故此法甚深，道相智、一切相智甚深故此法甚深，一切佛法甚深故此法甚深。”

时，诸天众白言：“世尊，此所说法甚深微妙，非诸世间卒能信受。所以者何？此深妙法不为摄取色故说，不为弃舍色故说；不为摄取受、想、行、识故说，不为弃舍受、想、行、识故说；如是乃至不为摄取一切智故说，不为弃舍一切智故说；不为摄取道相智、一切相智故说，不为弃舍道相智、一切相智故说；不为摄取一切佛法故说，不为弃舍一切佛法故说。

“世尊，世间有情多行摄取我、我所执，谓色是我是我所，受、想、行、识是我是我所，如是乃至一切智是我是我所，道相智、一切相智是我是我所。”

尔时，佛告诸天众言：“如是，如是，如汝所说，此深妙法不为摄取色故说，不为弃舍色故说；不为摄取受、想、行、识故说，不为弃舍受、想、行、识故说；如是乃至不为摄取一切智故说，不为弃舍一切智故说；不为摄取道相智、一切相智故说，不为弃舍道相智、一切相智故说；不为摄取一切佛法故说，不为弃舍一切佛法故说。世间有情多行摄取我、我所执，谓色是我、是我所，受、想、行、识是我、是我所，如是乃至一切智是我、是我所，道相智、一切相智是我、是我所。

“诸天当知，若有菩萨为摄取色故行，为弃舍色故行；为摄取受、想、行、识故行，为弃舍受、想、行、识故行；如是乃至为摄取一切智故行，为弃舍一切智故行；为摄取道相智、一切相智故行，为弃舍道相智、一切相智故行。是菩萨不能修般若波罗蜜多，亦不能修静虑、精进、安忍、净戒、布施波罗蜜多，如是乃至不能修一切智，亦不能修道相智、一切相智。”

尔时，具寿善现白佛言：“世尊，此甚深法能随顺一切法。世尊，此甚深法能随顺何等一切法？世尊，此甚深法能随顺般若波罗蜜多，亦能随顺静虑、精进、安忍、净戒、布施波罗蜜多；此甚深法能随顺内空，亦能随顺外空乃至无性自性空；此甚深法能随顺真如，亦能随顺法界乃至不思议界；此甚深法能随顺苦、集、灭、道圣谛，此甚深法能随顺四念住，亦能随顺四正断乃至八圣道支；此甚深法能随顺四静虑，亦能随顺四无量、四无色定；此甚深法能随顺八解脱，亦能随顺八胜处、九次第定、十遍处；此甚深法能随顺空、无相、无愿解脱门；此甚深法能随顺净观地，亦能随顺种性地乃至如来地；此甚深法能随顺极喜地，亦能随顺离垢地乃至法云地；此甚深法能随顺五眼，亦能随顺六神通；此甚深法能随顺如来十力，亦能随顺四无所畏乃至十八佛不共法；此甚深法能随顺三十二大士相，亦能随顺八十随好；此甚深法能随顺无忘失法，亦能随顺恒住舍性；此甚深法能随顺陀罗尼门，亦能随顺三摩地门；此甚深法能随顺预流果，亦能随顺一来、不还、阿罗汉果、独觉菩提；此甚深法能随顺一切菩萨摩诃萨行，亦能随顺诸佛无上正等菩提；此甚深法能随顺一切智，亦能随顺道相智、一切相智。

“世尊，此甚深法都无所碍。世尊，此甚深法于何无碍？世尊，此甚深法于色无碍，于受、想、行、识无碍，如是乃至于一切智无碍，于道相智、一切相智无碍。

“世尊，此甚深法无碍为相。何以故？世尊，虚空平等性故，真如平等性故，法界乃至不思议界平等性故，空、无相、无愿平等性故，无造无作平等性故，无染无净平等性故。

“世尊，此甚深法无生无灭。何以故？世尊，色无生无灭不可得故，受、想、行、识无生无灭不可得故，如是乃至一切智无生无灭不可得故，道相智、一切相智无生无灭不可得故。

“世尊，此甚深法都无足迹。何以故？世尊，色足迹不可得故，受、想、行、识足迹不可得故，如是乃至一切智足迹不可得故，道相智、一切相智足迹亦不可得故。”

## 大般若波罗蜜多经卷第四百四十七

### 第二分真如品第五十二之二

尔时，欲、色界天众复白佛言：“世尊，大德善现，佛真弟子，随如来生。所以者何？大德善现诸所说法，一切皆与空相应故。”

尔时，善现告欲、色界诸天众言：“汝诸天众说我善现，佛真弟子，随如来生。云何善现随如来生？谓随如来真如生故。所以者何？如来真如无来无去，善现真如亦无来去故，说善现随如来生。如来真如即一切法真如，一切法真如即如来真如，如是真如无真如性，亦无不真如性；善现真如亦复如是，故说善现随如来生。如来真如常住为相，善现真如亦复如是，故说善现随如来生。如来真如无变异、无分别，遍诸法转；善现真如亦复如是，故说善现随如来生。如来真如无所挂碍，一切法真如亦无所挂碍，若如来真如，若一切法真如，同一真如无二无别、无造无作。如是真如常真如相，无时非真如相，以常真如相无时非真如相故，无二无别；善现真如亦复如是，故说善现随如来生。如来真如于一切处无忆念、无分别，善现真如亦复如是，故说善现随如来生。如来真如无别异不可得，善现真如亦复如是，故说善现随如来生。如来真如不离一切法真如，一切法真如不离如来真如，如是真如常真如相，无时非真如相；善现真如亦复如是，故说善现随如来生。虽说随生而无所随生，以善现真如不异佛故。如来真如非过去、非未来、非现在，一切法真如亦非过去、非未来、非现在；善现真如亦复如是，故说善现随如来生。

“过去真如即如来真如，如来真如即过去真如；未来真如即如来真如，如来真如即未来真如；现在真如即如来真如，如来真如即现在真如。若过去真如，若未来真如，若现在真如，若如来真如，同一真如无二无别。

“色真如即如来真如，如来真如即色真如，受、想、行、识真如即如来真如，如来真如即受、想、行、识真如。若色真如，若受、想、行、识真如，若如来真如，同一真如无二无别。

“眼处真如即如来真如，如来真如即眼处真如，耳、鼻、舌、身、意处真如即如来真如，如来真如即耳、鼻、舌、身、意处真如。若眼处真如，若耳、鼻、舌、身、意处真如，若如来真如，同一真如无二无别。

“色处真如即如来真如，如来真如即色处真如，声、香、味、触、法处真如即如来真如，如来真如即声、香、味、触、法处真如。若色处真如，若声、香、味、触、法处真如，若如来真如，同一真如无二无别。

“眼界真如即如来真如，如来真如即眼界真如，耳、鼻、舌、身、意界真如即如来真如，如来真如即耳、鼻、舌、身、意界真如。若眼界真如，若耳、鼻、舌、身、意界真如，若如来真如，同一真如无二无别。

“色界真如即如来真如，如来真如即色界真如，声、香、味、触、法界真如即如来真如，如来真如即声、香、味、触、法界真如。若色界真如，若声、香、味、触、法界真如，若如来真如，同一真如无二无别。

“眼识界真如即如来真如，如来真如即眼识界真如，耳、鼻、舌、身、意识界真如即如来真如，如来真如即耳、鼻、舌、身、意识界真如。若眼识界真如，若耳、鼻、舌、身、意识界真如，若如来真如，同一真如无二无别。

“眼触真如即如来真如，如来真如即眼触真如，耳、鼻、舌、身、意触真如即如来真如，如来真如即耳、鼻、舌、身、意触真如。若眼触真如，若耳、鼻、舌、身、意触真如，若如来真如，同一真如无二无别。

“眼触为缘所生诸受真如即如来真如，如来真如即眼触为缘所生诸受真如，耳、鼻、舌、身、意触为缘所生诸受真如即如来真如，如来真如即耳、鼻、舌、身、意触为缘所生诸受真如。若眼触为缘所生诸受真如，若耳、鼻、舌、身、意触为缘所生诸受真如，若如来真如，同一真如无二无别。

“我真如即如来真如，如来真如即我真如，有情、命者、生者、养者、士夫、补特伽罗、意生、儒童、作者、受者、知者、见者真如即如来真如，如来真如即有情乃至见者真如。若我真如，若有情乃至见者真如，若如来真如，同一真如无二无别。

“布施波罗蜜多真如即如来真如，如来真如即布施波罗蜜多真如，净戒、安忍、精进、静虑、般若波罗蜜多真如即如来真如，如来真如即净戒乃至般若波罗蜜多真如。若布施波罗蜜多真如，若净戒乃至般若波罗蜜多真如，若如来真如，同一真如无二无别。

“内空真如即如来真如，如来真如即内空真如，外空、内外空、空空、大空、胜义空、有为空、无为空、毕竟空、无际空、散无散空、本性空、自共相空、一切法空、不可得空、无性空、自性空、无性自性空真如即如来真如，如来真如即外空乃至无性自性空真如。若内空真如，若外空乃至无性自性空真如，若如来真如，同一真如无二无别。

“真如真如即如来真如，如来真如即真如真如，法界、法性、不虚妄性、不变异性、平等性、离生性、法定、法住、实际、虚空界、不思议界真如即如来真如，如来真如即法界乃至不思议界真如。若真如真如，若法界乃至不思议界真如，若如来真如，同一真如无二无别。

“苦圣谛真如即如来真如，如来真如即苦圣谛真如，集、灭、道圣谛真如即如来真如，如来真如即集、灭、道圣谛真如。若苦圣谛真如，若集、灭、道圣谛真如，若如来真如，同一真如无二无别。

“四念住真如即如来真如，如来真如即四念住真如，四正断、四神足、五根、五力、七等觉支、八圣道支真如即如来真如，如来真如即四正断乃至八圣道支真如。若四念住真如，若四正断乃至八圣道支真如，若如来真如，同一真如无二无别。

“四静虑真如即如来真如，如来真如即四静虑真如，四无量、四无色定真如即如来真如，如来真如即四无量、四无色定真如。若四静虑真如，若四无量、四无色定真如，若如来真如，同一真如无二无别。

“八解脱真如即如来真如，如来真如即八解脱真如，八胜处、九次第定、十遍处真如即如来真如，如来真如即八胜处、九次第定、十遍处真如。若八解脱真如，若八胜处、九次第定、十遍处真如，若如来真如，同一真如无二无别。

“空解脱门真如即如来真如，如来真如即空解脱门真如，无相、无愿解脱门真如即如来真如，如来真如即无相、无愿解脱门真如。若空解脱门真如，若无相、无愿解脱门真如，若如来真如，同一真如无二无别。

“三乘十地真如即如来真如，如来真如即三乘十地真如，菩萨十地真如即如来真如，如来真如即菩萨十地真如。若三乘十地真如，若菩萨十地真如，若如来真如，同一真如无二无别。

“五眼真如即如来真如，如来真如即五眼真如，六神通真如即如来真如，如来真如即六神通真如。若五眼真如，若六神通真如，若如来真如，同一真如无二无别。

“佛十力真如即如来真如，如来真如即佛十力真如，四无所畏、四无碍解、大慈、大悲、大喜、大舍、十八佛不共法真如即如来真如，如来真如即四无所畏乃至十八佛不共法真如。若佛十力真如，若四无所畏乃至十八佛不共法真如，若如来真如，同一真如无二无别。

“三十二大士相真如即如来真如，如来真如即三十二大士相真如，八十随好真如即如来真如，如来真如即八十随好真如。若三十二大士相真如，若八十随好真如，若如来真如，同一真如无二无别。

“无忘失法真如即如来真如，如来真如即无忘失法真如，恒住舍性真如即如来真如，如来真如即恒住舍性真如。若无忘失法真如，若恒住舍性真如，若如来真如，同一真如无二无别。

“陀罗尼门真如即如来真如，如来真如即陀罗尼门真如，三摩地门真如即如来真如，如来真如即三摩地门真如。若陀罗尼门真如，若三摩地门真如，若如来真如，同一真如无二无别。

“预流果真如即如来真如，如来真如即预流果真如，一来、不还、阿罗汉果、独觉菩提真如即如来真如，如来真如即一来果乃至独觉菩提真如。若预流果真如，若一来果乃至独觉菩提真如，若如来真如，同一真如无二无别。

“一切菩萨摩诃萨行真如即如来真如，如来真如即一切菩萨摩诃萨行真如，诸佛无上正等菩提真如即如来真如，如来真如即诸佛无上正等菩提真如。若一切菩萨摩诃萨行真如，若诸佛无上正等菩提真如，若如来真如，同一真如无二无别。

“一切智真如即如来真如，如来真如即一切智真如，道相智、一切相智真如即如来真如，如来真如即道相智、一切相智真如。若一切智真如，若道相智、一切相智真如，若如来真如，同一真如无二无别。

“天众当知，诸菩萨摩诃萨现证如是一切法真如，说名如来、应、正等觉。我于如是诸法真如能深信解，故说善现从如来生。”

当说如是真如相时，于此三千大千世界，诸山大地六种变动：东踊西没，西踊东没，南踊北没，北踊南没，中踊边没，边踊中没。

尔时，欲界、色界天众，复以天上旃檀香末、多揭罗香末、多摩罗香末，及以天上嗢钵罗华、钵特摩华、拘某陀华、奔荼利华，奉散如来及善现上而白佛言：“甚奇！如来，未曾有也！大德善现由真如故随如来生。”

尔时，具寿善现便谓诸天众言：“诸天当知，然我善现不由色故随如来生，不由色真如故随如来生，不离色故随如来生，不离色真如故随如来生；不由受、想、行、识故随如来生，不由受、想、行、识真如故随如来生，不离受、想、行、识故随如来生，不离受、想、行、识真如故随如来生；如是乃至不由一切智故随如来生，不由一切智真如故随如来生，不离一切智故随如来生，不离一切智真如故随如来生；不由道相智、一切相智故随如来生，不由道相智、一切相智真如故随如来生，不离道相智、一切相智故随如来生，不离道相智、一切相智真如故随如来生。不由有为故随如来生，不由有为真如故随如来生，不离有为故随如来生，不离有为真如故随如来生；不由无为故随如来生，不由无为真如故随如来生，不离无为故随如来生，不离无为真如故随如来生。何以故？诸天众，是一切法都无所有，诸随生者、若所随生、由此随生、随生时处皆不可得。”

尔时，舍利子白佛言：“世尊，诸法真如、法界、法性、不虚妄性、不变异性、平等性、离生性、法定、法住、实际、虚空界、不思议界皆最甚深，谓于此中色不可得，色真如亦不可得。何以故？此中色尚不可得，况有色真如可得？此中受、想、行、识不可得，受、想、行、识真如亦不可得。何以故？此中受、想、行、识尚不可得，况有受、想、行、识真如可得？如是乃至此中一切智不可得，一切智真如亦不可得。何以故？此中一切智尚不可得，况有一切智真如可得？此中道相智、一切相智不可得，道相智、一切相智真如亦不可得。何以故？此中道相智、一切相智尚不可得，况有道相智、一切相智真如可得？”

佛言：“舍利子，如是，如是，如汝所说：诸法真如乃至不思议界皆最甚深，所谓此中色不可得，色真如亦不可得。何以故？此中色尚不可得，况有色真如可得？如是乃至此中一切相智不可得，一切相智真如亦不可得。何以故？此中一切相智尚不可得，况有一切相智真如可得？”

当说如是真如相时，二百苾刍诸漏永尽，心得解脱，成阿罗汉。复有五百苾刍尼众远尘离垢，于诸法中生净法眼。五千菩萨生天人中，得无生忍。六千菩萨诸漏永尽，心得解脱，成阿罗汉。

尔时，佛告舍利子言：“今此众中六千菩萨，已于过去亲近供养五百诸佛，一一佛所发弘誓愿，正信出家。虽修布施、净戒、安忍、精进、静虑，而不摄受般若波罗蜜多，远离方便善巧，起别异想，行别异行，修布施时作如是念：‘此是布施，此是施物，此是受者，我能行施。’修净戒时作如是念：‘此是净戒，此是罪业，此所护境，我能持戒。’修安忍时作如是念：‘此是安忍，此是忍障，此所忍境，我能安忍。’修精进时作如是念：‘此是精进，此是懈怠，此是所为，我能精进。’修静虑时作如是念：‘此是静虑，此是散动，此是所为，我能修定。’彼不摄受般若波罗蜜多，远离方便善巧，依别异想而行布施、净戒、安忍、精进、静虑别异之行；由别异想、别异行故，不得菩萨无别异想及失菩萨无别异行，由此因缘不得入菩萨正性离生位；由不得入菩萨正性离生位故，得预流果渐次乃至阿罗汉果。是故，舍利子，若菩萨摩诃萨虽有菩提道及有空、无相、无愿解脱门，而不摄受般若波罗蜜多，及远离方便善巧，便证实际堕于声闻或独觉地。”

尔时，具寿舍利子复白佛言：“世尊，何因缘故，有声闻乘或独觉乘补特伽罗，修空、无相、无愿之法，不摄受般若波罗蜜多，远离方便善巧，便证实际堕于声闻或独觉地？有菩萨乘补特伽罗，修空、无相、无愿之法，摄受般若波罗蜜多，依方便善巧，虽证实际而趣无上正等菩提？”

佛言：“舍利子，诸声闻乘或独觉乘补特伽罗，远离一切智智心，不摄受般若波罗蜜多，无方便善巧故，修空、无相、无愿之法，便证实际堕于声闻或独觉地。诸菩萨乘补特伽罗不离一切智智心，摄受般若波罗蜜多，依方便善巧，大悲心为上首，修空、无相、无愿之法，虽证实际而能入菩萨正性离生位，能证无上正等菩提。

“舍利子，譬如有鸟，其身长大百踰缮那，或复二百、或复三百踰缮那量，而无有翅。是鸟或从三十三天，投身而下趣赡部洲，于其中路复作是念：‘我欲还上三十三天。’舍利子，于汝意云何？是鸟能还三十三天不？”

舍利子言：“不也，世尊。不也，善逝。”

佛告舍利子：“是鸟中路或作是愿：‘至赡部洲，当令我身无损无恼。’舍利子，于汝意云何？是鸟所愿可得遂不？”

舍利子言：“不也，世尊。不也，善逝。是鸟至此赡部洲时，其身决定有损有恼，或致命终，或邻死苦。何以故？是鸟身大，从远而堕，无有翅故。”

佛言：“舍利子，如是，如是，如汝所说。舍利子，有菩萨乘补特伽罗亦复如是，虽经无量无数大劫，勤修布施、净戒、安忍、精进、静虑，亦修般若求趣无上正等菩提，而不摄受般若波罗蜜多，远离方便善巧，修空、无相、无愿之法，便证实际堕于声闻或独觉地。何以故？舍利子，是菩萨乘补特伽罗远离一切智智心，虽经无量无数大劫，勤修布施、净戒、安忍、精进、静虑，亦修般若，而不摄受般若波罗蜜多，远离方便善巧，遂堕声闻或独觉地。

“舍利子，是菩萨乘补特伽罗，虽念过去、未来、现在诸佛世尊所有戒蕴、定蕴、慧蕴、解脱蕴、解脱知见蕴，恭敬供养，随顺修行，而于其中执取相故，不能正解是诸如来、应、正等觉所有戒蕴、定蕴、慧蕴、解脱蕴、解脱知见蕴圆满功德。是诸菩萨不能正解佛功德故，虽闻无上正等觉道及空、无相、无愿法声，而依此声执取其相，执取相已回向无上正等菩提。此菩萨乘补特伽罗，如是回向不得无上正等菩提，堕于声闻或独觉地。何以故？舍利子，是菩萨乘补特伽罗，由不摄受般若波罗蜜多，及远离方便善巧故，虽以种种所修善根回向无上正等菩提，而堕声闻或独觉地。

“复次，舍利子，有菩萨乘补特伽罗，从初发心常不远离一切智智心，大悲为上首，勤修布施、净戒、安忍、精进、静虑，亦修妙慧摄受般若波罗蜜多，常不远离方便善巧，虽念过去、未来、现在诸佛世尊所有戒蕴、定蕴、慧蕴、解脱蕴、解脱知见蕴而不取相，虽修空、无相、无愿解脱门亦不取相，虽念自他种种功德，与诸有情平等共有回向无上正等菩提亦不取相。

“舍利子当知，如是住菩萨乘补特伽罗直趣无上正等菩提，不堕声闻及独觉地。何以故？舍利子，是菩萨乘补特伽罗从初发心乃至究竟，常不远离一切智智心，于一切时大悲为上首，虽修布施、净戒、安忍、精进、静虑，亦修般若而不取相，虽念过去、未来、现在诸佛世尊所有戒蕴、定蕴、慧蕴、解脱蕴、解脱知见蕴亦不取相，虽修无上正等觉道及空、无相、无愿之法亦不取相。

“舍利子，是菩萨乘补特伽罗有方便善巧故，以离相心修行布施、净戒、安忍、精进、静虑及修般若波罗蜜多，如是乃至以离相心修行一切智、道相智、一切相智，由斯定证所求无上正等菩提。”

尔时，舍利子白佛言：“世尊，如我解佛所说义者，若菩萨摩诃萨从初发心乃至究竟，摄受般若波罗蜜多，常不远离方便善巧，是菩萨摩诃萨邻近无上正等菩提。所以者何？是菩萨摩诃萨从初发心乃至究竟，都不见有少法可得，谓若能证、若所证、若证处、若证时、若由此证都不可得。所谓若色、若受、想、行、识，如是乃至若一切智、若道相智、一切相智都不可得。

“复次，世尊，有菩萨乘诸善男子、善女人等，不摄受般若波罗蜜多，远离方便善巧，而求无上正等菩提。当知彼于所求无上正等菩提，疑惑犹豫或得不得。所以者何？是菩萨乘诸善男子、善女人等，不摄受般若波罗蜜多，远离方便善巧故，于所修行布施、净戒、安忍、精进、静虑、般若波罗蜜多皆取其相，如是乃至于所修行一切智、道相智、一切相智皆取其相。由此因缘，是菩萨乘诸善男子、善女人等，皆于无上正等菩提，疑惑犹豫或得不得。

“是故，世尊，若菩萨摩诃萨欲证无上正等菩提，决定不应远离般若波罗蜜多方便善巧。是菩萨摩诃萨安住般若波罗蜜多方便善巧，用无所得而为方便，以无相俱行心应修布施波罗蜜多，应修净戒、安忍、精进、静虑、般若波罗蜜多，如是乃至以无相俱行心，应修一切智，应修道相智、一切相智。若菩萨摩诃萨安住般若波罗蜜多方便善巧，用无所得而为方便，以无相俱行心修行如是一切佛法，必获无上正等菩提。”

尔时，欲界、色界天众俱白佛言：“诸佛无上正等菩提，极难信解、甚难证得。所以者何？诸菩萨摩诃萨于一切法自相、共相皆应证知，乃能获得所求无上正等菩提，而诸菩萨摩诃萨众所知法相都无所有皆不可得。”

尔时，佛告诸天众言：“如是，如是，如汝所说，诸佛无上正等菩提，极难信解、甚难证得。诸天当知，我亦现觉一切法相，证得无上正等菩提，而都不得胜义法相可说名为此是能证、此是所证、此是证处、此是证时、由此而证。所以者何？以一切法毕竟净故，有为、无为毕竟空故，由斯无上正等菩提，极难信解，甚难证得。”

尔时，具寿善现白佛言：“世尊，如佛所说，诸佛无上正等菩提，极难信解，甚难证得。如我思惟佛所说义，诸佛无上正等菩提，极易信解，甚易证得。所以者何？若能信解无法能证、无法所证、无有证处、无有证时，亦无由此而有所证，则能信解诸佛无上正等菩提。若有证知无法能证、无法所证、无有证处、无有证时，亦无由此而有所证，则能证得所求无上正等菩提。何以故？以一切法皆毕竟空，毕竟空中都无有法可名能证、可名所证、可名证处、可名证时、可名由此而有所证。所以者何？以一切法性相皆空，若增若减都无所有皆不可得。由此因缘，诸菩萨摩诃萨常所修行布施、净戒、安忍、精进、静虑、般若波罗蜜多，都无所有皆不可得，如是乃至一切智、道相智、一切相智，都无所有皆不可得。诸菩萨摩诃萨所观诸法，若有色若无色、若有见若无见、若有对若无对、若有漏若无漏、若有为若无为，都无所有皆不可得。由此因缘，我思惟佛所说义趣，诸佛无上正等菩提，极易信解，甚易证得。诸菩萨摩诃萨不应于中谓难信解及难证得。所以者何？色色自性空，受、想、行、识受、想、行、识自性空，如是乃至一切智一切智自性空，道相智、一切相智道相智、一切相智自性空。若菩萨摩诃萨能于如是自性空义，深生信解，无倒而证，便得无上正等菩提。”

时，舍利子语善现言：“由此因缘，诸佛无上正等菩提，极难信解，甚难证得。所以者何？诸菩萨摩诃萨观一切法，都无自性皆如虚空。譬如虚空不作是念：‘我当信解疾证无上正等菩提。’诸菩萨摩诃萨亦应如是不作是念：‘我当信解疾证无上正等菩提。’何以故？诸法皆空与虚空等。诸菩萨摩诃萨要能信解诸法皆空与虚空等，无倒而证，乃得无上正等菩提。若菩萨摩诃萨信解诸法与虚空等，便于无上正等菩提，易生信解、易证得者，则不应有殑伽沙等菩萨摩诃萨，擐大功德铠发趣无上正等菩提，于其中间而有退屈。故知无上正等菩提，极难信解，甚难证得。”

时，具寿善现谓舍利子言：“舍利子，于意云何？色于佛无上正等菩提有退屈不？”

舍利子言：“不也，善现。”

“舍利子，于意云何？受、想、行、识于佛无上正等菩提有退屈不？”

舍利子言：“不也，善现。”

“舍利子，于意云何？乃至一切智于佛无上正等菩提有退屈不？”

舍利子言：“不也，善现。”

“舍利子，于意云何？道相智、一切相智、于佛无上正等菩提有退屈不？”

舍利子言：“不也，善现。”

“舍利子，于意云何？色真如于佛无上正等菩提有退屈不？”

舍利子言：“不也，善现。”

“舍利子，于意云何？受、想、行、识真如于佛无上正等菩提有退屈不？”

舍利子言：“不也，善现。”

“舍利子，于意云何？乃至一切智真如于佛无上正等菩提有退屈不？”

舍利子言：“不也，善现。”

“舍利子，于意云何？道相智、一切相智真如于佛无上正等菩提有退屈不？”

舍利子言：“不也，善现。”

“舍利子，于意云何？离色有法于佛无上正等菩提有退屈不？”

舍利子言：“不也，善现。”

“舍利子，于意云何？离受、想、行、识有法于佛无上正等菩提有退屈不？”

舍利子言：“不也，善现。”

“舍利子，于意云何？乃至离一切智有法于佛无上正等菩提有退屈不？”

舍利子言：“不也，善现。”

“舍利子，于意云何？离道相智、一切相智有法于佛无上正等菩提有退屈不？”

舍利子言：“不也，善现。”

“舍利子，于意云何？离色真如有法于佛无上正等菩提有退屈不？”

舍利子言：“不也，善现。”

“舍利子，于意云何？离受、想、行、识真如有法于佛无上正等菩提有退屈不？”

舍利子言：“不也，善现。”

“舍利子，于意云何？乃至离一切智真如有法于佛无上正等菩提有退屈不？”

舍利子言：“不也，善现。”

“舍利子，于意云何？离道相智、一切相智真如有法于佛无上正等菩提有退屈不？”

舍利子言：“不也，善现。”

“舍利子，于意云何？诸法真如于佛无上正等菩提有退屈不？”

舍利子言：“不也，善现。”

“舍利子，于意云何？诸法法界、法性、不虚妄性、不变异性、平等性、离生性、法定、法住、实际、虚空界、不思议界于佛无上正等菩提有退屈不？”

舍利子言：“不也，善现。”

“舍利子，于意云何？离诸法真如有法于佛无上正等菩提有退屈不？”

舍利子言：“不也，善现。”

“舍利子，于意云何？离诸法法界、法性、不虚妄性、不变异性、平等性、离生性、法定、法住、实际、虚空界、不思议界有法于佛无上正等菩提有退屈不？”

舍利子言：“不也，善现。”

尔时，具寿善现白舍利子言：“若一切法都无所有皆不可得，说何等法可于无上正等菩提而有退屈？”

时，舍利子语善现言：“如仁者所说，无生法忍中都无有法，亦无菩萨可于无上正等菩提说有退屈。若尔，何故佛说三种住菩萨乘补特伽罗但应说一？又如仁说，应无三乘菩萨差别，唯应有一正等觉乘。”

时，满慈子白舍利子言：“应问尊者善现：为许有一菩萨乘不？然后可难：应无三乘建立差别，唯应有一正等觉乘。”

时，舍利子问善现言：“为许有一菩萨乘不？”

时，具寿善现谓舍利子言：“舍利子，于意云何？一切法真如中，为有三种住菩萨乘补特伽罗差别相不？谓有退住声闻乘者，或有退住独觉乘者，或有证得无上乘者？”

舍利子言：“不也，善现。”

“舍利子，于意云何？一切法真如中为有三乘菩萨异不？”

舍利子言：“不也，善现。”

“舍利子，于意云何？一切法真如中为实有一定无退屈菩萨乘不？”

舍利子言：“不也，善现。”

“舍利子，于意云何？一切法真如中为实有一正等觉乘诸菩萨不？”

舍利子言：“不也，善现。”

“舍利子，于意云何？诸法真如中有一有二有三相不？”

舍利子言：“不也，善现。”

“舍利子，于意云何？一切法真如中为有一法或一菩萨而可得不？”

舍利子言：“不也，善现。”

时，具寿善现谓舍利子言：“若一切法都无所有皆不可得，云何舍利子可作是念言：如是菩萨于佛无上正等菩提定有退屈，如是菩萨于佛无上正等菩提定无退屈，如是菩萨于佛无上正等菩提说不决定，如是菩萨是声闻乘，如是菩萨是独觉乘，如是菩萨是正等觉乘，如是为三，如是为一？

“舍利子，若菩萨摩诃萨于一切法都无所得，于一切法真如亦能善信解都无所得，于诸菩萨亦无所得，于佛无上正等菩提亦无所得，当知是为真菩萨摩诃萨。舍利子，若菩萨摩诃萨闻说如是诸法真如不可得相，其心不惊、不恐、不怖、不疑、不悔、不退、不没，是菩萨摩诃萨速证无上正等菩提，于其中间定无退屈。”

## 大般若波罗蜜多经卷第四百四十八

### 第二分真如品第五十二之三

尔时，世尊赞具寿善现言：“善哉！善哉！汝今能为诸菩萨摩诃萨善说法要！汝之所说，皆是如来威神之力，非汝自能。善现，若菩萨摩诃萨于法真如不可得相深生信解，知一切法无差别相，闻说如是诸法真如不可得相，其心不惊、不恐、不怖、不疑、不悔、不退、不没，是菩萨摩诃萨速能成办所求无上正等菩提。”

具寿舍利子白佛言：“世尊，若菩萨摩诃萨成就此法，速能成办所求无上正等觉耶？”

尔时，佛告舍利子言：“如是，如是，如汝所说，若菩萨摩诃萨成就此法，速能成办所求无上正等菩提。”

具寿善现复白佛言：“若菩萨摩诃萨欲疾成办所求无上正等菩提，当于何住？应云何住？”

佛告善现：“若菩萨摩诃萨欲疾成办所求无上正等菩提，当于一切有情住平等心，不应住不平等心；当于一切有情起平等心，不应起不平等心；当于一切有情以平等心与语，不应以不平等心与语。当于一切有情起大慈心，不应以瞋恚心；当于一切有情以大慈心与语，不应起瞋恚心与语。当于一切有情起大悲心，不应起恼害心；当于一切有情以大悲心与语，不应以恼害心与语。当于一切有情起大喜心，不应起嫉妒心；当于一切有情以大喜心与语，不应以嫉妒心与语。当于一切有情起大舍心，不应起偏党心；当于一切有情以大舍心与语，不应以偏党心与语。当于一切有情起谦下心，不应起憍慢心；当于一切有情以谦下心与语，不应以憍慢心与语。当于一切有情起质直心，不应起谄诈心；当于一切有情以质直心与语，不应以谄诈心与语。当于一切有情起调柔心，不应起刚强心；当于一切有情以调柔心与语，不应以刚强心与语。当于一切有情起利益心，不应起不利益心；当于一切有情以利益心与语，不应以不利益心与语。当于一切有情起安乐心，不应起不安乐心；当于一切有情以安乐心与语，不应以不安乐心与语。当于一切有情起无碍心，不应起有碍心；当于一切有情以无碍心与语，不应以有碍心与语。

“当于一切有情起如父母、如兄弟、如姊妹、如男女、如亲族心，亦以此心应与其语；当于一切有情起朋友心，亦以此心应与其语；当于一切有情起如亲教师、如轨范师、如弟子、如同学心，亦以此心应与其语；当于一切有情起如预流、一来、不还、阿罗汉、独觉、菩萨摩诃萨、如来应正等觉心，亦以此心应与其语；当于一切有情起应供养恭敬、尊重赞叹心，亦以此心应与其语；当于一切有情起应救济、怜愍、覆护心，亦以此心应与其语；当于一切有情起毕竟空、无所有、不可得心，亦以此心应与其语；当于一切有情起空、无相、无愿心，亦以此心应与其语。

“复次，善现，若菩萨摩诃萨欲疾成办所求无上正等菩提，应自离害生命，亦劝他离害生命，恒正称扬离害生命法，欢喜赞叹离害生命者，乃至应自离邪见，亦劝他离邪见，恒正称扬离邪见法，欢喜赞叹离邪见者；应自修四静虑，亦劝他修四静虑，恒正称扬修四静虑法，欢喜赞叹修四静虑者；应自修四无量，亦劝他修四无量，恒正称扬修四无量法，欢喜赞叹修四无量者；应自修四无色定，亦劝他修四无色定，恒正称扬修四无色定法，欢喜赞叹修四无色定者；应自圆满六波罗蜜多，亦劝他圆满六波罗蜜多，恒正称扬圆满六波罗蜜多法，欢喜赞叹圆满六波罗蜜多者；应自住十八空，亦劝他住十八空，恒正称扬住十八空法，欢喜赞叹住十八空者；应自住真如、法界、法性、不虚妄性、不变异性、平等性、离生性、法定、法住、实际、虚空界、不思议界，亦劝他住真如乃至不思议界，恒正称扬住真如乃至不思议界法，欢喜赞叹住真如乃至不思议界者；应自住四圣谛，亦劝他住四圣谛，恒正称扬住四圣谛法，欢喜赞叹住四圣谛者；应自修三十七菩提分法，亦劝他修三十七菩提分法，恒正称扬修三十七菩提分法法，欢喜赞叹修三十七菩提分法者；应自修三解脱门，亦劝他修三解脱门，恒正称扬修三解脱门法，欢喜赞叹修三解脱门者；应自修八解脱、八胜处、九次第定、十遍处，亦劝他修八解脱、八胜处、九次第定、十遍处，恒正称扬修八解脱、八胜处、九次第定、十遍处法，欢喜赞叹修八解脱、八胜处、九次第定、十遍处者；应自圆满菩萨十地，亦劝他圆满菩萨十地，恒正称扬圆满菩萨十地法，欢喜赞叹圆满菩萨十地者；应自圆满五眼、六神通，亦劝他圆满五眼、六神通，恒正称扬圆满五眼、六神通法，欢喜赞叹圆满五眼、六神通者；应自圆满陀罗尼门、三摩地门，亦劝他圆满陀罗尼门、三摩地门，恒正称扬圆满陀罗尼门、三摩地门法，欢喜赞叹圆满陀罗尼门、三摩地门者；应自圆满如来十力乃至十八佛不共法，亦劝他圆满如来十力乃至十八佛不共法，恒正称扬圆满如来十力乃至十八佛不共法法，欢喜赞叹圆满如来十力乃至十八佛不共法者；应自圆满三十二大士相、八十随好，亦劝他圆满三十二大士相、八十随好，恒正称扬圆满三十二大士相、八十随好法，欢喜赞叹圆满三十二大士相、八十随好者；应自圆满无忘失法、恒住舍性，亦劝他圆满无忘失法、恒住舍性，恒正称扬圆满无忘失法、恒住舍性法，欢喜赞叹圆满无忘失法、恒住舍性者；应自顺逆观十二支缘起，亦劝他顺逆观十二支缘起，恒正称扬顺逆观十二支缘起法，欢喜赞叹顺逆观十二支缘起者；应自知苦、断集、证灭、修道，亦劝他知苦、断集、证灭、修道，恒正称扬知苦、断集、证灭、修道法，欢喜赞叹知苦、断集、证灭、修道者；应自起证预流果智而不证实际得预流果，亦劝他起证预流果智及证实际得预流果，恒正称扬起证预流果智及证实际得预流果法，欢喜赞叹起证预流果智及证实际得预流果者；应自起证一来、不还、阿罗汉果、独觉菩提智而不证实际得一来、不还、阿罗汉果、独觉菩提，亦劝他起证一来、不还、阿罗汉果、独觉菩提智及证实际得一来、不还、阿罗汉果、独觉菩提，恒正称扬起证一来、不还、阿罗汉果、独觉菩提智及证实际得一来、不还、阿罗汉果、独觉菩提法，欢喜赞叹起证一来、不还、阿罗汉果、独觉菩提智及证实际得一来、不还、阿罗汉果、独觉菩提者；应自入菩萨正性离生位，亦劝他入菩萨正性离生位，恒正称扬入菩萨正性离生位法，欢喜赞叹入菩萨正性离生位者；应自严净佛土、成熟有情，亦劝他严净佛土、成熟有情，恒正称扬严净佛土、成熟有情法，欢喜赞叹严净佛土、成熟有情者；应自起菩萨神通，亦劝他起菩萨神通，恒正称扬起菩萨神通法，欢喜赞叹起菩萨神通者；应自起一切智、道相智、一切相智，亦劝他起一切智、道相智、一切相智，恒正称扬起一切智、道相智、一切相智法，欢喜赞叹起一切智、道相智、一切相智者；应自断一切烦恼习气相续，亦劝他断一切烦恼习气相续，恒正称扬断一切烦恼习气相续法，欢喜赞叹断一切烦恼习气相续者；应自摄受圆满寿量，亦劝他摄受圆满寿量，恒正称扬摄受圆满寿量法，欢喜赞叹摄受圆满寿量者；应自转法轮，亦劝他转法轮，恒正称扬转法轮法，欢喜赞叹转法轮者；应自摄护正法令住，亦劝他摄护正法令住，恒正称扬摄护正法令住法，欢喜赞叹摄护正法令住者。

“善现，若菩萨摩诃萨欲疾成办所求无上正等菩提，于如是法以无所得而为方便应如是住。善现，诸菩萨摩诃萨应如是学甚深般若波罗蜜多方便善巧，若如是学，乃能安住所应住法。若如是学、如是安住，则于色得无障碍，于受、想、行、识得无障碍，乃至于转法轮得无障碍，于正法住得无障碍。所以者何？善现，是菩萨摩诃萨从前际来，不摄受色，不摄受受、想、行、识，乃至不摄受转法轮，不摄受正法住。何以故？善现，色不可摄受故，若色不可摄受则非色；受、想、行、识不可摄受故，若受、想、行、识不可摄受则非受、想、行、识；乃至转法轮不可摄受故，若转法轮不可摄受则非转法轮；正法住不可摄受故，若正法住不可摄受则非正法住。”

说是菩萨所住法时，二千菩萨得无生忍。

### 第二分不退转品第五十三

尔时，具寿善现复白佛言：“世尊，我等当以何行、状、相，知是不退转菩萨摩诃萨？”

佛告善现：“若菩萨摩诃萨能如实知诸异生地、诸声闻地、诸独觉地、诸菩萨地、诸如来地，如是诸地诸说有异，而于诸法真如理中无变异、无分别，皆无二、无二分。是菩萨摩诃萨虽实悟入诸法真如，而于真如无所分别，以无所得为方便故。是菩萨摩诃萨既实悟入诸法真如，虽闻真如与一切法无二无别而无滞碍。所以者何？真如与法不可说一、不可说异，不可说俱及不俱故。法界乃至不思议界亦复如是。是菩萨摩诃萨终不率尔而发语言，诸有所说皆引义利，若无义利终不发言。是菩萨摩诃萨终不观他好恶长短，平等怜愍而为说法。是菩萨摩诃萨不观法师种性好恶，唯求所说微妙法义。善现，不退转菩萨摩诃萨具如是等诸行、状、相，应以如是诸行、状、相知是不退转菩萨摩诃萨。”

尔时，善现复白佛言：“何等名为诸行、状、相？”

佛言：“善现，诸法无行、无状、无相，当知是为诸行、状、相。”

具寿善现复白佛言：“若一切法无行、状、相，是菩萨摩诃萨于何转故名不退转？”

佛言：“善现，是菩萨摩诃萨于色转故名不退转，于受、想、行、识转故名不退转；于眼处转故名不退转，于耳、鼻、舌、身、意处转故名不退转；于色处转故名不退转，于声、香、味、触、法处转故名不退转；于眼界转故名不退转，于耳、鼻、舌、身、意界转故名不退转；于色界转故名不退转，于声、香、味触、法界转故名不退转；于眼识界转故名不退转，于耳、鼻、舌、身、意识界转故名不退转；于眼触转故名不退转，于耳、鼻、舌、身、意触转故名不退转；于眼触为缘所生诸受转故名不退转，于耳、鼻、舌、身、意触为缘所生诸受转故名不退转；于布施波罗蜜多转故名不退转，于净戒、安忍、精进、静虑、般若波罗蜜多转故名不退转；于内空转故名不退转，于外空乃至无性自性空转故名不退转；于真如转故名不退转，于法界乃至不思议界转故名不退转；于苦圣谛转故名不退转，于集、灭、道圣谛转故名不退转；于四念住转故名不退转乃至于八圣道支转故名不退转；于四静虑转故名不退转，于四无量、四无色定转故名不退转；于八解脱转故名不退转，于八胜处、九次第定、十遍处转故名不退转；于空解脱门转故名不退转，于无相、无愿、解脱门转故名不退转；于三乘十地转故名不退转，于菩萨十地转故名不退转；于陀罗尼门转故名不退转，于三摩地门转故名不退转；于五眼转故名不退转，于六神通转故名不退转；于佛十力转故名不退转乃至于十八佛不共法转故名不退转；于三十二大士相转故名不退转，于八十随好转故名不退转；于无忘失法转故名不退转，于恒住舍性转故名不退转；于一切智转故名不退转，于道相智、一切相智转故名不退转；于异生地转故名不退转，于声闻地、独觉地、菩萨地、如来地转故名不退转；于一切菩萨摩诃萨行转故名不退转，于诸佛无上正等菩提转故名不退转。何以故？

“善现，色自性无所有，受、想、行、识自性无所有，如是乃至一切菩萨摩诃萨行自性无所有，诸佛无上正等菩提自性无所有。是菩萨摩诃萨于中不住故名为转，由不转故说名不退转菩萨摩诃萨。若菩萨摩诃萨能如是知，是名不退转菩萨摩诃萨。

“复次，善现，一切不退转菩萨摩诃萨，终不乐观外道沙门、婆罗门等形相言说。彼诸沙门、婆罗门等，于所知法实知实见，或能施设正见法门，无有是处。

“复次，善现，一切不退转菩萨摩诃萨，于佛善说法毗奈耶不生疑惑，于世间事无戒禁取、不堕恶见，不执世俗诸吉祥事以为清净，终不礼敬诸余天神如诸世间外道所事，决定不以种种华鬘、涂散等香、衣服、璎珞、宝幢、幡盖、伎乐、灯明供养天神及诸外道。善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，不堕地狱、傍生、鬼界、阿素洛中，亦不生于卑贱种族，谓旃荼罗、补羯娑等，亦终不受扇搋、半择、无形、二形及女人身，亦复不受盲聋、喑哑、挛躄、癫痫、矬陋等身，亦终不生无暇时处。善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，常乐受行十善业道，自离害生命，亦劝他离害生命，恒正称扬离害生命法，欢喜赞叹离害生命者，乃至自离邪见，亦劝他离邪见，恒正称扬离邪见法，欢喜赞叹离邪见者。是菩萨摩诃萨乃至梦中，亦不现起十恶业道，况在觉时？善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，普为饶益一切有情，以无所得而为方便，恒修布施乃至般若波罗蜜多，常无间断。善现，若菩萨摩诃萨成就如是诸行状相，知是不退转菩萨摩诃萨。

“复次，善现，一切不退转菩萨摩诃萨，诸所受持、思惟、读诵契经、应颂、记莂、讽颂、自说、缘起、本事、本生、方广、希法、譬喻、论议，一切皆令究竟通利，以如是法常乐布施一切有情，恒作是念：‘云何当令诸有情类求正法愿皆得满足？’以无所得而为方便，复持如是法施善根，与诸有情平等共有回向无上正等菩提。善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，于佛所说甚深法门，终不生于疑惑犹豫。何以故？善现，是菩萨摩诃萨不见有法，若色、若受、想、行、识，可于其中疑惑犹豫；如是乃至不见有法，若一切菩萨摩诃萨行、若诸佛无上正等菩提，可于其中疑惑犹豫。善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，成就调柔身、语、意业，于诸有情心无挂碍；恒常成就慈、悲、喜、舍等，起相应身、语、意业；决定不与五盖共居，所谓贪欲、瞋恚、惛沉睡眠、掉举恶作、疑盖，一切随眠皆已摧伏，一切结缚随烦恼缠皆永不起；入出往来心不迷谬，恒时安住正念正知，进止威仪、行住坐卧、举足下足，亦复如是；诸所游履必观其地，安庠系念直视而行，运动语言曾无卒暴。善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，诸所受用卧具衣服，皆常香洁无诸臭秽，亦无垢腻、虮虱等虫，心乐清华，身无疾病。善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，身心清净，非如常人身中恒为八万户虫之所侵食。何以故？是诸菩萨善根增上出过世间，所受身形内外清净故，无虫类侵食其身。如如善根渐渐增益，如是如是身心转净，由此因缘，是诸菩萨身心坚固逾于金刚，不为违缘之所侵恼，所谓寒热、饥渴、蚊虻、风日、毒虫、刀杖等类，及诸缠结不能侵恼。善现，若菩萨摩诃萨成就如是诸行、状、相，知是不退转菩萨摩诃萨。”

尔时，具寿善现白佛言：“世尊，如是不退转菩萨摩诃萨，云何常得身、语、意净？”

佛告善现：“是菩萨摩诃萨如如善根渐渐增长，如是如是身、语、意净，由善根力所除遣故，穷未来际毕竟不起，由此常得身、语、意净。复次，善现，是菩萨摩诃萨身三、语四、意三妙行常现在前故，一切时身、语、意净；由此净故，超过声闻及独觉地，已入菩萨正性离生不证实际，常乐成熟一切有情、严净佛土，由斯常得身、语、意净，住菩萨位坚固不动。善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，不重利养，不徇名誉，于诸饮食、衣服、卧具、房舍、资财皆不贪染，虽受十二杜多功德而于其中都无所恃，毕竟不起悭贪、破戒、忿恚、懈怠、散乱、愚痴及余种种烦恼缠结相应之心。善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，觉慧坚猛能深悟入，听闻正法恭敬信受，系念思惟究竟理趣，随所听闻世、出世法，皆能方便会入般若波罗蜜多甚深理趣。诸所造作世间事业，亦依般若波罗蜜多会入法性，不见一事出法性者；设有不与法性相应，亦能方便会入般若波罗蜜多甚深理趣，由此不见出法性者。善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，设有恶魔现前化作八大地狱，复于一一大地狱中，化作无量无边菩萨，皆被猛焰交彻烧燃，各受辛酸楚毒大苦。作是化已，语不退转诸菩萨言：‘此诸菩萨皆受无上正等菩提不退转记故，堕如是大地狱中，恒受如斯种种剧苦。汝等菩萨既受无上正等菩提不退转记，亦当堕此大地狱中受诸剧苦。佛授汝等大地狱中受极苦记，非授无上正等菩提不退转记。是故汝等应速弃舍大菩提心，可得免脱大地狱苦，生于天上，或生人中，受诸富乐。’是时，不退转菩萨摩诃萨见闻此事，其心不动亦不惊疑，但作是念：‘受不退转记菩萨摩诃萨，若堕地狱、傍生、鬼界、阿素洛中，必无是处。所以者何？不退转位菩萨，定无不善业故，亦无善业招苦果故。诸佛定无虚诳语故，如来所说皆为利乐一切有情，大慈悲心所流出故。所见闻者，定是恶魔所作所说。’善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，设有恶魔作沙门像来至其所，说如是言：‘汝先所闻应修布施波罗蜜多令速圆满，应修净戒、安忍、精进、静虑、般若波罗蜜多令速圆满，如是乃至应证无上正等菩提，如是所闻皆为邪说，应速弃舍，勿谓为真。又汝先闻应于过去、未来、现在一切如来、应、正等觉及诸弟子，从初发心乃至法住，其中所有功德善根，皆生随喜一切合集，与诸有情平等共有回求无上正等菩提，如是所闻亦为邪说，应速弃舍，勿谓为真。若汝舍彼所说邪法，我当教汝真实佛法，令汝修学疾证无上正等菩提。汝先所闻，非真佛语，是文颂者虚妄撰集。我之所说，是真佛语，令汝速证所求无上正等菩提。’善现，若菩萨摩诃萨闻如是语心动惊疑，当知未受不退转记，彼于无上正等菩提犹未决定，未名不退转菩萨摩诃萨。善现，若菩萨摩诃萨闻如是语，其心不动亦不惊疑，但随无作、无相、无生法性而住，是菩萨摩诃萨诸有所作不信他语，不随他教而修布施波罗蜜多，不随他教而修净戒、安忍、精进、静虑、般若波罗蜜多，乃至不随他教而趣无上正等菩提，当知如是菩萨摩诃萨已于无上正等菩提得不退转。

“善现，如漏尽阿罗汉诸有所为不信他语，现证法性无惑无疑，一切恶魔不能倾动；如是不退转菩萨摩诃萨，一切声闻、独觉、外道、诸恶魔等，不能破坏折伏其心，令于菩提而生退屈。

“善现，是菩萨摩诃萨决定已住不退转地，所有事业皆自审思，非但信他而便起作，乃至如来、应、正等觉所有言教，尚不轻尔信受奉行，况信声闻、独觉、外道、恶魔等语而有所作？是诸菩萨诸有所为但信他行，终无是处。何以故？善现，是菩萨摩诃萨不见有法可信行者。所以者何？善现，是诸菩萨不见有色可信行者，不见有受、想、行、识可信行者，亦不见有色真如可信行者，不见有受、想、行、识真如可信行者，如是乃至不见有诸佛无上正等菩提可信行者，亦不见有诸佛无上正等菩提真如可信行者。善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，设有恶魔作苾刍像，来诣其所，唱如是言：‘汝等所行是生死法，非菩萨行，非由此得一切智智。汝等今应修尽苦道，速尽众苦，证般涅槃。’是时，恶魔即为菩萨说堕生死相似道法，所谓骨想、或青瘀想、或脓烂想、或胮胀想、或虫食想、或异赤想、或慈、或悲、或喜、或舍、或四静虑、或四无色，告菩萨言：‘此是真道真行！汝用此道此行当得预流果，乃至当得独觉菩提。汝由此道、由此行故，速尽一切生老病死，何用久受生死苦为？现在苦身，尚应厌舍，况更求受当来苦身？宜自审思，舍先所信。’

“善现，是菩萨摩诃萨闻彼语时，其心不动亦不惊疑，但作是念：‘今此苾刍益我不少，能为我说相似道法，令我识知此道不能证预流果，乃至不证独觉菩提，况当能证所求无上正等菩提？’是菩萨摩诃萨作此念已，深生欢喜，复作是念：‘今此苾刍甚为益我，方便为我说障道法，令我识知障道法已，于三乘道自在修学。’

“善现，时彼恶魔知此菩萨深生欢喜，复作是言：‘咄哉！男子，汝今欲见诸菩萨摩诃萨，长时勤行无益行不？谓诸菩萨摩诃萨众经如殑伽沙数大劫，以无量种上妙衣服、饮食、卧具、医药、资财、华香等物，供养恭敬、尊重赞叹殑伽沙等诸佛世尊。复于殑伽沙等佛所修行布施波罗蜜多，修行净戒、安忍、精进、静虑、般若波罗蜜多，乃至殑伽沙等佛所，修一切智、修道相智、一切相智。是诸菩萨摩诃萨众亦亲近承事如殑伽沙佛，于诸佛所请问无上正等觉道，谓作是言：“云何菩萨摩诃萨安住无上正等觉道？云何菩萨摩诃萨修行布施乃至般若波罗蜜多？安住内空乃至无性自性空，安住真如乃至不思议界，安住苦、集、灭、道圣谛，修四念住乃至八圣道支，修四静虑、四无量、四无色定，修八解脱乃至十遍处，修空、无相、无愿解脱门，修极喜地乃至法云地，修五眼、六神通，修佛十力乃至十八佛不共法，修三十二大士相八十随好，修无忘失法、恒住舍性，修陀罗尼门、三摩地门，修顺逆观十二支缘起，严净佛土，成熟有情，修诸菩萨殊胜神通，修圆满寿量，学转大法轮护持正法令得久住，修一切智、道相智、一切相智？”殑伽沙等诸佛世尊，如所请问，次第为说。是诸菩萨摩诃萨众，如佛教诲安住修学，经无量劫炽然精进，尚不能证所求无上正等菩提，况今汝等所修所学能证无上正等菩提？’

“善现，是菩萨摩诃萨虽闻其言而心无异，不惊不恐，无疑无惑，倍复欢喜，作是念言：‘今此苾刍极多益我，方便为我说障道法，令我知此障道之法，决定不能证预流果，乃至不证独觉菩提，况能证得所求无上正等菩提？’

“善现，时彼恶魔知此菩萨心不退屈，无惑无疑，即于是处化作无量苾刍形像，语菩萨言：‘此诸苾刍皆于过去勤求无上正等菩提，经无量劫修行种种难行苦行，而不能得所求无上正等菩提；今皆退证阿罗汉果，诸漏已尽，至苦边际。云何汝等能证无上正等菩提？’

“善现，是菩萨摩诃萨见闻此已，即作是念：‘定为恶魔化作如此苾刍形像扰乱我心，因说障碍相似道法。必无菩萨摩诃萨众修行般若波罗蜜多至圆满位，不证无上正等菩提，退堕声闻或独觉地。’尔时，菩萨复作是念：‘若菩萨摩诃萨修行布施乃至般若波罗蜜多至圆满位，不证无上正等菩提，必无是处；乃至修行一切智、道相智、一切相智至圆满位，不证无上正等菩提，必无是处。’善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨恒作是念：‘若菩萨摩诃萨如诸佛教精勤修学，常不远离布施、净戒、安忍、精进、静虑、般若波罗蜜多所摄妙行相应作意，常不远离一切智智相应作意，常以方便劝诸有情精勤修学布施、净戒、安忍、精进、静虑、般若波罗蜜多。是菩萨摩诃萨决定不退六波罗蜜多，乃至决定不退一切相智，必证无上正等菩提。’善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨恒作是念：‘若菩萨摩诃萨觉知魔事不随魔事，觉知恶友不随恶友语，觉知境界不随境界转。是菩萨摩诃萨决定不退六波罗蜜多，乃至决定不退一切相智，必证无上正等菩提。’善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，闻佛世尊所说法要，深心欢喜、恭敬信受、善解义趣；其心坚固踰于金刚，不可动转，不可引夺，常勤修学六波罗蜜多心无厌倦，亦劝他学六波罗蜜多心无厌倦。善现，若菩萨摩诃萨成就如是诸行、状、相，知是不退转菩萨摩诃萨。”

## 大般若波罗蜜多经卷第四百四十九

### 第二分转不转品第五十四

尔时，具寿善现白佛言：“世尊，如是不退转菩萨摩诃萨，为但名不退转，为亦名退转耶？”

佛告善现：“如是不退转菩萨摩诃萨，既名不退转，亦得名退转。”

具寿善现白言：“世尊，如是不退转菩萨摩诃萨，以何因缘名不退转？复何因缘亦名退转？”

佛言：“善现，如是不退转菩萨摩诃萨，定于声闻、独觉等地不复退堕，必得无上正等菩提，由是因缘名不退转。然于法想有退转故，亦名退转。”

尔时，善现复白佛言：“是菩萨摩诃萨于何法想有退转故亦名退转？”

佛言：“善现，是菩萨摩诃萨于色想有退转故亦名退转，于受、想、行、识想有退转故亦名退转，于内六处想有退转故亦名退转，于外六处想有退转故亦名退转，于内六界想有退转故亦名退转，于外六界想有退转故亦名退转，于六识界想有退转故亦名退转，于六触想有退转故亦名退转，于六触为缘所生诸受想有退转故亦名退转，于贪、瞋、痴想有退转故亦名退转，于诸见趣想有退转故亦名退转，于六波罗蜜多想有退转故亦名退转，于一切空想有退转故亦名退转，于真如等想有退转故亦名退转，于四圣谛想有退转故亦名退转，于四念住等想有退转故亦名退转，于四静虑等想有退转故亦名退转，于八解脱等想有退转故亦名退转，于三解脱门想有退转故亦名退转，于十地想有退转故亦名退转，于五眼、六神通想有退转故亦名退转，于陀罗尼门、三摩地门想有退转故亦名退转，于佛十力等想有退转故亦名退转，于三十二大士相、八十随好想有退转故亦名退转，于无忘失法、恒住舍性想有退转故亦名退转，于预流果乃至独觉菩提想有退转故亦名退转，于诸菩萨摩诃萨行及佛无上正等菩提想有退转故亦名退转，于一切智、道相智、一切相智想有退转故亦名退转，于诸异生、声闻、独觉、菩萨、佛想有退转故亦名退转。所以者何？如是不退转菩萨摩诃萨，以自相空观一切法，已入菩萨正性离生，乃至不见少法可得，不可得故无所造作，无所造作故毕竟不生，毕竟不生故名无生法忍，由得如是无生法忍故名不退转菩萨摩诃萨。善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，有诸恶魔到是菩萨摩诃萨所，欲令厌背无上菩提，语菩萨言：‘一切智智与虚空等，自相本空，无性为性；诸法亦尔，自相本空，无性为性，与虚空等。如是一切与虚空等、性相空中，无有一法可名能证，无有一法可名所证，证处、证时及由此证亦不可得。既一切法性相皆空、与虚空等，汝等云何唐受勤苦，求证无上正等菩提？汝先所闻诸菩萨众应求无上正等菩提，皆是魔说，非真佛语。汝等应舍大菩提愿，勿于长夜广为利乐一切有情自受勤苦。虽行种种难行苦行，欲求菩提终不能得，云何汝等唐设劬劳？’善现，是菩萨摩诃萨闻说如是诃谏语时，能审观察：‘此恶魔事，欲退坏我大菩提心，我今不应信受彼说。虽一切法与虚空等、性相皆空，而诸有情生死长夜不知不见，颠倒放逸，受诸苦恼。我当擐戴性相皆空如大虚空功德甲胄，速趣无上正等菩提，为诸有情如应说法，令其解脱生死大苦，得预流果、或一来果、或不还果、或阿罗汉果、或独觉菩提，或证无上正等菩提。’

“善现，是菩萨摩诃萨从初发心已闻此法，其心坚固不动不转；依此坚固不动转心，恒正修行布施、净戒、安忍、精进、静虑、般若波罗蜜多；由此六种波罗蜜多随分圆满，已入菩萨正性离生；复正修行布施、净戒、安忍、精进、静虑、般若波罗蜜多，由此得住不退转地。是故恶魔虽作种种退坏方便，而不能退菩萨所发大菩提心。善现，是菩萨摩诃萨超诸声闻、独觉等地，一切魔事不能退转所求无上正等菩提，名不退转；远离一切虚妄分别所执诸法、二乘地等，亦名退转。故此菩萨得二种名，非如余位唯名退转。善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，欲入初静虑乃至第四静虑即随意能入，欲入慈无量乃至舍无量即随意能入，欲入空无边处定乃至非想非非想处定即随意能入，欲入四念住乃至八圣道支即随意能入，欲入初解脱乃至想受灭解脱即随意能入，欲入初胜处乃至第八胜处即随意能入，欲入初静虑定乃至想受灭定即随意能入，欲入初遍处乃至第十遍处即随意能入，欲入三解脱门即随意能入，欲引发五神通即随意能引发。善现，是菩萨摩诃萨虽入四静虑乃至引发五神通而不受彼果，由此因缘不随静虑、无量、等至乃至灭定及余功德势力而生，亦不证预流果、或一来、不还、阿罗汉果、独觉菩提，为欲利乐诸有情故，随欲摄受所应受身，即随所愿皆能摄受。善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，成就无上菩提作意，常不远离大菩提心，不贵重色，不贵重受、想、行、识，不贵重眼处乃至意处，不贵重色处乃至法处，不贵重眼界乃至意界，不贵重色界乃至法界，不贵重眼识界乃至意识界，不贵重眼触乃至意触，不贵重眼触为缘所生诸受乃至意触为缘所生诸受，不贵重诸相，不贵重所依，不贵重助伴，不贵重布施波罗蜜多乃至般若波罗蜜多，不贵重四静虑、四无量、四无色定，不贵重四念住乃至八圣道支，不贵重八解脱、八胜处、九次第定、十遍处，不贵重空、无相、无愿解脱门，不贵重四圣谛，不贵重十八空，不贵重真如乃至不思议界，不贵重十地，不贵重五眼、六神通，不贵重佛十力乃至十八佛不共法，不贵重无忘失法、恒住舍性，不贵重陀罗尼门、三摩地门，不贵重一切智、道相智、一切相智，不贵重声闻地、独觉地、菩萨地、如来地，不贵重成熟有情、严净佛土，不贵重一切菩萨摩诃萨行、诸佛无上正等菩提，不贵重多见诸佛，不贵重种诸善根。何以故？善现，是菩萨摩诃萨达一切法性相皆空、与虚空等、都不可得，不见有法可生贵重，能生、所生、生时、生处、由此而生皆不可得。所以者何？善现，是一切法与虚空等，自相本空，无性为性。

“善现，是菩萨摩诃萨成就无上菩提作意，常不远离大菩提心，身四威仪往来入出，举足下足心无散乱，行住坐卧进止威仪，所作事业皆住正念。善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，为欲饶益诸有情故，现处居家方便善巧，虽现摄受五欲乐具，而于其中不生染著，皆为济给诸有情故，谓诸有情须食施食，须饮施饮，须衣施衣，须乘施乘，乃至一切所须之物皆给施之，令其意满。善现，是菩萨摩诃萨自行布施波罗蜜多，亦劝他行布施波罗蜜多，恒正称扬行布施波罗蜜多法，欢喜赞叹行布施波罗蜜多者，乃至自行般若波罗蜜多，亦劝他行般若波罗蜜多，恒正称扬行般若波罗蜜多法，欢喜赞叹行般若波罗蜜多者。善现，是菩萨摩诃萨现处居家，以神通力或大愿力，摄受种种七宝资具满赡部洲乃至三千大千世界，持以供养佛、法、僧宝，及施贫乏诸有情类。善现，是菩萨摩诃萨虽现处居家而常修梵行，终不受用诸妙欲境。虽现摄受种种珍财，而于其中不起染著；又于摄受诸欲乐具及珍财时，终不逼迫诸有情类令生忧苦。善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，有执金刚药叉神常恒随左右密为守护，常作是念：‘此菩萨摩诃萨不久当证所求无上正等菩提！愿我恒随，密为守护。’乃至无上正等菩提，常有五族执金刚神随逐守护，时无暂舍，人非人等不能损害。诸天、魔、梵及余世间，亦无有能以法破坏所发无上正等觉心。由此因缘，乃至无上正等菩提，身心安隐，常无扰乱。善现，是菩萨摩诃萨世间五根常无缺减，所谓眼、耳、鼻、舌、身根，出世五根亦无缺减，谓信、精进、念、定、慧根。善现，是菩萨摩诃萨身支圆满，相好庄严，心诸功德念念增进，乃至无上正等菩提。善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，常作上士，不作下士。”

具寿善现白言：“世尊，是菩萨摩诃萨云何名为常作上士，不作下士？”

佛言：“善现，是菩萨摩诃萨一切烦恼不复现前，刹那刹那功德增进，乃至无上正等菩提，于一切时心无散乱，是故我说常作上士，不作下士。

“复次，善现，是菩萨摩诃萨成就无上菩提作意，常不远离大菩提心，恒修净命，不行咒术、医药、占卜诸邪命事，不为名利咒诸鬼神令著男女问其吉凶，亦不咒禁男女、大小、傍生、鬼等现希有事，亦不占相寿量长短、财位、男女诸善恶事，亦不悬记寒热、丰俭、吉凶、好恶惑乱有情，亦不咒禁合和汤药、左道疗疾、结好贵人，亦不为他通致使命、现亲友相徇利求名。尚不染心观视男女，欢笑与语，况有余事？亦不恭敬供养鬼神。是故我说常作上士，不作下士。所以者何？善现，是菩萨摩诃萨知一切法性相皆空，性相空中不见有相，不见相故远离种种邪命咒术、医药、占相，唯求无上正等菩提，与诸有情常作饶益。善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨于诸世间文章伎艺，虽得善巧而不爱著。所以者何？善现，是菩萨摩诃萨达一切法性相皆空，性相空中世间所有文章伎艺皆不可得。又诸世间文章伎艺，皆杂秽语邪命所摄，是故菩萨知而不为。善现，是菩萨摩诃萨于诸世俗外道书论，虽亦善知而不乐著。何以故？善现，是菩萨摩诃萨达一切法皆毕竟空，毕竟空中一切书论皆不可得。又诸世俗外道书论，所说理事多有增减，于菩萨道非为随顺，皆是戏论杂秽语摄，故诸菩萨知而不乐。善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，复有所余诸行、状、相，知是不退转菩萨摩诃萨。吾当为汝分别解说，汝应谛听，极善思惟！”

善现请言：“唯然！愿说！我等大众，专意乐闻。”

佛言：“善现，一切不退转菩萨摩诃萨修行般若波罗蜜多，通达诸法皆无所有，常不远离菩提作意，不乐观察论说诸蕴、诸处、诸界。所以者何？是菩萨摩诃萨于蕴、处、界性相空理，已善思惟、善通达故。

“善现，是菩萨摩诃萨不乐观察论说众事。所以者何？是菩萨摩诃萨于一切众性相皆空，已善思惟、善通达故。

“善现，是菩萨摩诃萨不乐观察论说王事。所以者何？是菩萨摩诃萨住本性空，不见少法有胜有劣贵贱相故。

“善现，是菩萨摩诃萨不乐观察论说贼事。所以者何？是菩萨摩诃萨住自相空，不见少法有得有失与夺相故。

“善现，是菩萨摩诃萨不乐观察论说军事。所以者何？是菩萨摩诃萨住本性空，不见诸法有多有少聚散相故。

“善现，是菩萨摩诃萨不乐观察论说战事。所以者何？是菩萨摩诃萨善住真如一切法空，不见少法有强有弱爱恚相故。

“善现，是菩萨摩诃萨不乐观察论说城邑事。何以故？是菩萨摩诃萨住虚空界空，不见少法有摄不摄好恶相故。

“善现，是菩萨摩诃萨不乐观察论说聚落事。所以者何？是菩萨摩诃萨住一切法空，不见少法有增有减合离相故。

“善现，是菩萨摩诃萨不乐观察论说国土事。所以者何？是菩萨摩诃萨安住实际，不见诸法有属不属此彼相故。

“善现，是菩萨摩诃萨不乐观察论说我、有情乃至知者、见者事。所以者何？是菩萨摩诃萨住毕竟空，都不见我乃至见者若有若无差别相故。

“善现，是菩萨摩诃萨不乐观察论说相好事。所以者何？是菩萨摩诃萨善住无相，不见诸法有好有丑差别相故。

“善现，是菩萨摩诃萨不乐观察论说世间如是等事，但乐观察论说般若波罗蜜多。所以者何？甚深般若波罗蜜多远离众相，能证无上正等觉故。

“善现，是菩萨摩诃萨常不远离一切智智相应作意，修行布施波罗蜜多离悭贪事，修行净戒波罗蜜多离破戒事，修行安忍波罗蜜多离忿恚事，修行精进波罗蜜多离懈怠事，修行静虑波罗蜜多离散动事，修行般若波罗蜜多离恶慧事。

“善现，是菩萨摩诃萨虽行一切法空，而爱乐正法，不爱非法，恒愿饶益一切有情。

“善现，是菩萨摩诃萨虽行不可得空，而常称赞三宝功德，利益安乐一切有情。

“善现，是菩萨摩诃萨虽行诸法真如法界一味之相，而乐称赞真如法界种种功德。

“善现，是菩萨摩诃萨虽知诸法皆毕竟空，而爱善友，不乐恶友。言善友者，谓佛、菩萨。若诸声闻、独觉乘等，能善教化安立有情，令趣无上正等菩提，亦名善友。

“善现，是菩萨摩诃萨常乐亲觐一切如来、应、正等觉。若闻如来、应、正等觉在余世界现说正法，即以愿力往生彼界，供养恭敬、尊重赞叹、听受正法。

“善现，是菩萨摩诃萨若昼若夜，常不远离念佛作意，常不远离闻法作意。由此因缘，随诸国土有佛世尊现说正法，即乘愿力往彼受生，或乘神通往彼听法。由是因缘，此诸菩萨生生之处常不离佛，恒闻正法无间无断。

“善现，是菩萨摩诃萨常为利乐诸有情故，虽能现起初静虑定乃至非想非非想处定，而巧方便起欲界心，教诸有情十善业道，亦随愿力现生欲界有佛国土，供养恭敬、尊重赞叹诸佛世尊，听闻正法，修诸胜行。善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，常修布施乃至般若波罗蜜多，常行内空乃至无性自性空，常行真如乃至不思议界，常行苦、集、灭、道圣谛，常修四念住乃至八圣道支，常修四静虑、四无量、四无色定，常修八解脱、八胜处、九次第定、十遍处，常修空、无相、无愿解脱门，常修五眼、六神通，常修一切陀罗尼门、三摩地门，常修佛十力乃至十八佛不共法，常修无忘失法、恒住舍性，常修一切智、道相智、一切相智，常修一切菩萨摩诃萨行，常求无上正等菩提。

“善现，是菩萨摩诃萨常于自地不起疑惑，不作是念：‘我是不退转，我非不退转。’所以者何？是菩萨摩诃萨不见少法可于无上正等菩提说有退转、说无退转。

“善现，是菩萨摩诃萨于自地法无惑无疑。所以者何？是菩萨摩诃萨于自地法，已善了知、善通达故。

“善现，如预流者住预流果，于自果法无惑无疑；一来、不还、阿罗汉、独觉及诸如来、应、正等觉各住自果，于自果法亦无惑无疑；是菩萨摩诃萨亦复如是，于自所住不退转地所摄诸法，现知现见，无惑无疑。

“善现，是菩萨摩诃萨住此地中，成熟有情、严净佛土、修诸功德，有魔事起即能觉知，不随魔事势力而转；善能摧伏种种魔事，令不障碍所修功德。

“善现，如有造作无间业者，彼无间心恒常随逐，乃至命终亦不能舍。何以故？善现，彼能等起无间业缠增上势力恒常随转，乃至命尽亦不能伏，设有余心不能遮碍；是菩萨摩诃萨亦复如是，安住自地，其心不动、无所分别，世间天、人、阿素洛等皆不能转。何以故？善现，是菩萨摩诃萨其心坚固，超诸世间天、人、魔、梵、阿素洛等，已入菩萨正性离生住不退地，已得菩萨殊胜神通，成熟有情，严净佛土，从一佛国至一佛国，供养恭敬、尊重赞叹诸佛世尊及佛弟子，听闻正法，于诸佛所种诸善根，请问菩萨所学法义。

“善现，是菩萨摩诃萨安住自地，修行般若波罗蜜多及余善法，有魔事起即能觉知，终不随顺魔事而转；方便善巧集诸魔事置实际中方便除灭，于自地法无惑无疑。所以者何？是菩萨摩诃萨知一切法皆入实际，通达实际非一非多，于实际中无所分别；以于实际无惑无疑，于自地法亦无犹豫。

“善现，是菩萨摩诃萨设转受生，亦于实际无复退转，终不发起趣向声闻、独觉地心。所以者何？是菩萨摩诃萨达一切法自相皆空，于此空中不见有法若生若灭、若染若净。

“善现，是菩萨摩诃萨乃至转身，亦不疑我当得无上正等菩提为不当得。何以故？是菩萨摩诃萨达一切法皆自相空，即是无上正等菩提。

“善现，是菩萨摩诃萨安住自地不随他缘，于自地法无能坏者。何以故？是菩萨摩诃萨成就无动无退转智，一切恶缘不能倾动。

“善现，是菩萨摩诃萨，设有恶魔作佛形像来至其所，作如是言：‘汝今应求阿罗汉果，永尽诸漏，证般涅槃。汝未堪受大菩提记，亦未证得无生法忍。汝今未有不退转地诸行、状、相，如来不应授汝无上大菩提记。要有具足不退转地诸行、状、相，乃可蒙佛授与无上大菩提记。’善现，是菩萨摩诃萨闻彼语已，心无转变，不惊不怖、不退不没，是菩萨摩诃萨应自证知：‘我于过去佛世尊所，必已受得大菩提记。何以故？菩萨成就如是胜法，定蒙如来、应、正等觉授菩提记。我已成就如是胜法，云何如来、应、正等觉不授我记？故我过去于诸佛所，定已受得大菩提记。’

“善现，是菩萨摩诃萨，设有恶魔或魔使者作佛形像，来授菩萨声闻地记，或授菩萨独觉地记，谓菩萨言：‘汝善男子，何用无上正等菩提，生死轮回久受大苦？宜自速证无余涅槃，永离生死毕竟安乐！’善现，是菩萨摩诃萨闻彼语已，作是念言：‘此定恶魔或魔使者，诈现佛像扰乱我心，授我声闻、独觉地记，令退无上正等菩提。所以者何？定无诸佛教诸菩萨趣向声闻或独觉地，弃舍无上正等菩提。’

“善现，是菩萨摩诃萨，设有恶魔或魔使者诈现佛像，语菩萨言：‘汝所受持大乘经典非佛所说，亦非如来弟子所说，是诸恶魔或诸外道，为诳惑汝作如是说。汝今不应受持读诵！’是菩萨摩诃萨闻彼语已，作是念言：‘此定恶魔或魔眷属，令我厌舍所求无上正等菩提故，说大乘甚深经典非佛所说，亦非如来弟子所说。所以者何？离此经典能得无上正等菩提，定无是处。’

“善现，是菩萨摩诃萨当知安住不退转地，过去诸佛久已授彼大菩提记。何以故？是菩萨摩诃萨具足成就不退转地诸行、状、相。若诸菩萨成就如是诸行、状、相，当知已受大菩提记，必已安住不退转地。善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨，行甚深般若波罗蜜多时，摄受正法、护持正法不惜身命，况余亲财？是菩萨摩诃萨常作是念：‘我宁弃舍亲友、珍财及自身命，终不弃舍诸佛正法。何以故？亲友、珍财及自身命，生生恒有，甚为易得；诸佛正法，百千俱胝那庾多劫乃得一遇，遇已长夜获大利乐！故我定应精勤守护。’善现，是菩萨摩诃萨护正法时，应作是念：‘我不为护一佛、二佛乃至百千诸佛正法，普为护持十方三世诸佛正法令不亏损。’”

时，具寿善现白佛言：“世尊，何等名为诸佛正法？是菩萨摩诃萨云何护持不惜身命？”

佛告善现：“一切如来、应、正等觉所觉所说一切法空，如是名为诸佛正法。有愚痴类诽谤毁訾，言此非法、非毗奈耶、非天人师所说圣教，修行此法不得无上正等菩提，不证涅槃究竟安乐。善现，是菩萨摩诃萨护持此法不惜身命，恒作是念：‘诸佛所说一切法空，是诸有情所归依处。菩萨修学速证无上正等菩提，拔诸有情生老病死，令得究竟安乐涅槃，故应护持不惜身命。’又作是念：‘我亦堕在未来佛数，佛已授我大菩提记。由此因缘，诸佛正法即是我法，我应护持不惜身命。我未来世得作佛时，亦为有情当说如是诸法空故。’善现，是菩萨摩诃萨见此义利，护持如来所说正法不惜身命，乃至无上正等菩提，常无懈废。善现，若菩萨摩诃萨成就如是诸行、状、相，知是不退转菩萨摩诃萨。

“复次，善现，一切不退转菩萨摩诃萨闻诸如来、应、正等觉所说正法无惑无疑，闻已受持常不忘失，乃至无上正等菩提。何以故？是菩萨摩诃萨已善证得陀罗尼故。”

尔时，善现白言：“世尊，是菩萨摩诃萨已得何等陀罗尼故，闻诸如来、应、正等觉所说正法无惑无疑，闻已受持常不忘失？”

佛言：“善现，是菩萨摩诃萨已得无尽藏陀罗尼、海印陀罗尼、莲华众藏陀罗尼等故，闻诸如来、应、正等觉所说正法无惑无疑，闻已受持常不忘失。”

具寿善现复白佛言：“是菩萨摩诃萨但闻如来、应、正等觉所说正法无惑无疑，闻已受持常不忘失？为闻菩萨、独觉、声闻、天、龙、夜叉、阿素洛等所说正法，亦能于彼无惑无疑，闻已受持常不忘失？”

佛言：“善现，是菩萨摩诃萨普闻一切有情言音文字义趣，悉能解了无惑无疑，穷未来际常不忘失。所以者何？是菩萨摩诃萨已得无尽藏陀罗尼等，任持所说令不忘故。善现，若菩萨摩诃萨成就如是诸行、状、相，知是不退转菩萨摩诃萨。”

### 第二分甚深义品第五十五之一

尔时，具寿善现白佛言：“世尊，如是不退转菩萨摩诃萨，成就广大、无量无数、无有边际、不可思议殊胜功德。”

佛言：“善现，如是，如是，如汝所说，如是不退转菩萨摩诃萨，成就广大、无量无数、无有边际、不可思议殊胜功德。所以者何？善现，是菩萨摩诃萨已得殊胜无量无边不共声闻及独觉智。是菩萨摩诃萨住此智中，引发殊胜四无碍解；由此殊胜四无碍解，世间天、人、阿素洛等无能问难，令此菩萨智慧辩才至穷尽者。”

尔时，善现复白佛言：“世尊能如殑伽沙劫宣说不退转菩萨摩诃萨诸行、状、相，由佛所说诸行、状、相，显示不退转菩萨摩诃萨成就无边殊胜功德。唯愿如来、应、正等觉，复为菩萨摩诃萨众说甚深义，令诸菩萨摩诃萨众安住其中，能修布施乃至般若波罗蜜多令速圆满，能住内空乃至无性自性空令速圆满，能住真如乃至不思议界令速圆满，能住苦、集、灭、道圣谛令速圆满，能修四念住乃至八圣道支令速圆满，能修四静虑、四无量、四无色定令速圆满，能修八解脱、八胜处、九次第定、十遍处令速圆满，能修空、无相、无愿解脱门令速圆满，能修陀罗尼门、三摩地门令速圆满，能修极喜地乃至法云地令速圆满，能修五眼、六神通令速圆满，能修佛十力乃至十八佛不共法令速圆满，能修三十二大士相、八十随好令速圆满，能修无忘失法、恒住舍性令速圆满，能修一切智、道相智、一切相智令速圆满。”

佛告善现：“善哉！善哉！汝今乃能为诸菩萨摩诃萨众，请问如来、应、正等觉甚深义处，令诸菩萨摩诃萨众安住其中，修住功德令速圆满。善现当知，甚深义处，谓空、无相、无愿、无作、无生、无灭、寂静、涅槃、真如、法界、法性、实际，如是等名甚深义处。善现当知，如是所说甚深义处种种增语，皆显涅槃为甚深义。”

尔时，善现复白佛言：“为但涅槃名甚深义，为诸余法亦名甚深？”

佛告善现：“余一切法亦名甚深。何以故？善现，色亦名甚深，受、想、行、识亦名甚深，眼处乃至意处亦名甚深，色处乃至法处亦名甚深，眼界乃至意界亦名甚深，色界乃至法界亦名甚深，眼识界乃至意识界亦名甚深，眼触乃至意触亦名甚深，眼触为缘所生诸受乃至意触为缘所生诸受亦名甚深，地界乃至识界亦名甚深，无明乃至老死亦名甚深，布施波罗蜜多乃至般若波罗蜜多亦名甚深，苦、集、灭、道圣谛亦名甚深，四念住乃至八圣道支亦名甚深，四静虑、四无量、四无色定亦名甚深，八解脱、八胜处、九次第定、十遍处亦名甚深，空、无相、无愿解脱门亦名甚深，陀罗尼门、三摩地门亦名甚深，三乘菩萨所行十地亦名甚深，五眼、六神通亦名甚深，如来十力乃至十八佛不共法亦名甚深，三十二大士相、八十随好亦名甚深，无忘失法、恒住舍性亦名甚深，预流果乃至独觉菩提亦名甚深，一切智、道相智、一切相智亦名甚深，一切菩萨摩诃萨行、诸佛无上正等菩提亦名甚深。”

## 大般若波罗蜜多经卷第四百五十

### 第二分甚深义品第五十五之二

尔时，具寿善现复白佛言：“世尊，云何色亦名甚深？云何受、想、行、识亦名甚深？如是乃至云何一切菩萨摩诃萨行亦名甚深？云何诸佛无上正等菩提亦名甚深？”

佛告善现：“色真如甚深故，色亦名甚深；受、想、行、识真如甚深故，受、想、行、识亦名甚深；如是乃至一切菩萨摩诃萨行真如甚深故，一切菩萨摩诃萨行亦名甚深；诸佛无上正等菩提真如甚深故，诸佛无上正等菩提亦名甚深。”

尔时，善现复白佛言：“云何色真如甚深？云何受、想、行、识真如甚深？如是乃至云何一切菩萨摩诃萨行真如甚深？云何诸佛无上正等菩提真如甚深？”

佛告善现：“色真如，非即色，非离色，是故甚深；受、想、行、识真如，非即受、想、行、识，非离受、想、行、识，是故甚深；如是乃至一切菩萨摩诃萨行真如，非即一切菩萨摩诃萨行，非离一切菩萨摩诃萨行，是故甚深；诸佛无上正等菩提真如，非即诸佛无上正等菩提，非离诸佛无上正等菩提，是故甚深。”

具寿善现复白佛言：“如来甚奇微妙方便，为不退转地菩萨摩诃萨遮遣诸色显示涅槃，遮遣受、想、行、识显示涅槃，如是乃至遮遣一切菩萨摩诃萨行显示涅槃，遮遣诸佛无上正等菩提显示涅槃。世尊甚奇微妙方便，为不退转地菩萨摩诃萨遮遣一切若色若非色、若有见若无见、若有对若无对、若世间若出世间、若共若不共、若有漏若无漏、若有为若无为法显示涅槃。”

佛告善现：“如是，如是，如汝所说，如来甚奇微妙方便，为不退转地菩萨摩诃萨遮遣诸色显示涅槃，遮遣受、想、行、识显示涅槃，乃至世尊甚奇微妙方便，为不退转地菩萨摩诃萨遮遣一切若色若非色、若有见若无见、若有对若无对、若世间若出世间、若共若不共、若有漏若无漏、若有为若无为法显示涅槃。

“复次，善现，诸菩萨摩诃萨应于如是诸甚深处，依止般若波罗蜜多相应理趣，审谛思惟、称量观察，应作是念：‘我今应如甚深般若波罗蜜多所教而住，我今应如甚深般若波罗蜜多所说而学。’善现，若菩萨摩诃萨能于如是诸甚深处，依止般若波罗蜜多相应理趣，审谛思惟、称量观察，如深般若波罗蜜多所教而住，如深般若波罗蜜多所说而学；是菩萨摩诃萨由能如是精勤修学，依深般若波罗蜜多起一念心，尚能摄取无数无量无边善根，超无量劫生死流转，疾证无上正等菩提，况能无间常修般若波罗蜜多，恒住菩提相应作意！

“善现，如多欲人与端严女，更相爱染共为期契，彼女限碍不获赴期，此人欲心炽盛流注。善现，于意云何？其人欲念于何处转？”

“世尊，此人欲念于女处转，谓作是念：‘彼何当来，共会于此，欢娱戏乐？’”

“善现，于意云何？其人昼夜几欲心生？”

“世尊，是人昼夜欲念甚多。”

佛告善现：“若菩萨摩诃萨依深般若波罗蜜多起一念心，如深般若波罗蜜多所说而学，所超生死流转劫数，与多欲人经一昼夜所起欲念，其数量等。善现，是菩萨摩诃萨随依般若波罗蜜多所说义趣思惟修学，随能解脱能破无上正等菩提所有过罪，是故菩萨依深般若波罗蜜多精勤修学，疾证无上正等菩提。善现，若菩萨摩诃萨如深般若波罗蜜多所说而住，经一昼夜所获功德，若此功德有形量者，殑伽沙等三千大千诸佛世界不能容受。假使充满如殑伽沙三千大千佛之世界诸余功德比此功德，百分不及一，千分不及一，百千分不及一，乃至邬波尼杀昙分亦不及一。

“复次，善现，若菩萨摩诃萨远离般若波罗蜜多，设经殑伽沙数大劫，布施供养佛、法、僧宝。善现，于意云何？是菩萨摩诃萨，由此因缘得福多不？”

善现对曰：“甚多，世尊！其福无数无量无边。”

佛告善现：“若菩萨摩诃萨依深般若波罗蜜多，经一昼夜如说而学，所获功德甚多于彼。所以者何？善现，甚深般若波罗蜜多，是诸菩萨摩诃萨众所乘之道。诸菩萨摩诃萨乘此道故，疾至无上正等菩提。

“复次，善现，若菩萨摩诃萨远离般若波罗蜜多，设经殑伽沙数大劫，布施供养预流、一来、不还、阿罗汉、独觉、菩萨及诸如来应正等觉。善现，于意云何？是菩萨摩诃萨，由此因缘得福多不？”

善现对曰：“甚多，世尊！其福无数无量无边。”

佛告善现：“若菩萨摩诃萨依深般若波罗蜜多，经一昼夜如说而学，所获功德甚多于彼。所以者何？善现，诸菩萨摩诃萨行深般若波罗蜜多，超诸声闻及独觉地，速入菩萨正性离生，复渐修行诸菩萨行，速证无上正等菩提。

“复次，善现，若菩萨摩诃萨远离般若波罗蜜多，设经殑伽沙数大劫，精勤修学布施、净戒、安忍、精进、静虑、般若。善现，于意云何？是菩萨摩诃萨，由此因缘得福多不？”

善现对曰：“甚多，世尊！其福无数无量无边。”

佛告善现：“若菩萨摩诃萨依深般若波罗蜜多所说而住，经一昼夜精勤修学布施、净戒、安忍、精进、静虑、般若，所获功德甚多于彼。所以者何？善现，甚深般若波罗蜜多，是诸菩萨摩诃萨母。何以故？甚深般若波罗蜜多能生菩萨摩诃萨众，一切菩萨摩诃萨众依深般若波罗蜜多，速能圆满诸佛法故。

“复次，善现，若菩萨摩诃萨远离般若波罗蜜多，设经殑伽沙数大劫，以法布施一切有情。善现，于意云何？是菩萨摩诃萨，由此因缘得福多不？”

善现对曰：“甚多，世尊！其福无数无量无边。”

佛告善现：“若菩萨摩诃萨依深般若波罗蜜多所说而住，经一昼夜以法布施一切有情，所获功德甚多于彼。所以者何？善现，若菩萨摩诃萨远离般若波罗蜜多，则为远离一切智智。若菩萨摩诃萨不离般若波罗蜜多，则为不离一切智智。是故，善现，若菩萨摩诃萨欲得无上正等菩提，常应不离甚深般若波罗蜜多。

“复次，善现，若菩萨摩诃萨远离般若波罗蜜多，设经殑伽沙数大劫，修行布施波罗蜜多乃至般若波罗蜜多，安住内空乃至无性自性空，安住真如乃至不思议界，安住苦、集、灭、道圣谛，修行四念住乃至八圣道支，修行四静虑、四无量、四无色定，修行八解脱、八胜处、九次第定、十遍处，修行空、无相、无愿解脱门，修行极喜地乃至法云地，修行一切陀罗尼门、三摩地门，修行五眼、六神通，修行佛十力乃至十八佛不共法，修行无忘失法、恒住舍性，修行一切智、道相智、一切相智。善现，于意云何？是菩萨摩诃萨，由此因缘得福多不？”

善现对曰：“甚多，世尊！其福无数无量无边。”

佛告善现：“若菩萨摩诃萨依深般若波罗蜜多所说而住，经一昼夜修行布施波罗蜜多乃至修行一切相智，所获功德甚多于彼。所以者何？善现，若菩萨摩诃萨不远离般若波罗蜜多，于一切智智而有退转，无有是处。若菩萨摩诃萨远离般若波罗蜜多，于一切智智而有退转，斯有是处。是故，善现，若菩萨摩诃萨欲得无上正等菩提，常应不离甚深般若波罗蜜多。

“复次，善现，若菩萨摩诃萨远离般若波罗蜜多，设经殑伽沙数大劫，修行种种财施、法施，住空闲处系念思惟先所修福，与一切有情平等共有回向无上正等菩提。善现，于意云何？是菩萨摩诃萨，由此因缘得福多不？”

善现对曰：“甚多，世尊！其福无数无量无边。”

佛告善现：“若菩萨摩诃萨依深般若波罗蜜多所说而住，经一昼夜修行种种财施、法施，住空闲处系念思惟先所修福，与一切有情平等共有回向无上正等菩提，所获功德甚多于彼。所以者何？善现，依深般若波罗蜜多所起回向，当知是为最胜回向；远离般若波罗蜜多所起回向，当知是为下劣回向。何以故？善现，甚深般若波罗蜜多，能与一切菩提分法为导首故。是故，善现，若菩萨摩诃萨欲得无上正等菩提，常应不离甚深般若波罗蜜多，以所修行种种功德与诸有情平等共有回向无上正等菩提。

“复次，善现，若菩萨摩诃萨远离般若波罗蜜多，设经殑伽沙数大劫，普缘过去、未来、现在一切如来、应、正等觉，及诸弟子功德善根和合随喜，与诸有情平等共有回向无上正等菩提，善现，于意云何？是菩萨摩诃萨，由此因缘得福多不？”

善现对曰：“甚多，世尊！其福无数无量无边。”

佛告善现：“若菩萨摩诃萨依深般若波罗蜜多所说而住，经一昼夜普缘过去、未来、现在一切如来、应、正等觉，及诸弟子功德善根和合随喜，与诸有情平等共有回向无上正等菩提，所获功德甚多于彼。所以者何？善现，一切随喜回向功德善根，皆以甚深般若波罗蜜多而为上首。是故，善现，若菩萨摩诃萨欲得无上正等菩提，常应不离甚深般若波罗蜜多，于诸善根随喜回向所求无上正等菩提。”

尔时，具寿善现白佛言：“世尊，如佛所说，诸行皆是分别所作，从妄想生都非实有。以何因缘，是诸菩萨摩诃萨等行财施等，获福无数无量无边？世尊，分别所作财施等福，应不能起真实正见，不能趣入正性离生，不能得预流果、或一来果、或不还果、或阿罗汉果、或独觉菩提，亦不能得所求无上正等菩提。”

佛言善现：“如是，如是，如汝所说，诸行皆是分别所作，从妄想生都非实有；分别所作财施等福，不能发起真实正见，不能趣入正性离生，不能得预流果，乃至不能得无上正等菩提。善现，诸菩萨摩诃萨行深般若波罗蜜多，知一切种分别所作财施等法空无所有、虚妄不实。所以者何？善现，我说一切分别所作财施等法，无不皆空、性相非有，是虚妄、非坚实。何以故？善现，诸菩萨摩诃萨善学内空乃至善学无性自性空，如佛所说而通达故。善现，是菩萨摩诃萨安住空已，如如观察分别所作财施等福空无所有、虚妄不实，如是，如是，能不远离甚深般若波罗蜜多；如如不离甚深般若波罗蜜多，如是，如是，获福无数无量无边；由此因缘起实正见，亦能趣入正性离生，乃至能证所求无上正等菩提。”

尔时，善现复白佛言：“所说无数、无量、无边有何差别？”

佛告善现：“言无数者，数不可得，不可数在有为界中，不可数在无为界中。言无量者，量不可得，不可量在过去法中，不可量在未来法中，不可量在现在法中。言无边者，边不可得，不可测度彼边际故。”

具寿善现白言：“世尊，颇有因缘，色亦说无数无量无边，受、想、行、识亦说无数无量无边不？”

佛告善现：“有因缘故，色亦说无数无量无边，受、想、行、识亦说无数无量无边。”

尔时，善现复白佛言：“何因缘故，色亦说无数无量无边，受、想、行、识亦说无数无量无边？”

佛告善现：“色自性空故亦说无数无量无边，受、想、行、识自性空故亦说无数无量无边。”

具寿善现复白佛言：“为但色自性空，受、想、行、识自性空，为一切法亦皆自性空耶？”

佛告善现：“我先岂不说一切法皆自性空？”

善现对曰：“佛虽常说一切法皆自性空，而我亦已了，而诸有情不知、见、觉，故我今者复作是问。世尊，一切法自性空即是无尽，亦是无数，亦是无量，亦是无边。世尊，一切法自性空中，尽不可得、数不可得、量不可得，边不可得。由此因缘，无尽、无数、无量、无边，若义若文俱无差别。”

佛告善现：“如是，如是，如汝所说，无尽、无数、无量、无边，若义若文俱无差别，皆共显了诸法空故。善现，一切法空皆不可说，如来方便说为无尽，或说无数，或说无量，或说无边，或说为空，或说无相，或说无愿，或说无作，或说无生，或说无灭，或说离染，或说寂灭，或说涅槃，或说真如，或说实际，如是等义皆是如来方便演说。”

尔时，善现复白佛言：“世尊，甚奇方便善巧！诸法实相不可宣说，而为有情方便显示。世尊，如我解佛所说义者，一切法性皆不可说。”

佛告善现：“如是，如是，一切法性皆不可说。何以故？一切法性皆毕竟空，无能宣说毕竟空者。”

具寿善现复白佛言：“不可说义有增减不？”

佛告善现：“不可说义无增无减。”

尔时，善现复白佛言：“若不可说义无增无减者，则布施波罗蜜多乃至般若波罗蜜多亦应无增无减，四念住乃至八圣道支亦应无增无减，四静虑、四无量、四无色定亦应无增无减，八解脱、八胜处、九次第定、十遍处亦应无增无减，空、无相、无愿解脱门亦应无增无减，极喜地乃至法云地亦应无增无减，陀罗尼门、三摩地门亦应无增无减，五眼、六神通亦应无增无减，如来十力乃至十八佛不共法亦应无增无减，无忘失法、恒住舍性亦应无增无减，一切智、道相智、一切相智亦应无增无减。世尊，若六波罗蜜多无增无减乃至一切智、道相智、一切相智亦无增无减，则应六波罗蜜多无所有乃至一切智、道相智、一切相智亦无所有。若六波罗蜜多无所有乃至一切智、道相智、一切相智亦无所有，云何菩萨摩诃萨修行六波罗蜜多乃至一切智、道相智、一切相智，证得无上正等菩提？”

佛告善现：“如是，如是，不可说义无增无减，六波罗蜜多亦无增无减，乃至一切智、道相智、一切相智亦无增无减。不可说义无所有，六波罗蜜多亦无所有，乃至一切智、道相智、一切相智亦无所有。善现，诸菩萨摩诃萨修行般若波罗蜜多，安住般若波罗蜜多，方便善巧，不作是念：‘我于般若波罗蜜多乃至布施波罗蜜多若增若减。’但作是念：‘唯有名想谓为般若波罗蜜多乃至布施波罗蜜多。’善现，是菩萨摩诃萨修行布施波罗蜜多时，持此布施波罗蜜多俱行作意，并依此起心及善根，与诸有情平等共有回向无上正等菩提，如佛无上正等菩提微妙甚深而起回向；如是乃至修行般若波罗蜜多时，持此般若波罗蜜多俱行作意，并依此起心及善根，与诸有情平等共有回向无上正等菩提，如佛无上正等菩提微妙甚深而起回向，由此回向巧方便力证得无上正等菩提。”

尔时，具寿善现白佛言：“世尊，何谓无上正等菩提？”

佛告善现：“一切法真如是谓无上正等菩提。”

尔时，善现复白佛言：“何谓一切法真如，而说一切法真如是谓无上正等菩提？”

佛告善现：“诸色真如、受、想、行、识真如是谓无上正等菩提，眼处真如乃至意处真如是谓无上正等菩提，色处真如乃至法处真如是谓无上正等菩提，眼界真如乃至意界真如是谓无上正等菩提，色界真如乃至法界真如是谓无上正等菩提，眼识界真如乃至意识界真如是谓无上正等菩提，眼触真如乃至意触真如是谓无上正等菩提，眼触为缘所生诸受真如乃至意触为缘所生诸受真如是谓无上正等菩提，地界真如乃至识界真如是谓无上正等菩提，无明真如乃至老死真如是谓无上正等菩提，布施波罗蜜多真如乃至般若波罗蜜多真如是谓无上正等菩提，内空真如乃至无性自性空真如是谓无上正等菩提，苦圣谛真如、集、灭、道圣谛真如是谓无上正等菩提，四念住真如乃至八圣道支真如是谓无上正等菩提，四静虑真如、四无量、四无色定真如是谓无上正等菩提，八解脱真如、八胜处、九次第定、十遍处真如是谓无上正等菩提，空解脱门真如、无相、无愿解脱门真如是谓无上正等菩提，净观地真如乃至如来地真如是谓无上正等菩提，极喜地真如乃至法云地真如是谓无上正等菩提，陀罗尼门真如、三摩地门真如是谓无上正等菩提，五眼真如、六神通真如是谓无上正等菩提，佛十力真如乃至十八佛不共法真如是谓无上正等菩提，无忘失法真如、恒住舍性真如是谓无上正等菩提，预流果真如乃至独觉菩提真如是谓无上正等菩提，一切智真如、道相智、一切相智真如是谓无上正等菩提，生死真如、涅槃真如是谓无上正等菩提。

“善现，一切真如无增无减故，诸佛无上正等菩提亦无增无减。善现，诸菩萨摩诃萨不离般若波罗蜜多，常乐安住诸法真如，都不见法有增有减。由此因缘不可说义无增无减，布施波罗蜜多亦无增无减，净戒、安忍、精进、静虑、般若波罗蜜多亦无增无减，乃至一切智亦无增无减，道相智、一切相智亦无增无减。不可说义无所有，六波罗蜜多亦无所有，乃至一切智、道相智、一切相智亦无所有。善现，诸菩萨摩诃萨依止无增减、无所有为方便，修行般若波罗蜜多，由此为门集诸功德，便证无上正等菩提。”

尔时，具寿善现白佛言：“世尊，若菩萨摩诃萨依止无增减、无所有为方便，修行般若波罗蜜多，由此为门集诸功德，便证无上正等觉者，是菩萨摩诃萨为初心起能证无上正等菩提？为后心起能证无上正等菩提？世尊，是菩萨摩诃萨若初心起能证无上正等菩提，初心起时，后心未起，无和合义。若后心起能证无上正等菩提，后心起时，前心已灭，无和合义。如是前、后心、心所法进退推徵，无和合义，云何可得积集善根？若诸善根不可积集，则诸胜智无由得生，胜智不生，如何菩萨能证无上正等菩提？”

佛告善现：“吾当为汝略说譬喻，令有智者于所说义易可得解。善现，于意云何？如燃灯时，为初焰能燋炷？为后焰能燋炷？”

善现对曰：“如我意解，非初焰能燋炷，亦非离初焰能燋炷；非后焰能燋炷，亦非离后焰能燋炷。”

佛告善现：“于意云何？于燃灯时，炷为燋不？”

善现对曰：“世间现见，其炷实燋。”

佛告善现：“诸菩萨摩诃萨修行般若波罗蜜多，证得无上正等菩提亦复如是。非初心起能证无上正等菩提，亦非离初心起能证无上正等菩提；非后心起能证无上正等菩提，亦非离后心起能证无上正等菩提，而诸菩萨摩诃萨修行般若波罗蜜多，令诸善根渐渐增长，证得无上正等菩提。

“复次，善现，诸菩萨摩诃萨从初发心修行般若波罗蜜多，圆满十地证得无上正等菩提。”

尔时，善现白言：“世尊，诸菩萨摩诃萨修学何等十地圆满，证得无上正等菩提？”

佛告善现：“诸菩萨摩诃萨修行极喜地乃至法云地，令其圆满证得无上正等菩提；亦学净观地乃至如来地，令其圆满证得无上正等菩提。善现，诸菩萨摩诃萨于此十地精勤修学得圆满时，非初心起能证无上正等菩提，亦非离初心起能证无上正等菩提；非后心起能证无上正等菩提，亦非离后心起能证无上正等菩提，而诸菩萨摩诃萨精勤修学十地圆满，证得无上正等菩提。”

尔时，具寿善现白佛言：“世尊，如来所说缘起理趣极为甚深，谓诸菩萨摩诃萨非初心起能证无上正等菩提，亦非离初心起能证无上正等菩提；非后心起能证无上正等菩提，亦非离后心起能证无上正等菩提，而诸菩萨摩诃萨修行般若波罗蜜多，令诸善根渐渐增长圆满十地，证得无上正等菩提。”

佛告善现：“于意云何？若心已灭，更可生不？”

善现对曰：“不也，世尊。”

佛告善现：“于意云何？若心已生，有灭法不？”

善现对曰：“如是，世尊，若心已生，定有灭法。”

佛告善现：“于意云何？有灭法心非当灭不？”

善现对曰：“不也，世尊。”

佛告善现：“于意云何？心住为如心真如不？”

善现对曰：“如是，世尊，如心真如，心如是住。”

佛告善现：“于意云何？若心住如真如，是心为如真如常不？”

善现对曰：“不也，世尊。”

佛告善现：“于意云何？诸法真如为甚深不？”

善现对曰：“如是，世尊，诸法真如极为甚深。”

佛告善现：“于意云何？即真如是心不？”

善现对曰：“不也，世尊。”

佛告善现：“于意云何？离真如有心不？”

善现对曰：“不也，世尊。”

佛告善现：“于意云何？即心是真如不？”

善现对曰：“不也，世尊。”

佛告善现：“于意云何？离心有真如不？”

善现对曰：“不也，世尊。”

佛告善现：“于意云何？真如为能见真如不？”

善现对曰：“不也，世尊。”

佛告善现：“于意云何？若菩萨摩诃萨能如是行，是行深般若波罗蜜多不？”

善现对曰：“如是，世尊，若菩萨摩诃萨能如是行，是行深般若波罗蜜多。”

佛告善现：“于意云何？若菩萨摩诃萨能如是行，为行何处？”

善现对曰：“若菩萨摩诃萨能如是行，都无行处。所以者何？世尊，若菩萨摩诃萨行深般若波罗蜜多，无心现行，无现行处。何以故？世尊，若菩萨摩诃萨行深般若波罗蜜多时住真如中，都无现行及现行处、现行者故。”

佛告善现：“于意云何？若菩萨摩诃萨行深般若波罗蜜多时，为何所行？”

善现对曰：“若菩萨摩诃萨行深般若波罗蜜多时，行胜义谛。此中现行及现行处俱无所有，能取、所取不可得故。”

佛告善现：“于意云何？若菩萨摩诃萨行深般若波罗蜜多时，行胜义谛中，虽不取相而行相不？”

善现对曰：“不也，世尊。”

佛告善现：“于意云何？是菩萨摩诃萨行深般若波罗蜜多时，行胜义谛中为遣相不？”

善现对曰：“不也，世尊。”

佛告善现：“于意云何？是菩萨摩诃萨行深般若波罗蜜多时，行胜义谛中遣相想不？”

善现对曰：“不也，世尊。”

佛告善现：“是菩萨摩诃萨行深般若波罗蜜多时，云何不遣相亦不遣相想？”

善现对曰：“是菩萨摩诃萨行深般若波罗蜜多时，不作是念：‘我当遣相及遣相想。’亦不作是念：‘我当遣无相及遣无相想。’于一切种无分别故。世尊，是菩萨摩诃萨行深般若波罗蜜多，虽能如是离诸分别，而佛十力、四无所畏、四无碍解、大慈、大悲、大喜、大舍、十八佛不共法等无量无边殊胜功德未圆满故，未证无上正等菩提。世尊，是菩萨摩诃萨成就微妙方便善巧，由此微妙方便善巧，于一切法不成不坏、不取不遣。何以故？世尊，是菩萨摩诃萨达一切法自相空故。世尊，是菩萨摩诃萨住一切法自相空中，为度诸有情入三三摩地，大悲愿力所引逼故，依此三定成熟有情。”

佛告善现：“如是，如是，如汝所说。”

具寿善现即白佛言：“是菩萨摩诃萨云何入此三三摩地成熟有情？”

佛告善现：“是菩萨摩诃萨安住空三摩地，见诸有情多执我、我所者，以方便力教令安住空三摩地。是菩萨摩诃萨安住无相三摩地，见诸有情多行诸法相者，以方便力教令安住无相三摩地。是菩萨摩诃萨安住无愿三摩地，见诸有情多有所愿乐者，以方便力教令安住无愿三摩地。善现，是菩萨摩诃萨行深般若波罗蜜多时，如是入此三三摩地，随其所应方便成熟一切有情。””