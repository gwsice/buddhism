## 大般若波罗蜜多经卷第五百三十一

### 第三分妙相品第二十八之四

尔时，善现便白佛言：“诸菩萨摩诃萨岂亦能得一切相智？”

佛告善现：“如是，如是，诸菩萨摩诃萨亦有能得一切相智。”

具寿善现复白佛言：“若菩萨摩诃萨亦有能得一切相智，与诸如来有何差别？”

佛告善现：“亦有差别。其相云何？谓菩萨摩诃萨名为随得一切相智，若诸如来名为已得一切相智。所以者何？非诸菩萨摩诃萨心与诸如来定别可得，谓诸菩萨摩诃萨众与诸如来、应、正等觉俱住诸法无差别性，于诸法相求正遍知说名菩萨，若至究竟即名如来、应、正等觉。于一切法自相、共相照了无暗清净具足，住因位时名为菩萨，若至果位即名如来。是故菩萨与诸如来，虽俱名得一切相智而有差别。

“善现，是名诸菩萨摩诃萨世间法施，诸菩萨摩诃萨依因如是世间法施，复能修行出世法施，谓诸菩萨摩诃萨行深般若波罗蜜多时方便善巧，先施有情世间善法，后令厌离世间善法，安住出世无漏圣法，乃至令得一切智智。云何名为出世圣法？诸菩萨摩诃萨为诸有情宣说开示、分别显了说名法施。善现当知，一切不共异生善法，若正修学令诸有情超出世间安隐而住，故名出世间。谓三十七菩提分法，三解脱门，八解脱，九次第定，四圣谛智，波罗蜜多诸空等智，菩萨十地，五眼、六神通，如来十力、四无所畏、四无碍解、十八佛不共法，大慈、大悲、大喜、大舍，三十二相、八十随好，陀罗尼门、三摩地门，诸如是等无漏善法，一切皆名出世圣法。若菩萨摩诃萨为诸有情宣说开示、分别显了如是诸法，名为菩萨出世法施。

“善现，此中云何名为三十七种菩提分法？谓四念住、四正断、四神足、五根、五力、七等觉支、八圣道支，如是名为三十七种菩提分法。

“善现，云何名四念住？谓菩萨摩诃萨于内身、若外身、若内外身住循身观，具足正勤，正知正念，除世贪忧，住身集观，住身灭观，由彼于身住循身观，住身集观，住身灭观，无所依止，于诸世间无所执受，是名第一；于受、于心、于法亦尔，是名四念住。

“善现，云何名四正断？谓菩萨摩诃萨为令未生恶不善法永不生故，为令已生恶不善法永断灭故，为令未生善法生故，为令已生善法坚住不忘，修满倍增广大智作证故，生起乐欲，发勤精进，策心持心，是名四正断。

“善现，云何名四神足？谓菩萨摩诃萨欲三摩地断行成就修习神足，勤三摩地断行成就修习神足，心三摩地断行成就修习神足，观三摩地断行成就修习神足，是名四神足。

“善现，云何名为五根？谓菩萨摩诃萨信根、精进根、念根、定根、慧根，是名五根。

“善现，云何名为五力？谓菩萨摩诃萨信力、精进力、念力、定力、慧力，是名五力。

“善现，云何七等觉支？谓菩萨摩诃萨念等觉支、择法等觉支、精进等觉支、喜等觉支、轻安等觉支、定等觉支、舍等觉支，如是名为七等觉支。

“善现，云何八圣道支？谓菩萨摩诃萨正见、正思惟、正语、正业、正命、正精进、正念、正定，如是名为八圣道支。

“善现，云何三解脱门？谓菩萨摩诃萨空、无相、无愿解脱门，如是名为三解脱门。

“善现，云何空解脱门？谓菩萨摩诃萨以空、非我行相摄心一趣，是名空解脱门。善现，云何无相解脱门？谓菩萨摩诃萨以寂灭行相摄心一趣，是名无相解脱门。善现，云何无愿解脱门？谓菩萨摩诃萨以苦、无常行相摄心一趣，是名无愿解脱门。

“善现，云何名八解脱？谓菩萨摩诃萨有色观诸色，名第一解脱；内无色想观外诸色，名第二解脱；净胜解身作证，名第三解脱；空无边处定具足住，名第四解脱；识无边处定具足住，名第五解脱；无所有处定具足住，名第六解脱；非想非非想处定具足住，名第七解脱；灭想受定具足住，名第八解脱。是名八解脱。

“善现，云何九次第定？谓菩萨摩诃萨离欲恶不善法，有寻有伺，离生喜乐，入初静虑具足住，名第一次第定；广说乃至超一切非想非非想处，入灭想受定具足住，名第九次第定。是名九次第定。

“善现，云何名四圣谛智？谓菩萨摩诃萨苦智、集智、灭智、道智，是名四圣谛智。

“善现，云何波罗蜜多？谓菩萨摩诃萨所有布施乃至智波罗蜜多，如是名为波罗蜜多。

“善现，云何诸空等智？谓菩萨摩诃萨内空乃至无性自性空智及真如乃至不思议界智，如是名为诸空等智。

“善现，云何菩萨十地？谓菩萨摩诃萨极喜地乃至法云地，如是名为菩萨十地。

“善现，云何名为五眼？谓菩萨摩诃萨所求肉眼、天眼、慧眼、法眼、佛眼，是名五眼。

“善现，云何名六神通？谓菩萨摩诃萨所学神境智证通、天耳智证通、他心智证通、宿住随念智证通、天眼智证通、漏尽智证通，是名六神通。

“善现，云何如来十力？谓诸如来、应、正等觉，于是处如实知是处，于非处如实知非处，名第一力。若诸如来、应、正等觉，于诸有情过去、未来、现在诸业及诸法受处因异熟皆如实知，名第二力。若诸如来、应、正等觉，于诸世间非一种种诸界差别皆如实知，名第三力。若诸如来、应、正等觉，于诸有情非一种种胜解差别皆如实知，名第四力。若诸如来、应、正等觉，于诸有情诸根胜劣皆如实知，名第五力。若诸如来、应、正等觉，于遍趣行皆如实知，名第六力。若诸如来、应、正等觉，普于一切静虑、解脱、等持、等至、杂染、清净建立差别皆如实知，名第七力。若诸如来、应、正等觉，于诸有情过去无量诸宿住事，或一生、或十生、或百生、或千生、或无量生、或一劫、或十劫、或百劫、或千劫、或无量劫，所有诸行、诸说、诸相皆如实知，名第八力。若诸如来、应、正等觉，以净天眼超过于人，见诸有情死时、生时诸善恶事，广说乃至于诸有情随业势力生善恶趣皆如实知，名第九力。若诸如来、应、正等觉，于诸漏尽无漏心解脱、无漏慧解脱皆如实知，于自漏尽真解脱法自证通慧具足而住，广说乃至不受后有，名第十力。如是名为如来十力。

“善现，云何四无所畏？谓诸如来、应、正等觉，自称我是正等觉者，设有沙门、若婆罗门、若天魔梵、若余世间，依法立难，或令忆念：‘佛于是法非正等觉。’我于彼难正见无由。以于彼难正见无由，得安隐住无怖无畏，自称我处大仙尊位，于大众中正师子吼转大梵轮，一切沙门、若婆罗门、若天魔梵、若余世间毕竟无能如法转者。是名第一。若诸如来、应、正等觉自称我已永尽诸漏，设有沙门、若婆罗门、若天魔梵、若余世间，依法立难，或令忆念：‘佛于是漏未得永尽。’我于彼难正见无由。以于彼难正见无由，得安隐住无怖无畏，自称我处大仙尊位，于大众中正师子吼转大梵轮，一切沙门、若婆罗门、若天魔梵、若余世间毕竟无能如法转者。是名第二。若诸如来、应、正等觉自称我为诸弟子众说能障法染必为障，设有沙门、若婆罗门、若天魔梵、若余世间，依法立难，或令忆念：‘有染是法不能为障。’我于彼难正见无由。以于彼难正见无由，得安隐住无怖无畏，自称我处大仙尊位，于大众中正师子吼转大梵轮，一切沙门、若婆罗门、若天魔梵、若余世间，毕竟无能如法转者。是名第三。若诸如来、应、正等觉自称我为诸弟子众说能出道，诸圣修习决定出离，决定通达，正尽众苦，作苦边际，设有沙门、若婆罗门、若天魔梵、若余世间，依法立难，或令忆念：‘有修此道，非正出离，非正通达，非尽众苦，非作苦边。’我于彼难正见无由。以于彼难正见无由，得安隐住无怖无畏，自称我处大仙尊位，于大众中正师子吼转大梵轮，一切沙门、若婆罗门、若天魔梵、若余世间毕竟无能如法转者。是名第四。如是名为四无所畏。

“善现，云何四无碍解？谓义无碍解、法无碍解、词无碍解、辩无碍解，如是名为四无碍解。云何名为义无碍解？谓缘义无碍智。云何名为法无碍解？谓缘法无碍智。云何名为词无碍解？谓缘词无碍智。云何名为辩无碍解？谓缘辩无碍智。

“善现，云何名为十八佛不共法？谓诸如来、应、正等觉，常无误失，无卒暴音，无忘失念，无不定心，无种种想，无不择舍，志欲无退，精进无退，忆念无退，般若无退，解脱无退，解脱知见无退，一切身业智为前导，随智而转，一切语业智为前导，随智而转，一切意业智为前导，随智而转，若智若见于过去世无著无碍，若智若见于未来世无著无碍，若智若见于现在世无著无碍，是名十八佛不共法。

“善现，云何三十二相？谓诸佛足下有平满相，妙善安住犹如奁底，地虽高下，随足所蹈，皆悉坦然无不等触，是为第一。诸佛足下千辐轮文，辋毂众相无不圆满，是为第二。诸佛手足悉皆柔软，如睹罗绵胜过一切，是为第三。诸佛手足指皆纤长，圆妙过人以表长寿，是为第四。诸佛手足一一指间，犹如雁王咸有缦网，金色交络文同绮画，是为第五。诸佛足跟广长圆满，与趺相称，胜余有情，是为第六。诸佛足趺修高充满，柔软妙好，与跟相称，是为第七。诸佛双腨渐次纤圆，如瑿泥耶仙鹿王腨，是为第八。诸佛双臂修直[月+庸]圆，如象王鼻平立摩膝，是为第九。诸佛阴相势峰藏密，其犹龙马亦如象王，是为第十。诸佛毛孔各一毛生，柔润绀青右旋宛转，是第十一。诸佛发毛端皆上靡，右旋宛转柔润绀青，严金色身甚可爱乐，是第十二。诸佛身皮细薄润滑，尘、垢、水等皆所不住，是第十三。诸佛身皮皆真金色，光洁晃曜如妙金台，众宝庄严众所乐见，是第十四。诸佛两足、二手掌中、颈及双肩七处充满，光净柔软甚可爱乐，是第十五。诸佛肩项圆满殊妙，是第十六。诸佛髆腋悉皆充实，是第十七。诸佛容仪洪满端直，是第十八。诸佛身相修广端严，是第十九。诸佛体相纵围量等，周匝圆满如诺瞿陀，是第二十。诸佛颔臆并身上半，威容广大如师子王，是二十一。诸佛常光面各一寻，是二十二。诸佛齿相四十齐平，净密根深白逾珂雪，是二十三。诸佛四牙鲜白锋利，是二十四。诸佛常得味中上味，喉脉直故，能引身中千支节脉所有上味，是二十五。诸佛舌相薄净广长，能覆面轮至耳发际，是二十六。诸佛梵音词韵弘雅，随众多少无不等闻，其声洪震犹如天鼓，发言婉约如频伽音，是二十七。诸佛眼睫犹若牛王，绀青齐整不相杂乱，是二十八。诸佛眼睛绀青鲜白，红环间饰皎洁分明，是二十九。诸佛面轮其犹满月，眉相皎净如天帝弓，是第三十。诸佛眉间有白毫相，右旋柔软如睹罗绵，鲜白光净逾珂雪等，是三十一。诸佛顶上乌瑟腻沙，高显周圆犹如天盖，是三十二。是名诸佛三十二相。

“善现，云何八十随好？谓诸佛指爪狭长薄润，光洁鲜净如华赤铜，是为第一。诸佛手足指圆纤长，[月+庸]直柔软节骨不现，是为第二。诸佛手足各等无差，于诸指间悉皆充密，是为第三。诸佛手足圆满如意，软净光泽色如莲华，是为第四。诸佛筋脉盘结坚固深隐不现，是为第五。诸佛两踝俱隐不现，是为第六。诸佛行步直进庠审如龙象王，是为第七。诸佛行步威容齐肃如师子王，是为第八。诸佛行步安平庠序，不过不减犹若牛王，是为第九。诸佛行步进止仪雅譬如鹅王，是为第十。诸佛回顾必皆右旋，如龙象王举身随转，是第十一。诸佛支节渐次[月+庸]圆，妙善安布，是第十二。诸佛骨节交结无隙犹若龙盘，是第十三。诸佛膝轮妙善安布坚固圆满，是第十四。诸佛隐处其支妙好，威势具足圆满清净，是第十五。诸佛身支润滑柔软，光悦鲜净尘垢不著，是第十六。诸佛身容敦肃无畏常不怯弱，是第十七。诸佛身支坚固稠密善相属著，是第十八。诸佛身支安定敦重，常不掉动圆满无坏，是第十九。诸佛身相犹若山王，周匝端严光净离翳，是第二十。诸佛身有周匝圆光，于行等时恒自照曜，是二十一。诸佛腹形方正无欠，柔软不现众相庄严，是二十二。诸佛脐深右旋圆妙清净光泽，是二十三。诸佛脐厚不窊不凸周匝妙好，是二十四。诸佛皮肤远离疥癣，亦无黡点、疣赘等过，是二十五。诸佛手掌充满柔软，足下安平，是二十六。诸佛手文深长明直润泽无断，是二十七。诸佛唇色光润丹晖，如频婆果上下相称，是二十八。诸佛面门不长不短、不大不小如量端严，是二十九。诸佛舌相软薄广长如赤铜色，是第三十。诸佛发声威震深远，如象王吼明朗清彻，是三十一。诸佛音韵美妙具足如深谷响，是三十二。诸佛鼻高修而且直，其孔不现，是三十三。诸佛诸齿方整鲜白，是三十四。诸佛诸牙圆白光洁渐次锋利，是三十五。诸佛目净青白分明，是三十六。诸佛眼相修广，譬如青莲华叶甚可爱乐，是三十七。诸佛眼睫上下齐整稠密不白，是三十八。诸佛双眉长而不白致而细软，是三十九。诸佛双眉绮靡顺次绀琉璃色，是第四十。诸佛双眉高显光润形如初月，是四十一。诸佛耳厚广大修长轮埵成就，是四十二。诸佛两耳绮丽齐平离诸过失，是四十三。诸佛容仪能令见者无损无染皆生爱敬，是四十四。诸佛额广圆满平正形相殊妙，是四十五。诸佛身分上下圆满，如师子王威严无对，是四十六。诸佛首发修长绀青、稠密不白，是四十七。诸佛首发香洁细软、润泽旋转，是四十八。诸佛首发齐整无乱亦不交杂，是四十九。诸佛首发坚固不断永无阤落，是第五十。诸佛首发光滑殊妙尘垢不著，是五十一。诸佛身分坚固充实踰那罗延，是五十二。诸佛身体长大端直，是五十三。诸佛众窍清净圆好，是五十四。诸佛身支势力殊胜无与等者，是五十五。诸佛身相众所乐观常无厌足，是五十六。诸佛面轮修广得所，皎洁光净如秋满月，是五十七。诸佛颜貌舒泰光显，含笑先言有向无背，是五十八。诸佛面貌光泽熙怡，远离颦蹙、青赤等过，是五十九。诸佛身支清净无垢常无臭秽，是第六十。诸佛所有诸毛孔中常出如意微妙之香，是六十一。诸佛面门常出最上殊胜之香，是六十二。诸佛首相周圆妙好，如末达那亦犹天盖，是六十三。诸佛身毛绀青光净，如孔雀项红晖绮饰色类赤铜，是六十四。诸佛法音随众大小不增不减应理无差，是六十五。诸佛顶相，无能见者，是六十六。诸佛手足指网分明，庄严妙好如赤铜色，是六十七。诸佛行时其足去地如四指量而现印文，是六十八。诸佛自持不待他侍，身无倾动亦不逶迤，是六十九。诸佛威德远震一切，恶心见喜，恐怖见安，是第七十。诸佛音声不高不下，随众生意和悦与言是七十一。诸佛能随诸有情类言音意乐而为说法，是七十二。诸佛一音演说正法，随有情类各令得解，是七十三。诸佛说法咸依次第，必有因缘言无不善，是七十四。诸佛等观诸有情类，赞善毁恶而无爱憎，是七十五。诸佛所为先观后作，轨范具足令识善净，是七十六。诸佛相好，一切有情无能观尽，是七十七。诸佛顶骨坚实圆满，是七十八。诸佛颜容常少不老好巡旧处，是七十九。诸佛手足及胸臆前，皆有吉祥喜旋德相，文同绮画色类朱丹，是第八十。是名诸佛八十随好。

“善现，如来、应、正等觉成就如是诸相好故，身光任运能照三千大千世界无不遍满，若作意时即能普照无量无边无数世界，然为怜愍诸有情故，摄光常照面各一寻。若纵身光，即日月等所有光明皆常不现，诸有情类便不能知昼夜、半月、日时、岁数，所作事业有不得成。佛声任运能遍三千大千世界，若作意时即能遍满无量无边无数世界，然为饶益诸有情故，声随众量无增无减。

“善现，如是功德胜利，我先菩萨位行深般若波罗蜜多时已能成办，故今相好圆满庄严，一切有情见者欢喜，皆获种种广大饶益。

“如是，善现，诸菩萨摩诃萨行深般若波罗蜜多时，能以财、法二种布施摄诸有情，是为甚奇希有之法。

“善现，云何诸菩萨摩诃萨以爱语事摄诸有情？谓菩萨摩诃萨行深般若波罗蜜多时，以柔软音为有情类，先说布施波罗蜜多，次说净戒波罗蜜多，如是乃至后说般若波罗蜜多方便摄受。善现当知，诸菩萨摩诃萨以柔软音多说六种波罗蜜多摄有情类。所以者何？由此六种波罗蜜多普能摄受一切善法。

“善现，云何诸菩萨摩诃萨以利行事摄诸有情？谓菩萨摩诃萨行深般若波罗蜜多时，于长夜中种种方便，劝诸有情勤修布施，乃至般若波罗蜜多，及余种种微妙善法常无厌倦。

“善现，云何诸菩萨摩诃萨以同事事摄诸有情？谓菩萨摩诃萨行深般若波罗蜜多时，以胜神通及大愿力，现处地狱、傍生、鬼界、人、天等中，同彼事业，方便摄受，令得饶益。

“善现当知，诸菩萨摩诃萨能以如是四种摄事，方便善巧摄诸有情，令获殊胜利益安乐，是为甚奇希有之法。

“复次，善现，我以佛眼遍观十方殑伽沙等诸佛世界，有菩萨摩诃萨行深般若波罗蜜多，教诫教授诸余菩萨摩诃萨言：‘来！善男子，汝应善学引发诸字陀罗尼门，谓应善学一字、二字，乃至善学四十二字，引发自在。又应善学一切语言皆入一字、或入二字、乃至或入四十二字，引发自在。又应善学一字能摄四十二字，四十二字能摄一字，引发自在。’复次，善现，诸菩萨摩诃萨皆应善学四十二字入于一字，一字亦入四十二字，如是学已，于诸字门引发善巧，于引发字得善巧已，复于无字引发善巧。如诸如来、应、正等觉于法善巧，于字善巧，以于诸法、诸字善巧，于无字中亦得善巧，由善巧故，能为有情说有字法、说无字法，为无字法说有字法。所以者何？离字、无字无别佛法，然超诸字名真佛法。何以故？以一切法、一切有情皆毕竟空、无际空故。”

尔时，善现便白佛言：“若一切法及诸有情皆毕竟空、无际空故超诸字者，则一切法及诸有情自性毕竟皆不可得，云何菩萨摩诃萨众修行般若乃至布施波罗蜜多，若修行四静虑、四无量，四无色定，若修行三十七菩提分法，若修行空、无相、无愿三摩地，若安住内空乃至无性自性空，若安住真如乃至不思议界，若安住苦、集、灭、道圣谛，若修行八解脱乃至十遍处，若修行极喜地乃至法云地，若修行陀罗尼门、三摩地门，若修行五眼、六神通，若修行如来十力乃至十八佛不共法，若修行大慈、大悲、大喜、大舍，若修行无忘失法、恒住舍性，若修行一切智、道相智、一切相智，若修行三十二相、八十随好？云何菩萨摩诃萨住异熟生六到彼岸及诸神通，为诸有情宣说正法？

“复次，世尊，一切有情皆不可得，有情施设亦不可得。一切有情不可得故，色乃至识亦不可得，眼处乃至意处亦不可得，色处乃至法处亦不可得，眼界乃至意界亦不可得，色界乃至法界亦不可得，眼识界乃至意识界亦不可得，眼触乃至意触亦不可得，眼触为缘所生诸受乃至意触为缘所生诸受亦不可得，地界乃至识界亦不可得，因缘乃至增上缘亦不可得，从缘所生诸法亦不可得，无明乃至老死亦不可得，六波罗蜜多乃至八十随好亦不可得。

“如是，世尊，不可得中，无诸有情及彼施设，亦无诸色、受、想、行、识及彼施设，乃至亦无八十随好及彼施设。一切有情法及施设既不可得、都无所有，云何菩萨摩诃萨行深般若波罗蜜多时，为诸有情宣说诸法？将无菩萨摩诃萨众自安住不正法，为诸有情说不正法，劝诸有情住不正法，以颠倒法安立有情。所以者何？诸菩萨摩诃萨行深般若波罗蜜多时，尚不得菩提，况得菩提分法？尚不得菩萨，况得菩萨法？既尔，云何修菩提道，为有情类宣说正法？”

佛告善现：“如是，如是，如汝所说，一切有情、有情施设及一切法并彼施设皆不可得，不可得故都无所有。无所有故，当知内空乃至无性自性亦空，当知真如空乃至不思议界亦空，当知苦圣谛空乃至道圣谛亦空，当知色蕴空乃至识蕴亦空，当知眼处空乃至意处亦空，当知色处空乃至法处亦空，当知眼界空乃至意界亦空，当知色界空乃至法界亦空，当知眼识界空乃至意识界亦空，当知眼触空乃至意触亦空，当知眼触为缘所生诸受空乃至意触为缘所生诸受亦空，当知地界空乃至识界亦空，当知因缘空乃至增上缘亦空，当知从缘所生诸法无不皆空，当知无明空乃至老死亦空，当知我空乃至见者亦空，当知布施波罗蜜多空乃至般若波罗蜜多亦空，当知四静虑空、四无量、四无色定亦空，当知四念住空乃至八圣道支亦空，当知空解脱门空、无相、无愿解脱门亦空，当知八解脱空乃至十遍处亦空，当知净观地空乃至如来地亦空，当知极喜地空乃至法云地亦空，当知陀罗尼门空、三摩地门亦空，当知五眼空、六神通亦空，当知如来十力空乃至十八佛不共法亦空，当知大慈空、大悲、大喜、大舍亦空，当知三十二相空、八十随好亦空，当知无忘失法空、恒住舍性亦空，当知一切智空、道相智、一切相智亦空，当知预流果空乃至独觉菩提亦空，当知一切菩萨摩诃萨行空、诸佛无上正等菩提亦空，当知严净佛土空、成熟有情亦空。

“如是，善现，诸菩萨摩诃萨行深般若波罗蜜多时，见一切法无不空已，为诸有情宣说诸法令离颠倒。虽为有情宣说诸法，而于有情及一切法都无所得，于诸空相不增不减、无取无舍，由此因缘，虽说诸法而无所说。

“善现当知，是菩萨摩诃萨于一切法如是观时得无障智，由此智故不坏诸法无二分别，为诸有情如实宣说，令离妄想颠倒执著，随其所应趣三乘果。如有如来化作一佛，是佛复能化作无量俱胝有情。时，彼化佛教所化众，或令修行布施、净戒、安忍、精进、静虑、般若波罗蜜多，广说乃至或令修行一切相智，或令安住预流果乃至独觉菩提，或令安住一切菩萨摩诃萨行，或令安住诸佛无上正等菩提。于意云何？是时，化佛及所化众，颇于诸法有所分别、有破坏不？”

善现答言：“不也，世尊。诸所变化于一切法无分别故。”

佛告善现：“由此因缘，当知菩萨摩诃萨众亦复如是行深般若波罗蜜多，为诸有情如应说法，虽不分别破坏法相，而能如实安立有情，令其安住所应住地；虽于有情及一切法都无所得，而令有情解脱妄想、颠倒、执著，无缚无脱为方便故。所以者何？色乃至识本性无缚无脱。若法本性无缚无脱，此法非色乃至非识。何以故？色乃至识毕竟净故。广说乃至诸有为法及无为法本性无缚无脱，若法本性无缚无脱，此法非有为、非无为。何以故？有为、无为毕竟净故。如是，善现，诸菩萨摩诃萨行深般若波罗蜜多时，虽为有情宣说诸法，而于有情及诸法性都无所得。所以者何？以诸有情及一切法不可得故。

“复次，善现，诸菩萨摩诃萨行深般若波罗蜜多时，以无所住而为方便住一切法无所得中，谓以无所住而为方便住色蕴空，以无所住而为方便住受、想、行、识蕴空，广说乃至以无所住而为方便住有为法空，以无所住而为方便住无为法空。

“善现当知，色蕴无所住，受、想、行、识蕴亦无所住；色蕴空无所住，受、想、行、识蕴空亦无所住；广说乃至有为法无所住，无为法亦无所住；有为法空无所住，无为法空亦无所住。所以者何？如是诸法及诸法空都无自性、皆不可得，非无自性、不可得法而有所住。

“善现当知，非无性法住无性法，非有性法住有性法，非无性法住有性法，非有性法住无性法，非自性法住自性法，非他性法住他性法，非自性法住他性法，非他性法住自性法。所以者何？以一切法皆不可得，不可得法当何所住？

“如是，善现，诸菩萨摩诃萨行深般若波罗蜜多时，用此诸空修遣诸法，亦能如实说示有情。

“善现当知，若菩萨摩诃萨能如是行甚深般若波罗蜜多，于佛、菩萨、独觉、声闻诸贤圣众皆无罪咎。所以者何？诸佛、菩萨、独觉、声闻，于此法性皆能随觉，既随觉已，为诸有情无倒宣说。虽为有情宣说诸法，而于法性无转无越。所以者何？诸法实性即是法界、真如、实际，如是法界、真如、实际皆不可转亦不可越。何以故？如是法界、真如、实际都无自性、皆不可得，非不可得有转越故。”

具寿善现便白佛言：“若真法界、真如、实际无转越者，色蕴乃至有为、无为，与真法界、真如、实际为有异不？”

佛言：“不也，色蕴乃至有为、无为，不异法界、真如、实际。”

具寿善现复白佛言：“若色乃至有为、无为，不异法界、真如、实际，云何世尊施设黑业感黑异熟，所谓地狱、傍生、鬼界；施设白业感白异熟，所谓人天；施设黑白业感黑白异熟，所谓一分傍生、鬼界及一分人；施设非黑非白业感非黑非白异熟，所谓预流果乃至无上正等菩提？”

佛告善现：“我依世俗，施设如是因果差别，不依胜义，以胜义谛不可说有因果差别。所以者何？胜义谛中诸法性相不可分别、无说、无示，云何当有因果差别？

“善现当知，胜义谛中色蕴乃至有为、无为，无生无灭，无染无净，以毕竟空、无际空故。”

## 大般若波罗蜜多经卷第五百三十二

### 第三分妙相品第二十八之五

尔时，具寿善现便白佛言：“世尊，若依世俗，施设因果分位差别，不依胜义，则应一切愚夫异生亦有预流、一来、不还、阿罗汉果、独觉菩提及佛无上正等菩提。”

佛告善现：“于意云何？愚夫异生为如实觉世俗、胜义二谛理不？若如实觉二谛理者，彼亦应有预流果等。然彼一切愚夫异生，不如实觉世俗、胜义故，无圣道及修圣道，不可施设圣果差别。唯诸圣者能如实觉世俗、胜义故，有圣道及修圣道，是故施设圣果差别。”

具寿善现复白佛言：“修圣道者为定能得诸圣果耶？”

佛言：“不也。”

具寿善现复白佛言：“不修圣道得圣果耶？”

佛言：“不也。”

具寿善现复白佛言：“若尔，应无得圣果者？”

佛告善现：“虽依世俗有得圣果，而非胜义。若依胜义，非修圣道能得圣果，亦非不修圣道能得圣果，非离圣道能得圣果，亦非住圣道中能得圣果。所以者何？依胜义谛，道及道果、修与不修俱不可得。如是，善现，诸菩萨摩诃萨行深般若波罗蜜多时，虽为有情施设种种圣果差别，而不分别如是圣果在有为界、无为界中。”

具寿善现复白佛言：“若诸圣果不可分别在有为界无为界者，云何世尊说断三结得预流果，薄欲贪、瞋得一来果，断顺下分五结永尽得不还果，断顺上分五结永尽得阿罗汉果，知所有集法皆是灭法得独觉菩提，永断一切烦恼所知习气相续得佛无上正等菩提？世尊，我当云何知佛所说甚深义趣，谓不分别预流等果在有为界、无为界中？”

佛告善现：“于意云何？所说预流、一来、不还、阿罗汉果、独觉菩提、诸佛无上正等菩提，如是圣果为是有为、为是无为？”

善现对曰：“如是圣果皆是无为、非是有为。”

佛告善现：“于意云何？无为界中有分别不？”

善现对曰：“不也，世尊。”

佛告善现：“于意云何？若善男子、善女人等，通达一切有为、无为皆同一相，所谓无相。是善男子、善女人等当于尔时，颇于诸法有所分别此是有为、若无为不？”

善现对曰：“不也，世尊。”

佛告善现：“诸菩萨摩诃萨亦复如是，行深般若波罗蜜多，虽为有情宣说诸法，而不分别所说法相，谓内空故乃至无性自性空故。

“是菩萨摩诃萨自于诸法无所取著，亦能教他于诸法中无所取著，谓于布施乃至般若波罗蜜多无所取著，亦于四静虑、四无量、四无色定无所取著，亦于四念住乃至八圣道支无所取著，亦于内空乃至无性自性空无所取著，亦于真如乃至不思议界无所取著，亦于苦、集、灭、道圣谛无所取著，亦于空、无相、无愿解脱门无所取著，亦于八解脱乃至十遍处无所取著，亦于极喜地乃至法云地无所取著，亦于一切陀罗尼门、三摩地门无所取著，亦于五眼、六神通无所取著，亦于如来十力乃至十八佛不共法无所取著，亦于大慈、大悲、大喜、大舍无所取著，亦于三十二大士相、八十随好无所取著，亦于无忘失法、恒住舍性无所取著，亦于一切智、道相智、一切相智无所取著，亦于一切菩萨摩诃萨行无所取著，亦于诸佛无上正等菩提无所取著，亦于一切智智无所取著。

“是菩萨摩诃萨自于如是所说诸法无所取著，亦能教他于如是法无所取著。是菩萨摩诃萨于此诸法无取著故，于一切处皆得无碍。如佛世尊所变化者，虽行布施乃至般若波罗蜜多，而于彼果无取无著，但为有情得涅槃故，如是乃至虽行一切智智，而于彼果无取无著，但为有情得涅槃故；诸菩萨摩诃萨亦复如是，行深般若波罗蜜多，于一切法若有漏若无漏、若世间若出世间、若有为若无为，无取、无著、无住、无碍。所以者何？是菩萨摩诃萨达一切法微妙相故。”

### 第三分施等品第二十九之一

尔时，善现便白佛言：“云何菩萨摩诃萨于一切法达微妙相？”

佛告善现：“诸菩萨摩诃萨行深般若波罗蜜多，如佛世尊所变化者，不行贪欲、瞋恚、愚痴，不行色蕴乃至识蕴，乃至不行一切智智，不行内法，不行外法，不行随眠，不行诸缠，不行有漏无漏诸法，不行世间出世诸法，不行有为无为诸法，不行圣道及圣道果。诸菩萨摩诃萨行深般若波罗蜜多亦复如是，于一切法都无所行，是为菩萨摩诃萨于一切法达微妙相，谓于法性无所分别。”

具寿善现复白佛言：“云何如来所变化者，现修圣道？”

佛告善现：“彼变化者，依修圣道无染无净，亦不轮回五趣生死，亦不证得三乘涅槃。”

具寿善现复白佛言：“云何菩萨摩诃萨行深般若波罗蜜多时，通达诸法皆无实事？”

佛告善现：“于意云何？诸佛世尊所变化者，为有实事，依彼实事有染有净，由此轮回五趣生死，及得三乘般涅槃不？”

善现对曰：“不也，世尊。非佛世尊所变化者，有少实事，非依彼事有染有净，亦无轮回五趣生死，亦无证得三乘涅槃。”

佛告善现：“诸菩萨摩诃萨行深般若波罗蜜多时，于一切法通达实相亦复如是，通达诸法都无实事、性相俱空。”

具寿善现复白佛言：“为一切色、受、想、行、识，广说乃至有为、无为，一切皆如变化事不？”

佛告善现：“如是，如是，色等五蕴，广说乃至有为、无为，一切皆如所变化事。”

具寿善现复白佛言：“若一切法皆如变化，诸所变化皆无实色、受、想、行、识，乃至无实有为、无为，由此亦无杂染清净，亦无五趣生死轮回，亦无从彼得解脱义，云何菩萨摩诃萨于诸有情有胜士用？”

佛告善现：“于意云何？诸菩萨摩诃萨本行菩萨道时，颇见有情可脱地狱、傍生、鬼界、人、天趣不？”

善现对曰：“不也，世尊。”

佛告善现：“如是，如是，诸菩萨摩诃萨本行菩萨道时，不见有情可脱五趣及三界者。所以者何？诸菩萨摩诃萨于一切法通达知见皆如幻化、都非实有。”

具寿善现复白佛言：“若菩萨摩诃萨于一切法通达知见皆如幻化、都非实有，为何事故修行布施乃至般若波罗蜜多？广说乃至为何事故成熟有情、严净佛土？”

佛告善现：“若诸有情于一切法能自通达皆如幻化、都非实有，诸菩萨摩诃萨则不应经无数大劫，为诸有情行菩萨道；以诸有情于一切法不能通达皆如幻化、都非实有，是故菩萨摩诃萨众经无数劫，为诸有情行菩萨道。

“复次，善现，若菩萨摩诃萨于一切法不能通达都非实有，则不应经无数大劫，为诸有情修行布施乃至般若波罗蜜多，广说乃至成熟有情、严净佛土；以诸菩萨摩诃萨众于一切法如实通达皆如幻化、都非实有故，无数劫为诸有情修行布施乃至般若波罗蜜多，广说乃至成熟有情、严净佛土，证得无上正等菩提，能尽未来利乐一切。”

尔时，善现白言：“世尊，若一切法如梦、如幻、如响、如像、如光影、如阳焰、如变化事、如寻香城，所化有情住在何处，诸菩萨摩诃萨行深般若波罗蜜多方便善巧拔济令出？”

佛告善现：“所化有情住在名相虚妄分别，诸菩萨摩诃萨行深般若波罗蜜多方便善巧，从彼名相虚妄分别拔济令出。”

具寿善现复白佛言：“何等为名？何等为相？”

佛告善现：“名但是客，但假施设，表所显义，谓此名色、受、想、行、识，此名眼处乃至意处，此名色处乃至法处，此名眼界乃至意界，此名色界乃至法界，此名眼识界乃至意识界，此名男女，此名大小，此名地狱乃至人天，此名有漏，此名无漏，此名世间，此名出世间，此名有为，此名无为，此名预流果，广说乃至此名无上正等菩提，此名异生，此名声闻，此名独觉，此名菩萨，此名如来。

“善现，如是等一切名，为表诸义但假施设。故一切名皆非实有，诸有为法亦但有名，由此无为亦非实有，愚夫异生于中妄执。诸菩萨摩诃萨行深般若波罗蜜多，悲愿缠心，方便善巧教令远离，作如是言：‘名是分别妄想所起，亦是众缘和合假立，汝等于中不应执著。名无实事自性皆空，非有智者执著空法。’如是，善现，诸菩萨摩诃萨行深般若波罗蜜多方便善巧，为诸有情说遣名法。是谓为名。

“云何为相？善现当知，相有二种，愚夫异生于中执著。何等为二？所谓色相及无色相。云何色相？谓所有色若粗、若细、若劣、若胜，如是一切自性皆空，愚夫异生分别执著谓之为色，是名色相。无色相者，谓诸所有无色法中，愚夫异生取相分别生诸烦恼，名无色相。诸菩萨摩诃萨行深般若波罗蜜多方便善巧，教诸有情遣除二相，复教安住无相界中。虽教安住无相界中，而不令其堕二边执，谓此是相、此是无相。如是，善现，诸菩萨摩诃萨行深般若波罗蜜多方便善巧，令诸有情远离诸相住无相界而无执著。”

尔时，善现复白佛言：“若一切法但有名相，一切名相皆是假立，云何菩萨摩诃萨行深般若波罗蜜多时，于诸善法自能增进，亦能令他增进善法，由自善法渐增进故，能令诸地渐得圆满，亦能安立诸有情类，令随所应住三乘果？”

佛告善现：“若诸法中有少实事，非但假立有名相者，则诸菩萨摩诃萨行深般若波罗蜜多时，应以善法自不增进，亦不令他增进善法。以诸法中无少实事，但有假立种种名相，是故菩萨摩诃萨行深般若波罗蜜多时，于诸善法自能增进，亦能令他增进善法，能以无相而为方便，圆满般若乃至布施波罗蜜多；能以无相而为方便，圆满四静虑、四无量、四无色定；能以无相而为方便，圆满四念住乃至八圣道支；能以无相而为方便，圆满内空乃至无性自性空；能以无相而为方便，圆满真如乃至不思议界；能以无相而为方便，圆满空、无相、无愿解脱门；能以无相而为方便，圆满八解脱乃至十遍处；能以无相而为方便，圆满菩萨摩诃萨地；能以无相而为方便，圆满一切陀罗尼门、三摩地门；能以无相而为方便，圆满五眼、六神通；能以无相而为方便，圆满如来十力乃至十八佛不共法；能以无相而为方便，圆满大慈、大悲、大喜、大舍；能以无相而为方便，圆满三十二大士相、八十随好；能以无相而为方便，圆满无忘失法、恒住舍性；能以无相而为方便，圆满一切智、道相智、一切相智；能以无相而为方便，圆满菩萨摩诃萨行及佛无上正等菩提；能以无相而为方便，圆满一切智智；能以无相而为方便，成熟有情、严净佛土。如是，善现，以一切法无少实事，但有假立种种名相，诸菩萨摩诃萨于中不起颠倒执著，能以无相而为方便，于诸善法自增进已，亦能令他增进善法。

“复次，善现，若诸法中，有毛端量实法相者，则诸菩萨摩诃萨行深般若波罗蜜多时，于一切法不应觉知无相、无念亦无作意无漏性已，证得无上正等菩提，安立有情于无漏法，以诸无漏法皆无相、无念、无作意故。如是，善现，诸菩萨摩诃萨行深般若波罗蜜多方便善巧，安立有情于无漏法，乃名真实饶益有情。”

具寿善现便白佛言：“若一切法真无漏性无相、无念、无作意者，何缘世尊于诸经中数作是说：此是有漏法，此是无漏法；此是世间法，此是出世法；此是有为法，此是无为法；此是声闻法，此是独觉法，此是菩萨法，此是如来法？”

佛告善现：“于意云何？有漏等法与无相等无漏法性有别异不？”

善现对曰：“不也，世尊。”

佛告善现：“于意云何？声闻等法与无相等无漏法性有别异不？”

善现对曰：“不也，世尊。”

佛告善现：“有漏等法岂不即是无相、无念亦无作意无漏法性？”

善现对曰：“如是，世尊。”

佛告善现：“诸预流果乃至无上正等菩提，岂不即是无相、无念亦无作意无漏法性？”

善现对曰：“如是，世尊。”

佛告善现：“由此当知，诸法皆是无相、无念亦无作意无漏法性。善现当知，若菩萨摩诃萨学一切法无相、无念亦无作意无漏性时，常能增长种种善法，所谓布施乃至般若波罗蜜多，广说乃至一切相智，成熟有情、严净佛土。诸如是等一切佛法，皆由修学无相无念亦无作意无漏法性而得增长。所以者何？诸菩萨摩诃萨除空、无相、无愿解脱门，更无有余要所学法。何以故？三解脱门总摄一切妙善法故。所以者何？空解脱门观一切法自相皆空，无相解脱门观一切法远离诸相，无愿解脱门观一切法远离所愿。诸菩萨摩诃萨依此三门，能摄一切殊胜善法；离此三门，所应修学殊胜善法皆不生长。

“复次，善现，若菩萨摩诃萨能学如是三解脱门，则能学五蕴，亦能学十二处，亦能学十八界，亦能学四圣谛，亦能学十二缘起，亦能学内空乃至无性自性空，亦能学真如乃至不思议界，亦能学布施波罗蜜多乃至般若波罗蜜多，广说乃至亦能学一切智、道相智、一切相智，亦能学成熟有情、严净佛土，亦能学诸余无量无边佛法。”

具寿善现便白佛言：“云何菩萨摩诃萨行深般若波罗蜜多时，能学五蕴？”

佛告善现：“若菩萨摩诃萨行深般若波罗蜜多时，能如实知色乃至识若相、若生灭、若真如，是名菩萨摩诃萨行深般若波罗蜜多时，能学五蕴。

“善现，云何菩萨摩诃萨如实知色相？谓菩萨摩诃萨如实知色毕竟有孔、毕竟有隙，犹如聚沫性不坚固，是名菩萨摩诃萨如实知色相。

“善现，云何菩萨摩诃萨如实知色生灭？谓菩萨摩诃萨如实知色生时无所从来，灭时无所至去，虽无来、无去而生灭相应，是名菩萨摩诃萨如实知色生灭。

“善现，云何菩萨摩诃萨如实知色真如？谓菩萨摩诃萨如实知色真如无生无灭、无来无去、无染无净、无增无减，常如其性不虚妄、不变易故名真如，是名菩萨摩诃萨如实知色真如。

“善现，云何菩萨摩诃萨如实知受相？谓菩萨摩诃萨如实知受毕竟如痈、毕竟如箭，速起速灭，犹如浮泡，虚伪不住，三和合起，是名菩萨摩诃萨如实知受相。

“善现，云何菩萨摩诃萨如实知受生灭？谓菩萨摩诃萨如实知受生时无所从来，灭时无所至去，虽无来、无去而生灭相应，是名菩萨摩诃萨如实知受生灭。

“善现，云何菩萨摩诃萨如实知受真如？谓菩萨摩诃萨如实知受真如无生无灭、无来无去、无染无净、无增无减，常如其性不虚妄、不变易故名真如，是名菩萨摩诃萨如实知受真如。

“善现，云何菩萨摩诃萨如实知想相？谓菩萨摩诃萨如实知想犹如阳焰水不可得，渴爱因缘妄起此想发假言说，是名菩萨摩诃萨如实知想相。

“善现，云何菩萨摩诃萨如实知想生灭？谓菩萨摩诃萨如实知想生时无所从来，灭时无所至去，虽无来、无去而生灭相应，是名菩萨摩诃萨如实知想生灭。

“善现，云何菩萨摩诃萨如实知想真如？谓菩萨摩诃萨如实知想真如无生无灭、无来无去、无染无净、无增无减，常如其性不虚妄、不变易故名真如，是名菩萨摩诃萨如实知想真如。

“善现，云何菩萨摩诃萨如实知行相？谓菩萨摩诃萨如实知行如芭蕉树，叶叶析除实不可得，是名菩萨摩诃萨如实知行相。

“善现，云何菩萨摩诃萨如实知行生灭？谓菩萨摩诃萨如实知行生时无所从来，灭时无所至去，虽无来、无去而生灭相应，是名菩萨摩诃萨如实知行生灭。

“善现，云何菩萨摩诃萨如实知行真如？谓菩萨摩诃萨如实知行真如无生无灭、无来无去、无染无净、无增无减，常如其性不虚妄、不变易故名真如，是名菩萨摩诃萨如实知行真如。

“善现，云何菩萨摩诃萨如实知识相？谓菩萨摩诃萨如实知识犹如幻事，众缘和合，假施设有，实不可得，谓如幻师或彼弟子，于四衢道幻作四军，所谓象军、马军、车军、步军，或复幻作诸余色类相，虽似有而无其实，识亦如是，实不可得，是名菩萨摩诃萨如实知识相。

“善现，云何菩萨摩诃萨如实知识生灭？谓菩萨摩诃萨如实知识生时无所从来，灭时无所至去，虽无来无去而生灭相应，是名菩萨摩诃萨如实知识生灭。

“善现，云何菩萨摩诃萨如实知识真如？谓菩萨摩诃萨如实知识真如无生无灭、无来无去、无染无净、无增无减，常如其性不虚妄、不变易故名真如，是名菩萨摩诃萨如实知识真如。”

具寿善现复白佛言：“云何菩萨摩诃萨行深般若波罗蜜多时，能学十二处？”

佛告善现：“若菩萨摩诃萨行深般若波罗蜜多时，如实知内处内处自性空，如实知外处外处自性空，是名菩萨摩诃萨行深般若波罗蜜多时，能学十二处。”

具寿善现复白佛言：“云何菩萨摩诃萨行深般若波罗蜜多时，能学十八界？”

佛告善现：“若菩萨摩诃萨行深般若波罗蜜多时，如实知眼界眼界自性空，广说乃至如实知意识界意识界自性空，是名菩萨摩诃萨行深般若波罗蜜多时，能学十八界。”

具寿善现复白佛言：“云何菩萨摩诃萨行深般若波罗蜜多时，能学四圣谛？”

佛告善现：“若菩萨摩诃萨行深般若波罗蜜多时，如实知苦是逼迫相，如实知集是生起相，如实知灭是寂静相，如实知道是远离相；又如实知苦、集、灭、道自性本空，远离二法，是圣者谛，苦等四谛即是真如，真如即是苦等四谛，无二无别唯真圣者能如实知，是名菩萨摩诃萨行深般若波罗蜜多时，能学四圣谛。”

具寿善现复白佛言：“云何菩萨摩诃萨行深般若波罗蜜多时，能学十二缘起？”

佛告善现：“若菩萨摩诃萨行深般若波罗蜜多时，如实知无明乃至老死无生无灭、无染无净、自性本空、远离二法，是名菩萨摩诃萨行深般若波罗蜜多时，能学十二缘起。”

具寿善现复白佛言：“云何菩萨摩诃萨行深般若波罗蜜多时，能学内空乃至无性自性空？”

佛告善现：“若菩萨摩诃萨行深般若波罗蜜多时，如实知内空乃至无性自性空皆无自性、都不可得而能安住，是名菩萨摩诃萨行深般若波罗蜜多时，能学内空乃至无性自性空。”

具寿善现复白佛言：“云何菩萨摩诃萨行深般若波罗蜜多时，能学真如乃至不思议界？”

佛告善现：“若菩萨摩诃萨行深般若波罗蜜多时，如实知真如乃至不思议界皆无戏论，都无分别而能安住，是名菩萨摩诃萨行深般若波罗蜜多时，能学真如乃至不思议界。”

具寿善现复白佛言：“云何菩萨摩诃萨行深般若波罗蜜多时，能学布施波罗蜜多乃至无量无边佛法？”

佛告善现：“若菩萨摩诃萨行深般若波罗蜜多时，如实知布施波罗蜜多乃至无量无边佛法无增无减、无染无净、无自性、不可得而能修习，是名菩萨摩诃萨行深般若波罗蜜多时，能学布施波罗蜜多乃至无量无边佛法。”

尔时，善现便白佛言：“若菩萨摩诃萨行深般若波罗蜜多时，如实了知色等诸法各别无乱，将无世尊以色等法坏真法界？所以者何？法界无二、无差别故。”

佛告善现：“若离法界余法可得，可言彼法能坏法界。然离法界无法可得，故无余法能坏法界。所以者何？诸佛、菩萨、独觉、声闻，知离法界无法可得。既知无法离于法界，亦不为他施设宣说，是故法界无能坏者。如是，善现，诸菩萨摩诃萨行深般若波罗蜜多，应学法界无二、无别不可坏相。”

具寿善现复白佛言：“若菩萨摩诃萨欲学法界当于何学？”

佛告善现：“若菩萨摩诃萨欲学法界，当于一切法学。所以者何？以一切法皆入法界故。”

具寿善现复白佛言：“何因缘故，说一切法皆入法界？”

佛告善现：“如来出世、若不出世，诸法法尔皆入法界无差别相，不由佛说。所以者何？若善法若非善法、若有漏法若无漏法、若世间法若出世法、若有为法若无为法，如是等一切法无不皆入无相、无为性空法界。是故，善现，诸菩萨摩诃萨行深般若波罗蜜多时，欲学法界当学一切法，若学一切法即学法界。”

具寿善现复白佛言：“若一切法皆入法界无二、无别，诸菩萨摩诃萨云何当学六波罗蜜多？云何当学四静虑、四无量、四无色定？云何当学四念住乃至八圣道支？云何当学内空乃至无性自性空？云何当学真如乃至不思议界？云何当学苦、集、灭、道圣谛？云何当学空、无相、无愿解脱门？云何当学八解脱乃至十遍处？云何当学极喜地乃至法云地？云何当学陀罗尼门、三摩地门？云何当学五眼、六神通？云何当学如来十力乃至十八佛不共法？云何当学大慈、大悲、大喜、大舍？云何当学无忘失法、恒住舍性？云何当学一切智、道相智、一切相智？云何当学成满三十二相、八十随好？云何当学生刹帝利大族乃至居士大族？云何当学生四大王众天乃至他化自在天？云何当学生梵众天乃至广果天？云何当学生无想有情天法而不乐生彼？云何当学生净居天法而不乐生彼？云何当学生空无边处天乃至非想非非想处天法而不乐生彼？云何当学初发菩提心乃至第十发菩提心？云何当学趣入菩萨正性离生？云何当学一切声闻及独觉地而不作证？云何当学成熟有情、严净佛土？云何当学诸陀罗尼及无碍辩？云何当学一切菩萨摩诃萨道及佛无上正等菩提？如是学已，知一切法一切种相，便能证得一切智智。

“复次，世尊，非法界中有如是等种种分别，将无菩萨摩诃萨众，由此分别行于颠倒，无戏论中起诸戏论？何以故？真法界中都无分别戏论事故。

“复次，世尊，法界非色、受、想、行、识，亦不离色、受、想、行、识，色乃至识即是法界，法界即是色乃至识，广说乃至法界非有为、无为法，亦不离有为、无为法，有为、无为法即是法界，法界即是有为、无为法。”

佛告善现：“如是，如是，如汝所说，真法界中无一切种分别戏论，法界非色、受、想、行、识，亦不离色、受、想、行、识，法界即色、受、想、行、识，色、受、想、行、识即法界，广说乃至法界非有为、无为法，亦不离有为、无为法，法界即有为、无为法，有为、无为法即法界。

“复次，善现，诸菩萨摩诃萨行深般若波罗蜜多时，若见有法离法界者，便非正趣所求无上正等菩提。是故，善现，诸菩萨摩诃萨行深般若波罗蜜多时，不见诸法离真法界。

“善现当知，诸菩萨摩诃萨行深般若波罗蜜多时，知一切法即真法界，方便善巧无名相法，为诸有情寄名相说，谓此是色、受、想、行、识，此是眼处乃至意处，此是色处乃至法处，此是眼界乃至意界，此是色界乃至法界，此是眼识界乃至意识界，此是眼触乃至意触，此是眼触为缘所生诸受乃至意触为缘所生诸受，此是地界乃至识界，此是因缘乃至增上缘，此是从缘所生诸法，此是无明乃至老死，此是善法、非善法，此是有漏法、无漏法，此是世间法、出世间法，此是有为法、无为法，此是布施乃至般若波罗蜜多，广说乃至此是无上正等菩提。

“如工幻师或彼弟子，执持少物于众人前，幻作种种异类色像，谓或幻作男女、大小；或复幻作象、马、牛、羊、驼、驴、鸡等种种禽兽；或复幻作城邑、聚落、园林、池沼，种种庄严甚可爱乐；或复幻作衣服、饮食、房舍、卧具、华香、璎珞、种种珍奇、财谷、库藏；或复幻作无量种类伎乐、俳优令无量人欢娱受乐；或复幻作种种形相令行布施、或令持戒、或令修忍、或令精进、或令习定、或令学慧；或复现生刹帝利大族乃至居士大族；或复幻作诸山、大海、妙高山王、轮围山等；或复现生四大王众天乃至非想非非想处天；或复现作预流、一来、不还、阿罗汉、独觉；或复现作菩萨摩诃萨，从初发心修行布施乃至般若波罗蜜多，修行四静虑、四无量、四无色定，修行四念住乃至八圣道支，修行空、无相、无愿解脱门，学住内空乃至无性自性空，学住真如乃至不思议界，学住苦、集、灭、道圣谛，趣入菩萨正性离生，修行极喜地乃至法云地，引发种种殊胜神通，放大光明照诸世界，严净佛土，成熟有情，游戏一切静虑、解脱、等持、等至，修行种种诸佛功德；或复幻作如来形像，具三十二大丈夫相，八十随好圆满庄严，成就十力、四无所畏、四无碍解、十八佛不共法、大慈、大悲、大喜、大舍及余无量无边功德。

“如是幻师或彼弟子，为惑他故在众人前，幻作此等诸幻化事。其中无智男女大小见是事已，咸惊叹言：‘奇哉！此人善学众伎，能作种种甚希有事，乃至能作如来之身相好庄严，具诸功德，自显伎能。’其中有智见此事已，作是思惟：‘甚为神异，如何此人能现是事？其中虽无实法可得，而令众人迷谬欢乐，于无实物起实物想。’唯有智者了达皆空，虽有见闻而无执著。

“诸菩萨摩诃萨亦复如是，行深般若波罗蜜多，虽不见法界离诸法有，亦不见诸法离法界有，不见有情及彼施设实有可得，而能发生方便善巧，自修行六波罗蜜多，亦劝他修行六波罗蜜多，无倒称扬修行六波罗蜜多法，欢喜赞叹修行六波罗蜜多者；广说乃至自圆满一切相智，亦劝他圆满一切相智，无倒称扬圆满一切相智法，欢喜赞叹圆满一切相智者；自圆满三十二相、八十随好，亦劝他圆满三十二相、八十随好，无倒称扬圆满三十二相、八十随好法，欢喜赞叹圆满三十二相、八十随好者。

“善现当知，若真法界，初、中、后际有差别者，则诸菩萨摩诃萨行深般若波罗蜜多时，不能施设方便善巧，为诸有情说真法界，严净佛土，成熟有情，修诸菩萨摩诃萨行，证得无上正等菩提，转妙法轮度有情众；以真法界，初、中、后际常无差别，是故菩萨摩诃萨行深般若波罗蜜多时，施设种种方便善巧，为诸有情说真法界，严净佛土，成熟有情，修诸菩萨摩诃萨行，证得无上正等菩提，转妙法轮度有情众。”

## 大般若波罗蜜多经卷第五百三十三

### 第三分施等品第二十九之二

尔时，具寿善现白佛言：“世尊，若诸有情及彼施设，皆毕竟不可得，诸菩萨摩诃萨为谁故行甚深般若波罗蜜多？”

佛告善现：“诸菩萨摩诃萨但以实际为量故，行甚深般若波罗蜜多。善现当知，若有情际异实际者，诸菩萨摩诃萨则不应行甚深般若波罗蜜多；以有情际不异实际，是故菩萨摩诃萨众行深般若波罗蜜多。复次，善现，诸菩萨摩诃萨行深般若波罗蜜多时，以不坏实际法，安立有情令住实际。”

具寿善现便白佛言：“若有情际即是实际，云何菩萨摩诃萨行深般若波罗蜜多时，以不坏实际法，安立有情令住实际？世尊，若菩萨摩诃萨行深般若波罗蜜多时，安立有情令住实际，则为安立实际令住实际；若安立实际令住实际，则为安立自性令住自性。然理不应安立自性令住自性，如何可说诸菩萨摩诃萨行深般若波罗蜜多时，以不坏实际法，安立有情令住实际？”

佛告善现：“理实不应安立实际令住实际，亦复不应安立自性令住自性。然诸菩萨摩诃萨行深般若波罗蜜多时，有方便善巧故，能安立有情令住实际，而有情际不异实际。如是，善现，有情际与实际无二无别。”

具寿善现复白佛言：“何等名为诸菩萨摩诃萨行深般若波罗蜜多时方便善巧，由此方便善巧力故，安立有情令住实际，而能不坏实际之相？”

佛告善现：“诸菩萨摩诃萨行深般若波罗蜜多时，从初发心，成就如是方便善巧；由此方便善巧力故，安立有情令住布施。彼诸有情住布施已，为说布施前、中、后际无差别相，谓作是言：‘如是布施前、中、后际无不皆空，施者、受者、施所得果亦复皆空，如是一切于实际中皆无所有、都不可得。汝等莫执布施、施者、受者、施果、实际各异。汝等若能不执布施、施者、受者、施果、实际各各有异，所修施福则趣甘露得甘露果，必以甘露而为后边。’

“复作是言：‘汝等用此所修施福，勿取色蕴乃至识蕴，勿取眼处乃至意处，勿取色处乃至法处，勿取眼界乃至意界，勿取色界乃至法界，勿取眼识界乃至意识界，勿取眼触乃至意触，勿取眼触为缘所生诸受乃至意触为缘所生诸受，勿取地界乃至识界，勿取因缘乃至增上缘，勿取从缘所生诸法，勿取无明乃至老死，勿取布施乃至般若波罗蜜多，勿取内空乃至无性自性空，勿取真如乃至不思议界，勿取苦、集、灭、道圣谛，勿取四念住乃至八圣道支，勿取四静虑、四无量、四无色定，勿取空、无相、无愿解脱门，勿取八解脱乃至十遍处，勿取净观地乃至如来地，勿取极喜地乃至法云地，勿取一切陀罗尼门、三摩地门，勿取五眼、六神通，勿取如来十力乃至十八佛不共法，勿取大慈、大悲、大喜、大舍，勿取三十二大士相、八十随好，勿取无忘失法、恒住舍性，勿取一切智、道相智、一切相智，勿取预流果乃至独觉菩提，勿取菩萨摩诃萨行，勿取无上正等菩提，勿取有漏及无漏法，勿取世间及出世法，勿取有为及无为法。所以者何？一切布施，布施性空；一切施者，施者性空；一切受者，受者性空；一切施果，施果性空。空中布施、施者、受者及诸施果皆不可得。何以故？如是诸法差别，自性皆毕竟空。毕竟空中，如是诸法不可得故，由此诸法不可得故，余所取法亦不可得。’

“复次，善现，诸菩萨摩诃萨行深般若波罗蜜多时，从初发心成就如是方便善巧；由此方便善巧力故，安立有情令住净戒。彼诸有情住净戒已，复作是言：‘汝等今者于诸有情应深慈愍，离害生命，广说乃至应离邪见修行正见。所以者何？如是诸法都无自性，汝等不应分别执著。汝等复应如理观察，何法名生欲害其命？复以何缘而害其命？广说乃至何法名为所邪见境欲起邪见？复以何缘而起邪见？如是一切自性皆空。’

“善现当知，是菩萨摩诃萨行深般若波罗蜜多时，成就如是方便善巧，善能成熟诸有情类，以无量门为说布施及净戒果俱不可得，令知布施及净戒果自性俱空。彼既了知所修布施及净戒果自性空已，能于其中不生执著，由不执著心无散乱，无散乱故能发妙慧，由此妙慧永断随眠及诸缠已，入无余依般涅槃界。

“善现当知，如是所说皆依世俗不依胜义。所以者何？空中无有少法可得，若已涅槃、若今涅槃、若当涅槃、若涅槃者、若由此故而得涅槃，如是一切都无所有、皆毕竟空，毕竟空性即是涅槃，离此涅槃无别实法。

“复次，善现，诸菩萨摩诃萨行深般若波罗蜜多时，从初发心成就如是方便善巧；由此方便善巧力故，见诸有情心多忿恚，深生慈愍方便教诫，作如是言：‘汝等今者，应修安忍，乐安忍法，调伏其心受安忍行。汝所瞋法，自性皆空，如何于中而生忿恚？汝等复应如理观察：我由何法而生忿恚？谁能忿恚？忿恚于谁？如是诸法本性皆空，本性空法未曾不空。如是空性，非如来作，非菩萨作，非独觉作，非声闻作，亦非龙神广说乃至人非人作，亦非四大王众天乃至非想非非想处天作。汝等复应如理观察如是忿恚由何而生？为属于谁？复于谁起？当获何果？现得何利？是一切法本性皆空，非空性中有所忿恚，故应安忍以自饶益。’

“如是，善现，诸菩萨摩诃萨行深般若波罗蜜多时，成就最胜方便善巧，安立有情于性空理、性空因果，渐以无上正等菩提示现、劝导、赞励、庆喜，令善安住疾能证得。

“善现当知，如是所说皆依世俗不依胜义。所以者何？本性空中，能得、所得、得时、得处皆非实有。

“善现当知，是名实际本性空理。诸菩萨摩诃萨为欲饶益诸有情类，依此实际本性空理，行深般若波罗蜜多，不得有情及彼施设。所以者何？以一切法离诸有情，有情离故法不可得，法及有情相待安立，依胜义说一切皆空。

“复次，善现，诸菩萨摩诃萨行深般若波罗蜜多时，从初发心成就如是方便善巧；由此方便善巧力故，见诸有情身心懈怠退失精进，方便劝导令其发起身心精进修诸善法，作如是言：‘诸善男子，应深信受本性空中无懈怠法、无懈怠者、无懈怠处、无懈怠时、无由此法发生懈怠，如是一切皆本性空、不越空理。汝等应发身心精进，舍诸懈怠勤修善法，谓修布施乃至般若波罗蜜多，若修四静虑、四无量、四无色定，若修四念住乃至八圣道支，若修空、无相、无愿解脱门，若住内空乃至无性自性空，若住真如乃至不思议界，若住苦、集、灭、道圣谛，若修八解脱乃至十遍处，若修净观地乃至如来地，若修极喜地乃至法云地，若修一切陀罗尼门、三摩地门，若修五眼、六神通，若修如来十力乃至十八佛不共法，若修大慈、大悲、大喜、大舍，若修三十二大士相、八十随好，若修无忘失法、恒住舍性，若修一切智、道相智、一切相智，若修预流果乃至独觉菩提，若修一切菩萨摩诃萨行，若修诸佛无上正等菩提，若修诸余无量无边佛法，应勤精进莫生懈怠，若生懈怠受苦无穷。诸善男子，是一切法本性皆空无诸障碍，汝等应观本性空理无障碍中无懈怠法、无懈怠者，此处时缘亦不可得。’

“如是，善现，诸菩萨摩诃萨行深般若波罗蜜多时，成就殊胜方便善巧，安立有情令住诸法本性空理，虽令安住而无二想。所以者何？本性空理无二无别，非无二法可于其中而作二想。

“复次，善现，是菩萨摩诃萨行深般若波罗蜜多，依本性空教诫教授诸有情类令勤修学。谓作是言：‘诸善男子，汝于善法当勤修学，若修布施乃至般若波罗蜜多时，于此诸法不应思惟二、不二相，广说乃至若修诸余无量无边佛法时，于此诸法不应思惟二、不二相。所以者何？诸善男子，如是诸法皆本性空，本性空理不应思惟二、不二相。’

“如是，善现，诸菩萨摩诃萨行深般若波罗蜜多，成就殊胜方便善巧，行菩萨行成熟有情。诸有情类既成熟已，随其所应渐次安立，或令住预流果，或令住一来果，或令住不还果，或令住阿罗汉果，或令住独觉菩提，或令住种种菩萨摩诃萨位，或令住诸佛无上正等菩提。

“复次，善现，诸菩萨摩诃萨行深般若波罗蜜多时，从初发心成就如是方便善巧；由此方便善巧力故，见诸有情心多散乱，于诸欲境不摄诸根，发起种种不寂静业，见已方便教诫教授令入胜定，谓作是言：‘来！善男子，汝应修习胜三摩地，勿起散乱及胜定想。所以者何？如是诸法皆本性空，本性空中无法可得或名散乱或名一心。汝等若能住此胜定，所作善事皆疾成满，亦随所欲住本性空。何等名为所作善事？谓起净胜身、语、意业，若修布施乃至般若波罗蜜多，广说乃至若修菩萨摩诃萨行及佛无上正等菩提，若成熟有情、严净佛土。如是一切净胜善法，由胜定力皆疾成办，及随所愿住本性空。’

“如是，善现，诸菩萨摩诃萨行深般若波罗蜜多方便善巧，为欲饶益诸有情故，从初发心乃至究竟，求作善利常无间断；为欲利乐诸有情故，从一佛国至一佛国，亲近供养诸佛世尊，于诸佛所听受正法，舍身受身经无数劫，乃至无上正等菩提，于其中间终不忘失。是菩萨摩诃萨得陀罗尼身、语、意根常无退减。所以者何？是菩萨摩诃萨恒具善修一切相智，诸有所作能善思量。由具善修一切相智，诸有所作能善思量，于一切道皆能修习，谓声闻道、若独觉道、若菩萨道、若如来道、若胜天道、若胜人道、若诸菩萨胜神通道。是菩萨摩诃萨由住殊胜神通道故，常作有情诸饶益事；虽经诸趣生死轮回，而胜神通常无退减；由无退减异熟神通，恒作自他胜饶益事。如是，善现，诸菩萨摩诃萨行深般若波罗蜜多，住本性空方便善巧，能善饶益诸有情类。

“复次，善现，诸菩萨摩诃萨行深般若波罗蜜多时，从初发心成就如是方便善巧；由此方便善巧力故，住本性空见诸有情智慧薄劣，愚痴颠倒造诸恶业，教诫教授方便引入甚深般若波罗蜜多。作如是言：‘诸善男子，应修般若波罗蜜多，观一切法本性皆空。汝等若能修此般若波罗蜜多，观一切法本性皆空，诸所修行身、语、意业，皆趣甘露得甘露果，必以甘露而为后边。诸善男子，是一切法本性皆空，本性空中有情及法虽不可得，而所修行亦无退失。何以故？善男子，本性空理非增非减，本性空中无增减法、无增减者。所以者何？本性空理非有自性、非无自性，离诸分别，绝诸戏论故。于此中无增减法、无增减者，由此所作亦无退失，是故汝等应修般若波罗蜜多，观本性空作所应作。’

“如是，善现，诸菩萨摩诃萨行深般若波罗蜜多方便善巧，教诫教授诸有情类，令入般若波罗蜜多住本性空修诸善业。

“善现当知，是菩萨摩诃萨如是教诫教授有情修诸善业常无懈废，谓自常行十善业道，亦劝他常行十善业道；自常受持五近事戒，亦劝他常受持五近事戒；自常受持八近住戒，亦劝他常受持八近住戒；自常受持诸出家戒，亦劝他常受持诸出家戒；自常修行四静虑、四无量、四无色定，亦劝他常修行四静虑、四无量、四无色定；自常修行四念住乃至八圣道支，亦劝他常修行四念住乃至八圣道支；自常修行空、无相、无愿解脱门，亦劝他常修行空、无相、无愿解脱门；自常修行布施乃至般若波罗蜜多，亦劝他常修行布施乃至般若波罗蜜多；自常安住内空乃至无性自性空，亦劝他常安住内空乃至无性自性空；自常安住真如乃至不思议界，亦劝他常安住真如乃至不思议界；自常安住苦、集、灭、道圣谛，亦劝他常安住苦、集、灭、道圣谛；自常修行八解脱乃至十遍处，亦劝他常修行八解脱乃至十遍处；自常修行诸菩萨地，亦劝他常修行诸菩萨地；自常修行陀罗尼门、三摩地门，亦劝他常修行陀罗尼门、三摩地门；自常修学五眼、六神通，亦劝他常修学五眼、六神通；自常修学如来十力乃至十八佛不共法，亦劝他常修学如来十力乃至十八佛不共法；自常修学大慈、大悲、大喜、大舍，亦劝他常修学大慈、大悲、大喜、大舍；自常修学无忘失法、恒住舍性，亦劝他常修学无忘失法、恒住舍性；自常修学一切智、道相智、一切相智，亦劝他常修学一切智、道相智、一切相智；自常修学三十二大士相、八十随好，亦劝他常修学三十二大士相、八十随好；自常发起预流果智乃至独觉菩提智，而不住预流果乃至独觉菩提，亦劝他常发起预流果智乃至独觉菩提智，或令住预流果乃至独觉菩提；自常发起诸菩萨摩诃萨行，亦劝他常发起诸菩萨摩诃萨行；自常发起诸佛无上正等菩提道，亦劝他常发起诸佛无上正等菩提道。

“如是，善现，诸菩萨摩诃萨行深般若波罗蜜多，方便善巧自修善业常无懈废，教诫教授诸有情类令修善业常无懈废。

“善现，是名诸菩萨摩诃萨行深般若波罗蜜多时方便善巧。由此方便善巧力故，安立有情令住实际，而能不坏实际之相，疾证无上正等菩提。”

尔时，善现复白佛言：“若一切法皆本性空，本性空中有情及法俱不可得，由此于中亦无非法，云何菩萨摩诃萨为诸有情求疾证得一切智智？”

佛告善现：“如是，如是，如汝所说，诸所有法皆本性空，本性空中有情及法俱不可得，由此于中亦无非法。善现当知，若一切法本性不空，诸菩萨摩诃萨行深般若波罗蜜多时，不应安住本性空理，求疾证得一切智智，为饶益有情说本性空法；以一切法皆本性空，是故菩萨摩诃萨行深般若波罗蜜多时，住一切法本性空理，求疾证得一切智智，为饶益有情说本性空法。

“何等诸法本性皆空，而诸菩萨摩诃萨行深般若波罗蜜多时，如实了知本性空已，住本性空为他说法？善现当知，色乃至识皆本性空，眼处乃至意处皆本性空，色处乃至法处皆本性空，眼界乃至意界皆本性空，色界乃至法界皆本性空，眼识界乃至意识界皆本性空，眼触乃至意触皆本性空，眼触为缘所生诸受乃至意触为缘所生诸受皆本性空，地界乃至识界皆本性空，因缘乃至增上缘皆本性空，从缘所生诸法皆本性空，无明乃至老死皆本性空，布施乃至般若波罗蜜多皆本性空，内空乃至无性自性空皆本性空，真如乃至不思议界皆本性空，苦、集、灭、道圣谛皆本性空，四静虑、四无量、四无色定皆本性空，四念住乃至八圣道支皆本性空，空、无相、无愿解脱门皆本性空，八解脱乃至十遍处皆本性空，净观地乃至如来地皆本性空，极喜地乃至法云地皆本性空，陀罗尼门、三摩地门皆本性空，五眼、六神通皆本性空，如来十力乃至十八佛不共法皆本性空，大慈、大悲、大喜、大舍皆本性空，无忘失法、恒住舍性皆本性空，一切智、道相智、一切相智皆本性空，三十二大士相、八十随好皆本性空，预流果乃至独觉菩提皆本性空，一切菩萨摩诃萨行皆本性空，诸佛无上正等菩提皆本性空，永断一切烦恼所知习气相续皆本性空，一切智智皆本性空。诸菩萨摩诃萨行深般若波罗蜜多时，如实了知色等五蕴广说乃至一切智智本性空已，住本性空为诸有情宣说如是本性空法。

“复次，善现，若内空性本性不空，乃至无性自性空性本性不空，则诸菩萨摩诃萨行深般若波罗蜜多时，不应为诸有情说一切法本性皆空，若作是说便为坏本性空。然本性空理不可坏，非常非断。所以者何？本性空理无方无处，无所从来亦无所去。如是空理亦名法住，此中无法、无聚无散、无减无增、无生无灭、无染无净，是一切法本所住性。诸菩萨摩诃萨安住其中，求疾证得一切智智，不见有法有所求证，不见有法无所求证，以一切法都无所住故名法住。诸菩萨摩诃萨安住此中，行深般若波罗蜜多，见一切法本性空已，定于无上正等菩提得不退转。所以者何？是菩萨摩诃萨不见有法能为障碍，见一切法无障碍故，便于无上正等菩提不生疑惑故不退转。

“复次，善现，诸菩萨摩诃萨住一切法本性空中，观本性空都无所得，谓我、有情广说乃至知者、见者及彼施设皆不可得，色乃至识及彼施设亦不可得，眼处乃至意处及彼施设亦不可得，色处乃至法处及彼施设亦不可得，眼界乃至意界及彼施设亦不可得，色界乃至法界及彼施设亦不可得，眼识界乃至意识界及彼施设亦不可得，眼触乃至意触及彼施设亦不可得，眼触为缘所生诸受乃至意触为缘所生诸受及彼施设亦不可得，地界乃至识界及彼施设亦不可得，因缘乃至增上缘及彼施设亦不可得，从缘所生诸法及彼施设亦不可得，无明乃至老死及彼施设亦不可得，布施乃至般若波罗蜜多及彼施设亦不可得，内空乃至无性自性空及彼施设亦不可得，真如乃至不思议界及彼施设亦不可得，苦、集、灭、道圣谛及彼施设亦不可得，四念住乃至八圣道支及彼施设亦不可得，四静虑、四无量、四无色定及彼施设亦不可得，空、无相、无愿解脱门及彼施设亦不可得，八解脱乃至十遍处及彼施设亦不可得，净观地乃至如来地及彼施设亦不可得，极喜地乃至法云地及彼施设亦不可得，陀罗尼门、三摩地门及彼施设亦不可得，五眼、六神通及彼施设亦不可得，如来十力乃至十八佛不共法及彼施设亦不可得，大慈、大悲、大喜、大舍及彼施设亦不可得，无忘失法、恒住舍性及彼施设亦不可得，一切智、道相智、一切相智及彼施设亦不可得，预流果乃至独觉菩提及彼施设亦不可得，一切菩萨摩诃萨行、诸佛无上正等菩提及彼施设亦不可得，有漏、无漏法及彼施设亦不可得，世间、出世间法及彼施设亦不可得，有为、无为法及彼施设亦不可得，三十二大士相、八十随好及彼施设亦不可得。

“善现当知，如有如来、应、正等觉化作四众，谓苾刍、苾刍尼、邬波索迦、邬波斯迦。假使化佛或经一劫或一劫余，为化四众宣说正法。于意云何？如是化众，颇有能得或预流果、或一来果、或不还果、或阿罗汉果、或独觉菩提、或得无上正等菩提不退记不？”

善现对曰：“不也，世尊。所以者何？是诸化众都无实事，非无实法可有得果、不退转记。”

佛告善现：“诸法亦尔，皆本性空都无实事，于中何等菩萨摩诃萨为何等有情说何等法，可令证得或预流果乃至或得不退转记？

“善现当知，诸菩萨摩诃萨虽为有情宣说空法，而诸有情实不可得；哀愍彼堕颠倒法故，拔济令住无颠倒法。无颠倒者谓无分别，无分别者无颠倒故；若有分别则有颠倒，彼等流故。善现当知，颠倒即是无颠倒法，无颠倒中无我、有情广说乃至知者、见者，亦无色蕴乃至识蕴，乃至亦无三十二相、八十随好。

“善现当知，此无所有即本性空。诸菩萨摩诃萨行深般若波罗蜜多时，安住此中，见诸有情堕颠倒想，方便善巧令得解脱，谓令解脱无我、我想广说乃至无知见者、知见者想，亦令解脱无色、色想广说乃至无八十随好、八十随好想，亦令解脱五取蕴等诸有漏法，亦令解脱四念住等诸无漏法。所以者何？四念住等诸无漏法非如胜义，无生、无灭、无相、无为、无戏论、无分别，是故亦应解脱彼法。真胜义者即本性空，此本性空即是诸佛所证无上正等菩提。

“善现当知，此中无我乃至见者可得，亦无色蕴乃至识蕴可得，亦无眼处乃至意处可得，亦无色处乃至法处可得，亦无眼界乃至意界可得，亦无色界乃至法界可得，亦无眼识界乃至意识界可得，亦无眼触乃至意触可得，亦无眼触为缘所生诸受乃至意触为缘所生诸受可得，亦无地界乃至识界可得，亦无因缘乃至增上缘可得，亦无从缘所生诸法可得，亦无无明乃至老死可得，亦无布施乃至般若波罗蜜多可得，亦无内空乃至无性自性空可得，亦无真如乃至不思议界可得，亦无苦、集、灭、道圣谛可得，亦无四念住乃至八圣道支可得，亦无四静虑、四无量、四无色定可得，亦无空、无相、无愿解脱门可得，亦无八解脱乃至十遍处可得，亦无净观地乃至如来地可得，亦无极喜地乃至法云地可得，亦无陀罗尼门、三摩地门可得，亦无五眼、六神通可得，亦无如来十力乃至十八佛不共法可得，亦无大慈、大悲、大喜、大舍可得，亦无无忘失法、恒住舍性可得，亦无一切智、道相智、一切相智可得，亦无预流果乃至独觉菩提可得，亦无菩萨摩诃萨行、诸佛无上正等菩提可得，亦无三十二大士相、八十随好可得。

“善现当知，诸菩萨摩诃萨不为无上正等菩提道故，求趣无上正等菩提，唯为诸法本性空故，求趣无上正等菩提。是本性空前、中、后际常本性空，未尝不空。诸菩萨摩诃萨住本性空波罗蜜多，为欲解脱诸有情类，执有情想及法想故行道相智。是菩萨摩诃萨行道相智时即行一切道，谓声闻道、若独觉道、若菩萨道、若如来道。

“善现当知，是菩萨摩诃萨于一切道得圆满已，成熟有情，严净佛土，留诸寿行，趣证无上正等菩提，既证无上正等菩提，能令佛眼常不断坏。何谓佛眼？谓本性空。过去、未来、现在诸佛住十方界，为诸有情宣说正法，无不皆用此本性空而为佛眼。

“善现当知，必无诸佛离本性空而出世者，诸佛出世无不皆说本性空义，所化有情要闻佛说本性空义，乃入圣道得圣道果，离本性空无别方便。

“是故，善现，诸菩萨摩诃萨欲疾证得一切智智，应正安住本性空理，修行六种波罗蜜多及余菩萨摩诃萨行。若正安住本性空理，修行六种波罗蜜多及余菩萨摩诃萨行，终不退失一切智智，常能饶益一切有情。”

具寿善现便白佛言：“诸菩萨摩诃萨甚奇希有，虽行一切法本性皆空，而于本性空尝无失坏，谓不执色、受、想、行、识异本性空，乃至不执诸佛无上正等菩提异本性空。世尊，色即是本性空，本性空即是色，乃至诸佛无上正等菩提即是本性空，本性空即是诸佛无上正等菩提。”

佛告善现：“如是，如是，如汝所说，诸菩萨摩诃萨甚奇希有，虽行一切法皆本性空，而于本性空尝无失坏。

“善现当知，色不异本性空，本性空不异色，色即是本性空，本性空即是色，乃至诸佛无上正等菩提不异本性空，本性空不异诸佛无上正等菩提，诸佛无上正等菩提即是本性空，本性空即是诸佛无上正等菩提。

“善现当知，若色异本性空，本性空异色，色非本性空，本性空非色，乃至诸佛无上正等菩提异本性空，本性空异诸佛无上正等菩提，诸佛无上正等菩提非本性空，本性空非诸佛无上正等菩提者，则诸菩萨摩诃萨行深般若波罗蜜多时，不应观一切法皆本性空，亦不应能证得一切智智。

“善现当知，以色不异本性空，本性空不异色，色即是本性空，本性空即是色，乃至诸佛无上正等菩提不异本性空，本性空不异诸佛无上正等菩提，诸佛无上正等菩提即是本性空，本性空即是诸佛无上正等菩提故，诸菩萨摩诃萨行深般若波罗蜜多时，观一切法皆本性空，而能证得一切智智。所以者何？离本性空无有一法是实、是常、可坏、可断，本性空中亦无一法是实、是常、可坏、可断。但诸愚夫迷谬颠倒起别异想，谓分别色异本性空，乃至分别诸佛无上正等菩提异本性空。是诸愚夫分别诸法与本性空有差别故，不如实知色，不如实知受、想、行、识；由不知故便执著色，执著受、想、行、识；由执著故便于色计我、我所，于受、想、行、识计我、我所；由妄计故著内外物，受后身色、受、想、行、识，由此不能解脱诸趣生老病死愁忧苦恼，往来三有轮转无穷。

“由此因缘，诸菩萨摩诃萨住本性空波罗蜜多，行深般若波罗蜜多，不执受色，亦不坏色若空若不空，乃至不执受诸佛无上正等菩提，亦不坏诸佛无上正等菩提若空若不空。所以者何？色不坏空，空不坏色，谓此是色，此是空，乃至诸佛无上正等菩提不坏空，空不坏诸佛无上正等菩提，谓此是诸佛无上正等菩提，此是空。譬如虚空不坏虚空，内虚空界不坏外虚空界，外虚空界不坏内虚空界；如是，善现，色不坏空，空不坏色，乃至诸佛无上正等菩提不坏空，空不坏诸佛无上正等菩提。所以者何？如是诸法俱无自性，不可分别谓此是空，此是不空，以一切法皆本性空，本性空中无差别故。”

## 大般若波罗蜜多经卷第五百三十四

### 第三分施等品第二十九之三

尔时，善现复白佛言：“若一切法皆本性空，本性空中都无差别，诸菩萨摩诃萨为何所住发趣无上正等菩提，作是愿言‘我当趣证广大无上正等菩提，转妙法轮度有情众’？世尊，无上正等菩提广大甚深，无二行相、非二行相而能证得，诸菩萨摩诃萨云何能证所求无上正等菩提？唯愿如来哀愍为说！”

佛告善现：“如是，如是，如汝所说，诸佛无上正等菩提广大甚深，无二行相、非二行相而能证得。所以者何？菩提无二亦无分别，若于菩提行于二相、有分别者，必不能证广大无上正等菩提。

“善现当知，诸菩萨摩诃萨不于菩提行于二相，亦不分别，都无所住，发趣无上正等菩提。诸菩萨摩诃萨于诸法中不行二相，亦不分别，都无所行，便能趣证广大无上正等菩提。

“善现当知，诸菩萨摩诃萨所求无上正等菩提，非行二相而能证得。诸菩萨摩诃萨所有菩提都无行处，谓不行色、受、想、行、识，不行眼处乃至意处，不行色处乃至法处，不行眼界乃至意界，不行色界乃至法界，不行眼识界乃至意识界，不行眼触乃至意触，不行眼触为缘所生诸受乃至意触为缘所生诸受，不行地界乃至识界，不行因缘乃至增上缘，不行从缘所生诸法，不行无明乃至老死，不行布施乃至般若波罗蜜多，不行内空乃至无性自性空，不行真如乃至不思议界，不行苦、集、灭、道圣谛，不行四念住乃至八圣道支，不行四静虑、四无量、四无色定，不行空、无相、无愿解脱门，不行八解脱乃至十遍处，不行净观地乃至如来地，不行极喜地乃至法云地，不行陀罗尼门、三摩地门，不行五眼、六神通，不行如来十力乃至十八佛不共法，不行大慈、大悲、大喜、大舍，不行三十二大士相、八十随好，不行无忘失法、恒住舍性，不行一切智、道相智、一切相智，不行预流果乃至独觉菩提，不行菩萨摩诃萨行，不行无上正等菩提。所以者何？诸菩萨摩诃萨所有菩提，不缘名声执我、我所，谓彼菩提不作是念：‘我行于色、受、想、行、识乃至无上正等菩提。’

“复次，善现，诸菩萨摩诃萨所有菩提，非取故行、非舍故行，于一切法无所分别。”

具寿善现便白佛言：“若菩萨摩诃萨所有菩提，非取故行、非舍故行，于一切法无所分别，诸菩萨摩诃萨所有菩提当行何处？”

佛告善现：“于意云何？诸佛化身所有菩提当行何处？为取故行？为舍故行？”

善现对曰：“不也，世尊。诸佛化身，实无所有，云何可说所有菩提于是处行若取、若舍？”

佛告善现：“于意云何？诸阿罗汉梦中菩提当行何处？为取故行？为舍故行？”

善现对曰：“不也，世尊。诸阿罗汉烦恼永尽，惛沉、睡眠、盖缠俱灭，毕竟无梦，云何当有梦中菩提于是处行若取、若舍？”

佛告善现：“如是，如是，如汝所说，诸菩萨摩诃萨行深般若波罗蜜多，所有菩提亦复如是，非取故行、非舍故行，都无行处，达一切法本性空故。”

具寿善现复白佛言：“若菩萨摩诃萨行深般若波罗蜜多，所有菩提非取故行、非舍故行，都无行处，谓不行色、受、想、行、识，广说乃至不行无上正等菩提，亦复不行一切智智，将无菩萨摩诃萨众，不行十地，不行布施乃至般若波罗蜜多，不行四念住乃至八圣道支，不行十八空，不行静虑、等持、等至，乃至不行如来十力、四无所畏、四无碍解、十八佛不共法，不行大慈、大悲、大喜、大舍，广说乃至八十随好及余无量无边佛法，不住菩萨殊胜神通成熟有情、严净佛土，而能证得一切智智？”

佛告善现：“诸菩萨摩诃萨所有菩提虽无行处，而诸菩萨摩诃萨众为欲饶益诸有情故，要行十地及行布施波罗蜜多，广说乃至要住菩萨殊胜神通成熟有情、严净佛土，乃能证得一切智智。”

具寿善现复白佛言：“诸菩萨摩诃萨所有菩提若无行处，将无菩萨摩诃萨众为欲饶益诸有情故，不住十地久修令满，不住布施乃至般若波罗蜜多久修令满，广说乃至不住菩萨殊胜神通成熟有情、严净佛土久修令满，而能证得一切智智？”

佛告善现：“诸菩萨摩诃萨所有菩提虽无行处，而诸菩萨摩诃萨众为欲饶益诸有情故，要住十地久修令满，要住布施乃至般若波罗蜜多久修令满，广说乃至要住菩萨殊胜神通成熟有情、严净佛土久修令满，乃能证得一切智智。善现当知，若菩萨摩诃萨修诸善根未总圆满，终不能得一切智智。

“复次，善现，若菩萨摩诃萨欲得无上正等菩提，应住色本性空，应住受、想、行、识本性空，广说乃至应住菩萨摩诃萨行本性空，应住无上正等菩提本性空，应住一切法本性空，应住一切有情本性空，修行十地令得圆满，修行布施乃至般若波罗蜜多令得圆满，广说乃至修行菩萨殊胜神通成熟有情、严净佛土令圆满已，便得无上正等菩提。

“善现当知，是一切法本性空理及诸有情本性空理，最极寂静，无有少法能增能减、能生能灭、能断能常、能染能净、能得果能现观。

“善现当知，诸菩萨摩诃萨依世俗故，说修般若波罗蜜多，如实了知本性空已，证得无上正等菩提，不依胜义。所以者何？胜义谛中无色可得，亦无受、想、行、识可得，广说乃至无诸菩萨摩诃萨行可得，亦无无上正等菩提可得，无行菩萨摩诃萨行者可得，亦无证得诸佛无上正等菩提者可得。善现当知，如是诸法及诸有情，皆依世俗言说施设，不依胜义。

“善现当知，诸菩萨摩诃萨行深般若波罗蜜多，从初发心虽极猛利为诸有情行菩提行，而于此心都无所得，于诸有情亦无所得，于大菩提亦无所得，于佛、菩萨亦无所得，以一切法、一切有情皆本性空、不可得故。”

尔时，善现便白佛言：“若一切法都无所有，皆本性空、无所得者，云何菩萨摩诃萨行菩提行？云何能得无上菩提？”

佛告善现：“于意云何？汝于先时，依止断界、断身见等诸烦恼结得无漏根，住无间定，证预流果，次一来果、次不还果、后阿罗汉果。汝于彼时，颇见有梦若心、若道、若诸道果有可得不？”

善现对曰：“不也，世尊。”

佛告善现：“若汝彼时都无所得，云何言得阿罗汉果？”

善现答言：“依世俗说，不依胜义。”

佛告善现：“如是，如是，如汝所说。诸菩萨摩诃萨亦复如是，依世俗说行菩提行得大菩提，不依胜义。

“善现当知，依世俗故施设有色、受、想、行、识，广说乃至依世俗故施设菩萨摩诃萨行，施设无上正等菩提，依世俗故施设有情、菩萨、诸佛，不依胜义。

“善现当知，诸菩萨摩诃萨不见有法能于无上正等菩提有增有减、有益有损，以一切法本性空故。

“善现当知，诸菩萨摩诃萨于一切法，观本性空尚不可得，况初发心而有可得？最初发心尚不可得，况修初地乃至十地布施等六波罗蜜多、三十七种菩提分法、三解脱门乃至无量无边佛法而有可得？若有可得，定无是处。如是，善现，诸菩萨摩诃萨行深般若波罗蜜多方便善巧，行菩提行证大菩提，度有情众常无间断。”

尔时，善现复白佛言：“若菩萨摩诃萨虽勤精进修行布施乃至般若波罗蜜多，安住内空乃至无性自性空，安住真如乃至不思议界，安住苦、集、灭、道圣谛，修行四念住乃至八圣道支，修行四静虑、四无量、四无色定，修行空、无相、无愿解脱门，修行八解脱乃至十遍处，修行极喜地乃至法云地，修行一切陀罗尼门、三摩地门，修行五眼、六神通，修行如来十力乃至十八佛不共法，修行大慈、大悲、大喜、大舍，修行三十二大士相、八十随好，修行无忘失法、恒住舍性，修行一切智、道相智、一切相智，修行菩萨摩诃萨行，修行无上正等菩提。若菩提道修未圆满，不能证得无上菩提，云何菩萨摩诃萨修菩提道令得圆满，能证无上正等菩提？”

佛告善现：“若菩萨摩诃萨行深般若波罗蜜多方便善巧，由此方便善巧力故，修行布施波罗蜜多时，不得布施，不得施者，不得受者，不得所为，亦不远离如是诸法而行布施波罗蜜多，是菩萨摩诃萨如是施时，则能圆满修菩提道速得成就。如是，善现，诸菩萨摩诃萨行深般若波罗蜜多方便善巧，修菩提道令得圆满，能证无上正等菩提。于净戒等波罗蜜多，乃至菩萨摩诃萨行，及佛无上正等菩提，随其所应广说亦尔。”

尔时，舍利子白佛言：“世尊，云何菩萨摩诃萨行深般若波罗蜜多时，勇猛正勤修菩提道？”

佛告舍利子：“若菩萨摩诃萨行深般若波罗蜜多时方便善巧，不和合色乃至识，不离散色乃至识；不和合眼处乃至意处，不离散眼处乃至意处；不和合色处乃至法处，不离散色处乃至法处；不和合眼界乃至意界，不离散眼界乃至意界；不和合色界乃至法界，不离散色界乃至法界；不和合眼识界乃至意识界，不离散眼识界乃至意识界；不和合眼触乃至意触，不离散眼触乃至意触；不和合眼触为缘所生诸受乃至意触为缘所生诸受，不离散眼触为缘所生诸受乃至意触为缘所生诸受；不和合地界乃至识界，不离散地界乃至识界；不和合因缘乃至增上缘，不离散因缘乃至增上缘；不和合从缘所生诸法，不离散从缘所生诸法；不和合无明乃至老死，不离散无明乃至老死；不和合布施乃至般若波罗蜜多，不离散布施乃至般若波罗蜜多；不和合内空乃至无性自性空，不离散内空乃至无性自性空；不和合真如乃至不思议界，不离散真如乃至不思议界；不和合苦、集、灭、道圣谛，不离散苦、集、灭、道圣谛；不和合四念住乃至八圣道支，不离散四念住乃至八圣道支；不和合四静虑、四无量、四无色定，不离散四静虑、四无量、四无色定；不和合空、无相、无愿解脱门，不离散空、无相、无愿解脱门；不和合八解脱乃至十遍处，不离散八解脱乃至十遍处；不和合净观地乃至如来地，不离散净观地乃至如来地；不和合极喜地乃至法云地，不离散极喜地乃至法云地；不和合陀罗尼门、三摩地门，不离散陀罗尼门、三摩地门；不和合五眼、六神通，不离散五眼、六神通；不和合如来十力乃至十八佛不共法，不离散如来十力乃至十八佛不共法；不和合大慈、大悲、大喜、大舍，不离散大慈、大悲、大喜、大舍；不和合三十二大士相、八十随好，不离散三十二大士相、八十随好；不和合无忘失法、恒住舍性，不离散无忘失法、恒住舍性；不和合一切智、道相智、一切相智，不离散一切智、道相智、一切相智；不和合预流果乃至独觉菩提，不离散预流果乃至独觉菩提；不和合一切菩萨摩诃萨行、诸佛无上正等菩提，不离散一切菩萨摩诃萨行、诸佛无上正等菩提。何以故？如是诸法皆无自性，可令和合及离散故。

“如是，舍利子，诸菩萨摩诃萨行深般若波罗蜜多时，勇猛正勤修菩提道。”

时，舍利子复白佛言：“若一切法都无自性可令和合及离散者，云何菩萨摩诃萨引发般若波罗蜜多于中修学？若菩萨摩诃萨不学般若波罗蜜多，终不能得所求无上正等菩提。”

佛告舍利子：“如是，如是，如汝所说，若菩萨摩诃萨不学般若波罗蜜多，终不能得所求无上正等菩提。舍利子，若菩萨摩诃萨求证无上正等菩提，要学般若波罗蜜多乃能证得。舍利子，诸菩萨摩诃萨所求无上正等菩提，要有方便善巧乃能证得，非无方便善巧而能证得。

“舍利子，诸菩萨摩诃萨行深般若波罗蜜多时，若见有法自性可得则应可取，不见有法自性可得当何所取？所谓不取此是般若波罗蜜多，此是静虑、精进、安忍、净戒、布施波罗蜜多，此是色蕴乃至识蕴，此是眼处乃至意处，此是色处乃至法处，此是眼界乃至意界，此是色界乃至法界，此是眼识界乃至意识界，此是眼触乃至意触，此是眼触为缘所生诸受乃至意触为缘所生诸受，此是地界乃至识界，此是因缘乃至增上缘，此是从缘所生诸法，此是无明乃至老死，此是内空乃至无性自性空，此是真如乃至不思议界，此是苦、集、灭、道圣谛，此是四念住乃至八圣道支，此是四静虑、四无量、四无色定，此是空、无相、无愿解脱门，此是八解脱乃至十遍处，此是净观地乃至如来地，此是极喜地乃至法云地，此是陀罗尼门、三摩地门，此是五眼、六神通，此是如来十力乃至十八佛不共法，此是大慈、大悲、大喜、大舍，此是三十二大士相、八十随好，此是无忘失法、恒住舍性，此是一切智、道相智、一切相智，此是预流果乃至独觉菩提，此是一切菩萨摩诃萨行，此是诸佛无上正等菩提，此是异生，此是声闻，此是独觉，此是菩萨摩诃萨，此是如来、应、正等觉。

“舍利子，诸菩萨摩诃萨行深般若波罗蜜多，如实了知一切法性皆不可取，所谓般若乃至布施波罗蜜多皆不可取，色蕴乃至识蕴皆不可取，眼处乃至意处皆不可取，色处乃至法处皆不可取，眼界乃至意界皆不可取，色界乃至法界皆不可取，眼识界乃至意识界皆不可取，眼触乃至意触皆不可取，眼触为缘所生诸受乃至意触为缘所生诸受皆不可取，地界乃至识界皆不可取，因缘乃至增上缘皆不可取，从缘所生诸法皆不可取，无明乃至老死皆不可取，四念住乃至八圣道支皆不可取，内空乃至无性自性空皆不可取，真如乃至不思议界皆不可取，苦、集、灭、道圣谛皆不可取，四静虑、四无量、四无色定皆不可取，空、无相、无愿解脱门皆不可取，八解脱乃至十遍处皆不可取，净观地乃至如来地皆不可取，极喜地乃至法云地皆不可取，陀罗尼门、三摩地门皆不可取，五眼、六神通皆不可取，如来十力乃至十八佛不共法皆不可取，大慈、大悲、大喜、大舍皆不可取，三十二大士相、八十随好皆不可取，无忘失法、恒住舍性皆不可取，一切智、道相智、一切相智皆不可取，预流果乃至独觉菩提皆不可取，一切菩萨摩诃萨行、诸佛无上正等菩提皆不可取，一切异生、声闻、独觉、菩萨、如来皆不可取。

“舍利子，诸菩萨摩诃萨行深般若波罗蜜多，如实了知一切法性不可取故，于一切法得无障碍。舍利子，此不可取波罗蜜多即是无障波罗蜜多，如是无障波罗蜜多即是般若波罗蜜多，诸菩萨摩诃萨应于中学。舍利子，若菩萨摩诃萨能于中学，于一切法都无所得，尚不得学，况得无上正等菩提？况得般若波罗蜜多？况得异生、声闻、独觉、菩萨、佛法？何以故？舍利子，无有少法实有自性。于无自性一切法中，何等是异生法？何等是预流乃至诸佛法？舍利子，如是诸法既不可得，依何等法可施设有补特伽罗？补特伽罗既不可得，云何可说此是异生、此是预流乃至如来、应、正等觉？”

时，舍利子便白佛言：“若一切法都无自性、皆非实有，依何等事而可了知此是异生，此是异生法？广说乃至此是如来、应、正等觉，此是如来、应、正等觉法？”

佛告舍利子：“于意云何？为实有色，或曾、或当如诸愚夫异生执不？为实有受、想、行、识，或曾、或当如诸愚夫异生执不？广说乃至为实有诸佛无上正等菩提，或曾、或当如诸愚夫异生执不？为实无异生乃至如来、应、正等觉，或曾、或当如诸愚夫异生执不？”

舍利子曰：“不也，世尊。但由颠倒愚夫异生有如是执。”

佛告舍利子：“诸菩萨摩诃萨行深般若波罗蜜多方便善巧，虽观诸法都无自性、皆非实有，而依世俗发趣无上正等菩提，为诸有情方便宣说，令得正解离诸颠倒。”

时，舍利子复白佛言：“云何菩萨摩诃萨行深般若波罗蜜多时方便善巧，由此方便善巧力故，虽观诸法都无自性、皆非实有，而依世俗发趣无上正等菩提，为诸有情方便宣说，令得正解离诸颠倒？”

佛告舍利子：“诸菩萨摩诃萨行深般若波罗蜜多时，成就如是方便善巧，谓都不见少有实法可于中住，由于中住而有挂碍，由挂碍故而有退没，由退没故心便羸劣，心羸劣故便生懈怠。

“舍利子，以一切法都无实事，无我、我所，皆用无性而为自性，本性空寂，自相空寂。唯有一切愚夫异生迷谬颠倒，执著色蕴乃至识蕴，执著眼处乃至意处，执著色处乃至法处，执著眼界乃至意界，执著色界乃至法界，执著眼识界乃至意识界，执著眼触乃至意触，执著眼触为缘所生诸受乃至意触为缘所生诸受，执著地界乃至识界，执著因缘乃至增上缘，执著从缘所生诸法，执著无明乃至老死，执著布施乃至般若波罗蜜多，执著内空乃至无性自性空，执著真如乃至不思议界，执著苦、集、灭、道圣谛，执著四念住乃至八圣道支，执著四静虑、四无量、四无色定，执著空、无相、无愿解脱门，执著八解脱乃至十遍处，执著净观地乃至如来地，执著极喜地乃至法云地，执著陀罗尼门、三摩地门，执著五眼、六神通，执著如来十力乃至十八佛不共法，执著大慈、大悲、大喜、大舍，执著三十二大士相、八十随好，执著无忘失法、恒住舍性，执著一切智、道相智、一切相智，执著预流果乃至独觉菩提，执著菩萨摩诃萨行，执著无上正等菩提，执著异生乃至如来、应、正等觉。

“由此因缘，诸菩萨摩诃萨观一切法都无实事，无我、我所，皆用无性而为自性，本性空寂，自相空寂，行深般若波罗蜜多，自立如幻师为有情说法：诸悭贪者为说布施，诸犯戒者为说净戒，诸瞋忿者为说安忍，诸懈怠者为说精进，诸散乱者为说静虑，诸恶慧者为说般若。是菩萨摩诃萨安立有情令住布施乃至般若波罗蜜多已，复为宣说能出生死殊胜圣法，令诸有情依之修学，或得预流果，或得一来果，或得不还果，或得阿罗汉果，或得独觉菩提，或入菩萨摩诃萨位，或住无上正等菩提。”

时，舍利子复白佛言：“诸菩萨摩诃萨行深般若波罗蜜多时，云何不名有所得者？谓诸有情实无所有，而令安住布施、净戒、安忍、精进、静虑、般若波罗蜜多，复为宣说能出生死殊胜圣法，或令得预流果，乃至或令证得无上正等菩提。”

佛告舍利子：“诸菩萨摩诃萨行深般若波罗蜜多时，于诸有情非有所得。所以者何？是菩萨摩诃萨行深般若波罗蜜多时，不见有情少实可得，唯有世俗假说有情。舍利子，诸菩萨摩诃萨行深般若波罗蜜多时，安住二谛，为诸有情宣说正法。何等为二？一者、世俗；二者、胜义。舍利子，虽二谛中有情施设俱不可得，而诸菩萨摩诃萨行深般若波罗蜜多时方便善巧，为诸有情宣说法要，令诸有情闻正法已，于现法中尚不得我，何况当得所求圣果？如是，舍利子，菩萨摩诃萨行深般若波罗蜜多方便善巧，虽为有情宣说法要，令修正行得所证果，而心于彼都无所得，了知诸法不可得故。”

时，舍利子便白佛言：“此诸菩萨摩诃萨是真菩萨摩诃萨，虽于诸法不得一性，不得异性，不得总性，不得别性，而著如是大功德铠。由著如是大功德铠，不生欲界，不生色界，不生无色界，不见有为界，不见无为界。虽化有情令出三界，而于有情都无所得，亦复不得有情施设。有情施设不可得故无缚无解，无缚解故无染无净，无染净故诸趣差别不可了知，诸趣差别不可了知故无业无烦恼，无业烦恼故亦无异熟果。既无异熟果，如何得有我及有情流转诸趣生三界等种种差别？”

佛告舍利子：“如是，如是，如汝所说。舍利子，若有情类先有后无，菩萨、如来应有过失，先无后有理亦不然，诸趣轮回有无亦尔。是故，舍利子，若如来出世、若不出世，法性常住真如、法界、不虚妄性终无改易。以一切法法性、法界、法住、法定、真如、实际犹如虚空，此中尚无我等可得，况有色等诸法可得？既无色等诸法可得，如何当有诸趣轮回？诸趣轮回既不可得，如何当有成熟有情令其解脱？但依世俗假说为有。

“舍利子，以如是法自性皆空。诸菩萨摩诃萨从过去佛如实闻已，为脱有情颠倒执著，求趣无上正等菩提，于求趣时不作是念：‘我于此法已得当得，令彼有情已度当度所执著处生死众苦。’

“舍利子，是菩萨摩诃萨为脱有情颠倒执著，被功德铠大誓庄严，勇猛正勤无所恋著，不退无上正等菩提，恒于菩提不生疑惑，谓：‘我当得、不当得耶？’但正念言：‘我定当得所求无上正等菩提，作诸有情真实饶益，谓令解脱迷谬颠倒诸趣轮回受生死苦。’舍利子，是菩萨摩诃萨虽脱有情迷谬颠倒诸趣生死而无所得，唯依世俗说有是事。

“舍利子，如巧幻师或彼弟子，依常幻术化作无量百千俱胝那庾多众，复化种种上妙饮食施幻有情皆令饱满，作此事已欢喜唱言：‘我以获得广大福聚。’于意云何？此巧幻师或彼弟子，实使有情得饱满不？”

舍利子曰：“不也，世尊。”

佛告舍利子：“菩萨摩诃萨亦复如是，从初发心，为欲度脱诸有情故，修行布施乃至般若波罗蜜多，安住内空乃至无性自性空，安住真如乃至不思议界，安住苦、集、灭、道圣谛，修行四念住乃至八圣道支，修行四静虑、四无量、四无色定，修行空、无相、无愿解脱门，修行八解脱乃至十遍处，修行极喜地乃至法云地，修行陀罗尼门、三摩地门，修行五眼、六神通，修行如来十力乃至十八佛不共法，修行大慈、大悲、大喜、大舍，修行三十二大士相、八十随好，修行无忘失法、恒住舍性，修行一切智、道相智、一切相智，圆满菩萨大菩提道，成熟有情、严净佛土。

“舍利子，诸菩萨摩诃萨虽作此事，而于有情及一切法都无所得，不作是念：‘我以此法调伏如是诸有情类，令其远离颠倒执著，不复往来受生死苦。’”

尔时，具寿善现便白佛言：“世尊，何谓菩萨大菩提道？诸菩萨摩诃萨修行此道方便善巧，成熟有情，严净佛土，速证无上正等菩提。”

佛告善现：“诸菩萨摩诃萨从初发心，所行布施乃至般若波罗蜜多，广说乃至所行一切智、道相智、一切相智及余无量无边佛法，皆是菩萨大菩提道。诸菩萨摩诃萨修行此道，方便善巧成熟有情、严净佛土，速证无上正等菩提，而无有情、佛土等想。”

具寿善现复白佛言：“云何菩萨摩诃萨修行布施波罗蜜多时，方便善巧成熟有情？”

佛告善现：“有菩萨摩诃萨修行布施波罗蜜多时方便善巧，自行布施亦劝他行布施，殷勤教诫教授彼言：‘诸善男子，莫著布施，若著布施当更受身，若更受身，由斯展转当受无量无边大苦。诸善男子，胜义谛中都无布施，亦无施者、受者、施物及诸施果，如是诸法本性皆空，本性空中无法可取，诸法空性亦不可取。’如是，善现，诸菩萨摩诃萨修行布施波罗蜜多时，虽于有情自能行施亦劝他施，而于布施、施者、受者、施物、施果都无所得，如是布施波罗蜜多名无所得波罗蜜多。善现当知，是菩萨摩诃萨于此诸法无所得时，方便善巧能化有情住预流果，广说乃至或趣无上正等菩提。如是，善现，诸菩萨摩诃萨修行布施波罗蜜多时，成熟有情令得利乐。

“善现当知，是菩萨摩诃萨自行布施，亦劝他行布施，恒正称扬行布施法，欢喜赞叹行布施者。是菩萨摩诃萨修行如是大布施已，或生刹帝利大族，或生婆罗门大族，或生长者大族，或生居士大族丰饶财宝，或作小王于小国土富贵自在，或作大王于大国土富贵自在，或作轮王于四洲界富贵自在。

“是菩萨摩诃萨生如是等诸尊贵处，以四摄事摄诸有情，先教有情安住布施，由是渐次令住净戒、安忍、精进、静虑、般若，复令安住四静虑、四无量、四无色定，复令安住三十七种菩提分法，复令安住三解脱门。是菩萨摩诃萨令诸有情住如是等诸善法已，或令趣入正性离生，得预流果乃至令得阿罗汉果，或令趣入正性离生，渐次证得独觉菩提，或令趣入正性离生，渐次修学诸菩萨地，速证无上正等菩提。复告彼言：‘诸善男子，当发大愿速趣无上正等菩提，作诸有情胜饶益事。诸有情类虚妄分别所执诸法皆无自性，但由颠倒妄执为有，是故汝等当勤精进，自断颠倒亦劝他断，自脱生死亦令他脱，自得大利亦令他得。’

## 大般若波罗蜜多经卷第五百三十五

### 第三分施等品第二十九之四

“善现当知，诸菩萨摩诃萨常应如是修行布施波罗蜜多，由此布施波罗蜜多，从初发心乃至究竟，不堕恶趣贫贱边鄙，为欲利乐诸有情故，多生人趣作转轮王富贵自在多所饶益。所以者何？随种威势感如是果，谓彼菩萨作转轮王，见乞者来便作是念：‘我为何事流转生死作转轮王？岂我不为利乐有情，住生死中受斯胜果不为余事？’作是念已，告乞者言：‘随汝所须种种财宝吾皆当施，汝取物时如取己物莫作他想。所以者何？我为汝等得安乐故，而受此身积集财物，故此财物是汝等有，随汝自取，若自受用、若转施他勿生疑难。’是菩萨摩诃萨如是怜愍诸有情时，无缘大悲速得圆满。由此大悲速圆满故，虽恒利乐无量有情，而于有情都无所得，亦复不得所感胜果。能如实知：‘但由世俗言说，施设利乐种种诸有情事。’又如实知：‘所施设事皆如响像，虽现似有而无真实。’由斯于法都无所取。

“善现当知，诸菩萨摩诃萨常应如是修行布施波罗蜜多，谓于有情无所顾恋，乃至能施自身骨肉，况不能舍诸外资具？谓诸资具摄受有情，令速解脱生老病死。”

具寿善现便白佛言：“何等资具摄受有情，令速解脱生老病死？”

佛告善现：“谓修布施乃至般若波罗蜜多所有资具，若住内空乃至无性自性空所有资具，若住真如乃至不思议界所有资具，若住苦、集、灭、道圣谛所有资具，若修四念住乃至八圣道支所有资具，若修四静虑、四无量、四无色定所有资具，若修空、无相、无愿解脱门所有资具，若修八解脱乃至十遍处所有资具，若修净观地乃至如来地所有资具，若修极喜地乃至法云地所有资具，若修一切陀罗尼门、三摩地门所有资具，若修五眼、六神通所有资具，若修如来十力乃至十八佛不共法所有资具，若修大慈、大悲、大喜、大舍所有资具，若修无忘失法、恒住舍性所有资具，若修一切智、道相智、一切相智所有资具，若得预流果乃至独觉菩提所有资具，若行菩萨摩诃萨行所有资具，若证无上正等菩提所有资具。善现当知，诸如是等善法资具，摄受有情令速解脱生老病死。诸菩萨摩诃萨常以如是种种资具，方便善巧摄受有情，令速解脱生死众苦。

“复次，善现，诸菩萨摩诃萨安住布施波罗蜜多，自行布施波罗蜜多，劝诸有情行布施已，若见有情毁破净戒，深生怜愍而告之言：‘汝等皆应受持净戒，我当施汝种种资财，令汝长夜无所匮乏。汝等由乏诸资生具，毁破净戒作诸恶业，我当随汝所乏资具，皆相给施令无所乏。汝等安住净戒律仪，渐次当能作苦边际，依三乘法随其所应，出生死苦得涅槃乐。’

“善现当知，是菩萨摩诃萨安住布施波罗蜜多，自受持净戒，亦劝他受持净戒，恒正称扬受持净戒法，欢喜赞叹受持净戒者。如是，善现，诸菩萨摩诃萨修行布施波罗蜜多，劝诸有情安住净戒，脱生死苦得涅槃乐。

“复次，善现，诸菩萨摩诃萨安住布施波罗蜜多，见诸有情更相忿恚，深生怜愍而告之言：‘汝等何缘更相忿恚？汝等若为有所匮乏展转相于造诸恶者，应从我索莫生疑难，随汝所须皆当施与。汝等不应更相忿恚，应修安忍共起慈心。’善现当知，是菩萨摩诃萨安住布施波罗蜜多，劝诸有情修安忍已，欲令坚固复告之言：‘忿恚因缘都无定实，皆从虚妄分别所起，以一切法本性空故。汝等何缘于无实法妄生忿恚更相毁损？汝等莫因虚妄分别更相忿恚造诸恶业，当堕地狱、傍生、鬼界及余恶处受诸重苦，其苦楚毒刚强猛利，切害身心最极难忍。汝等莫执非实有事妄相忿恚作诸罪业，由斯罪业，下劣人身尚难可得，况生天趣或生人中，值佛闻法、深心信受、如说修行？汝等当知人身难得，佛出难遇，生信复难，闻法受持复难。于是汝等今者既具斯事，勿由忿恚而失好时，若失此时则难救疗。是故汝等于诸有情，莫生忿恚当修安忍。’

“善现当知，是菩萨摩诃萨安住布施波罗蜜多，自行安忍，亦劝他行安忍，恒正称扬行安忍法，欢喜赞叹行安忍者。如是，善现，诸菩萨摩诃萨安住布施波罗蜜多，劝诸有情修行安忍，诸有情类由此展转，渐依三乘而得出离。

“复次，善现，诸菩萨摩诃萨安住布施波罗蜜多，见诸有情身心懈怠，深生怜愍而告之言：‘汝等何缘不勤精进修诸善法而生懈怠？’彼作是言：‘我乏资具，于诸善法不获勤修。’菩萨告言：‘我能施汝所乏资具令汝充足，汝应勤修布施、净戒、安忍、精进、静虑、般若。’时，诸有情得是菩萨所施资具无所乏少，便能发起身心精进修诸善法疾得圆满。彼由诸善得圆满故，渐次引生诸无漏法，因无漏法有得预流、一来、不还、阿罗汉果，或有获得独觉菩提，或入菩萨正性离生，渐次修行诸菩萨地，当证无上正等菩提。

“善现当知，是菩萨摩诃萨安住布施波罗蜜多，自行精进，亦劝他行精进，恒正称扬行精进法，欢喜赞叹行精进者。如是，善现，诸菩萨摩诃萨安住布施波罗蜜多，令诸有情远离懈怠，勤修诸善速得出离。

“复次，善现，诸菩萨摩诃萨安住布施波罗蜜多，见诸有情身心散乱，深生怜愍而告之言：‘汝等何缘不修静虑，散乱失念生死轮回？’彼作是言：‘我乏资具故，于静虑不能修习。’菩萨告言：‘我能施汝所乏资具皆令充足，汝等从今不应复起虚妄分别，攀缘内外种种寻伺扰乱自心。’时，诸有情得是菩萨所施资具无所乏少，便能伏断虚妄、分别、寻伺、欲恶，入初静虑，渐次复入第二、第三、第四静虑；依诸静虑，复能引发慈、悲、喜、舍四种梵住；静虑、无量为所依止，复能渐入四无色定；静虑、无量、无色调心令柔软已，修四念住，展转乃至八圣道支，由此复能引空、无相、无愿等法皆令满足，随其所应得三乘果。

“善现当知，是菩萨摩诃萨安住布施波罗蜜多，自修静虑，亦劝他修静虑，恒正称扬修静虑法，欢喜赞叹修静虑者。如是，善现，诸菩萨摩诃萨安住布施波罗蜜多，劝诸有情远离散乱修诸静虑获大饶益。

“复次，善现，诸菩萨摩诃萨安住布施波罗蜜多，见诸有情愚痴颠倒，深生怜愍而告之曰：‘汝等何缘不修般若，愚痴颠倒生死轮回？’彼作是言：‘我乏资具故，于般若不能修习。’菩萨告言：‘我能施汝所乏资具令皆充足，汝可受之。先修布施、净戒、安忍、精进、静虑得圆满已，应审观察诸法实相修行般若波罗蜜多。谓于尔时，应审观察为有少法而可得不？谓我、有情广说乃至知者、见者为可得不？色乃至识，眼处乃至意处，色处乃至法处，眼界乃至意界，色界乃至法界，眼识界乃至意识界，眼触乃至意触，眼触为缘所生诸受乃至意触为缘所生诸受，地界乃至识界，因缘乃至增上缘，从缘所生诸法，无明乃至老死，欲界、色界、无色界，布施乃至般若波罗蜜多，内空乃至无性自性空，真如乃至不思议界，苦、集、灭、道圣谛，四念住乃至八圣道支，四静虑、四无量、四无色定，空、无相、无愿解脱门，八解脱乃至十遍处，净观地乃至如来地，极喜地乃至法云地，陀罗尼门、三摩地门，五眼、六神通，如来十力乃至十八佛不共法，大慈、大悲、大喜、大舍，三十二大士相、八十随好，无忘失法、恒住舍性，一切智、道相智、一切相智，预流果乃至独觉菩提，一切菩萨摩诃萨行，诸佛无上正等菩提，一一审察为可得不？’

“彼诸有情既得资具无所匮乏，依菩萨语先修布施、净戒、安忍、精进、静虑得圆满已，复审观察诸法实相，修行般若波罗蜜多。审观察时如先所说，诸法实性皆不可得，不可得故无所执著，不执著故不见少法有生有灭、有染有净。彼于诸法无所得时，于一切处不生分别，谓不分别此是地狱、傍生、鬼界、若阿素洛、若人、若天，亦不分别持戒、破戒，亦不分别异生、圣者，亦不分别此是预流乃至此是菩萨、诸佛，亦不分别有为、无为。彼由如是无分别故，随其所应，渐次证得三乘圣果。

“善现当知，是菩萨摩诃萨安住布施波罗蜜多，自修般若，亦劝他修般若，恒正称扬修般若法，欢喜赞叹修般若者。如是，善现，诸菩萨摩诃萨安住布施波罗蜜多，劝诸有情勤修般若，令获殊胜毕竟安乐。

“复次，善现，诸菩萨摩诃萨安住布施波罗蜜多，自行布施乃至般若波罗蜜多，亦劝他行布施乃至般若波罗蜜多已，复见有情轮转诸趣受生死苦未得解脱，欲令解脱生死苦故，先以种种资具饶益，后以出世诸无漏法，方便善巧而摄受之。彼诸有情既得资具无所乏少，身心勇猛，能住内空乃至无性自性空，能住真如乃至不思议界，能住苦、集、灭、道圣谛，能修四念住乃至八圣道支，能修四静虑、四无量、四无色定，能修空、无相、无愿解脱门，能修八解脱乃至十遍处，能修净观地乃至如来地，能修极喜地乃至法云地，能修陀罗尼门、三摩地门，能修五眼、六神通，能修如来十力乃至十八佛不共法，能修大慈、大悲、大喜、大舍，能修无忘失法、恒住舍性，能修一切智、道相智、一切相智，能修诸余无边佛法。彼诸有情，由无漏法所摄受故，解脱生死得涅槃乐。

“善现当知，是菩萨摩诃萨安住布施波罗蜜多，自行种种胜无漏法，亦劝他行种种胜无漏法，恒正称扬行种种胜无漏法，欢喜赞叹行种种胜无漏法者。如是，善现，诸菩萨摩诃萨安住布施波罗蜜多，以无漏法摄受有情，令脱生死得涅槃乐。

“复次，善现，诸菩萨摩诃萨安住布施波罗蜜多，见诸有情无依无怙，受诸苦恼资具匮乏，深生怜愍而安慰言：‘我能为汝作所依怙，令汝解脱所受苦事。汝等所须衣服、饮食及余资具，皆随意索，我当随汝所索皆施，令汝长夜利益安乐。汝等受我所施物时，如取己物莫生他想。所以者何？我于长夜积集财物，但为汝等得饶益故。汝等今者以无难心，于此财物随意受取，受已先应自正受用修诸善业，后以此物施诸有情亦令修善，谓令修行布施、净戒、安忍、精进、静虑般若波罗蜜多，亦令安住内空乃至无性自性空，亦令安住真如乃至不思议界，亦令安住苦、集、灭、道圣谛，亦令修行三十七种菩提分法，亦令修行四静虑、四无量、四无色定，亦令修行三解脱门，亦令修行八解脱乃至十遍处，亦令修行净观地乃至如来地，亦令修行极喜地乃至法云地，亦令修行陀罗尼门、三摩地门，亦令修行五眼、六神通，亦令修行如来十力乃至十八佛不共法，亦令修行大慈、大悲、大喜、大舍，亦令修行无忘失法、恒住舍性，亦令修行一切智、道相智、一切相智，亦令修行诸余无量无边佛法。’

“善现当知，是菩萨摩诃萨如是教导诸有情已，随其所应，复令修习诸无漏法住预流果或一来果，乃至或住独觉菩提，或住无上正等菩提。

“如是，善现，诸菩萨摩诃萨修行布施波罗蜜多，方便善巧成熟有情，令其解脱恶趣生死，如应证得三乘涅槃。”

具寿善现复白佛言：“云何菩萨摩诃萨修行净戒波罗蜜多及余菩萨大菩提道，方便善巧成熟有情？”

佛告善现：“有菩萨摩诃萨修行净戒波罗蜜多时方便善巧，见诸有情资财匮乏、烦恼炽盛、不能修善，怜愍告言：‘汝等若为资财匮乏不能修善，我当施汝种种资财。汝等莫生烦恼恶业，应正修学布施等善。’是菩萨摩诃萨安住净戒波罗蜜多，如应摄受诸有情类，有悭贪者，令修布施，于身、命、财无所恋著；有破戒者，令修净戒，能正受行十善业道，住律仪戒不破不穿，无秽无杂亦无执取；有忿恚者令修安忍，毁辱加害心无变易；有懈怠者令修精进，修诸善法如救头燃；有散乱者令修静虑，心恒寂定离诸散动；有愚痴者令修妙慧；执著法者令观法空；于余功德有匮乏者，令勤精进修余功德。如是，善现，诸菩萨摩诃萨安住净戒波罗蜜多，成熟有情方便善巧，或令解脱诸恶趣苦，或令证得三乘涅槃。

“善现当知，有菩萨摩诃萨修行余四波罗蜜多及余菩萨大菩提道，一一皆能方便善巧，以一切善成熟有情，或令解脱诸恶趣苦，或令证得三乘涅乐，一一如前布施广说。”

### 第三分佛国品第三十之一

尔时，善现作是念言：“云何菩萨摩诃萨道？诸菩萨摩诃萨安住其中，被功德铠利益安乐一切有情，速能证得一切智智？”

佛知其念告善现曰：“善现当知，布施、净戒、安忍、精进、静虑、般若波罗蜜多，广说乃至一切相智及余无量无边佛法，皆是菩萨摩诃萨道。复次，善现，总一切法皆是菩萨摩诃萨道。

“复次，善现，于意云何？颇有少法，诸菩萨摩诃萨所不应学？诸菩萨摩诃萨不学此法，颇能证得一切智智？”

善现对曰：“不也，世尊。”

佛告善现：“如是，如是，定无少法诸菩萨摩诃萨所不应学。诸菩萨摩诃萨不学此法，必不能得一切智智。所以者何？若菩萨摩诃萨于一切法不能遍知，不成如来、应、正等觉。”

具寿善现便白佛言：“若一切法自性皆空，云何菩萨摩诃萨众学一切法？将无世尊于无戏论而兴戏论，谓有诸法是此、是彼，由是、为是，此法是世间，此法是出世间，此法是有漏，此法是无漏，此法是有为，此法是无为；此是异生法，此是预流法，广说乃至此是菩萨法，此是诸佛法？”

佛告善现：“如是，如是，诸所有法自性皆空。若一切法自性不空，则诸菩萨摩诃萨应不能得一切智智；以一切法自性皆空，是故菩萨摩诃萨定能证得一切智智。又汝所言‘若一切法自性皆空，云何菩萨摩诃萨众学一切法？广说乃至此是菩萨、诸佛法？’者，善现当知，若诸有情知一切法自性皆空，则诸菩萨摩诃萨不应学一切法，亦不能得一切智智，为诸有情宣说开示；以诸有情不知诸法自性皆空，是故菩萨摩诃萨定应学一切法，亦能证得一切智智，为诸有情宣说开示。

“善现当知，诸菩萨摩诃萨于菩萨道初修学时，应审观察：‘诸法自性皆不可得，唯有虚妄分别所作，我当审察诸法自性皆毕竟空，不应于中有所执著，谓不应执著色，亦不应执著受、想、行、识，广说乃至不应执著一切菩萨摩诃萨行，亦不应执著诸佛无上正等菩提。所以者何？以一切法自性皆空，空性不应执著空性，空中空性尚不可得，况有空性能执著空？’

“善现当知，诸菩萨摩诃萨如是观察一切法时，于诸法性虽不执著，而于诸法常勤修学曾无厌倦。是菩萨摩诃萨住此学中，观诸有情心行差别，谓审观察是诸有情心行何处，既观察已，如实了知彼心但行虚妄分别所执著处。尔时，菩萨便作是念：‘彼心既行虚妄分别所执著处，我令解脱定不为难。’是菩萨摩诃萨作此念已，安住般若波罗蜜多，方便善巧教授教诫诸有情言：‘汝等今者皆应远离虚妄分别所执著处，趣入正法修诸善行。’复作是言：‘汝等今者应行布施，当得资具无所乏少，然莫恃此而生憍逸。所以者何？此中都无坚实可得。汝等今者应行净戒、安忍、精进、静虑、般若，当得种种功德具足，然莫恃此而生憍逸。所以者何？此中都无坚实可得。广说乃至汝等今者应行预流果乃至无上正等菩提及余无量无边佛法，然莫恃此而生憍逸。所以者何？此中都无坚实可得。’

“是菩萨摩诃萨安住般若波罗蜜多方便善巧，教授教诫诸有情时，行菩萨道无所执著。所以者何？一切法性不应执著，若能执著、若所执著皆无自性，以一切法自性空故。

“善现当知，诸菩萨摩诃萨如是修行菩萨道时，于一切法都无所住，以无所住而为方便，虽行布施乃至般若波罗蜜多，而于其中都无所住，广说乃至虽行菩萨摩诃萨行、诸佛无上正等菩提及余无量无边佛法，而于其中都无所住。所以者何？如是自性行者、行相一切皆空故，于其中都无所住。

“善现当知，诸菩萨摩诃萨虽能得预流果，广说乃至独觉菩提，而于其中不欲证住。所以者何？有二缘故，云何为二？一者、彼果都无自性，能住、所住俱不可得；二者、于彼不生喜足。是故于中不欲证住，谓诸菩萨摩诃萨众恒作是念：‘我定应得预流果乃至独觉菩提，不应不得，然于其中不应证住。所以者何？我从初发无上正等菩提心来，于一切时更无余想，唯求无上正等菩提，然我定当证得无上正等菩提，岂于中间应住余果？’

“善现当知，是菩萨摩诃萨从初发心乃至趣入菩萨所得正性离生，曾无异想，但求无上正等菩提。善现当知，是菩萨摩诃萨从得初地展转乃至得第十地，曾无异想，但求无上正等菩提。善现当知，是菩萨摩诃萨专求无上正等菩提，于一切时心无散乱，诸有发起身、语、意业，无不皆与菩提心俱。善现当知，是菩萨摩诃萨住菩提心起菩提道，不为余事扰乱其心。”

具寿善现便白佛言：“若一切法毕竟不生，云何菩萨摩诃萨众起菩提道？”

佛告善现：“如是，如是，一切法皆不生，此复云何诸无所作、无所趣者，知一切法皆不生故。”

具寿善现复白佛言：“岂不诸佛出现世间、若不出世，诸法法性法尔常住？”

佛告善现：“如是，如是，然诸有情不能解了诸法法性法尔常住，轮回生死受诸苦恼。诸菩萨摩诃萨为饶益彼起菩提道，由菩提道令诸有情毕竟解脱生死众苦，证得常乐清凉涅槃。”

尔时，具寿善现复白佛言：“世尊，诸菩萨摩诃萨为用生道得菩提耶？”

佛言：“不尔。”

“世尊，为用不生道得菩提耶？”

佛言：“不尔。”

“世尊，为用生、不生道得菩提耶？”

佛言：“不尔。”

“世尊，为用非生、非不生道得菩提耶？”

佛言：“不尔。”

具寿善现便白佛言：“若尔，菩萨摩诃萨云何当得菩提耶？”

佛告善现：“菩提不由道、非道得。所以者何？菩提即道，道即菩提，是故不由道、非道得。”

具寿善现复白佛言：“若菩提即道，道即菩提者，岂不菩萨摩诃萨已得菩提道，应已得菩提？若尔，世尊何缘复为诸菩萨说如来十力、四无所畏、四无碍解、大慈、大悲、大喜、大舍、十八佛不共法、三十二相、八十随好及余无量无边佛法令其修证？”

佛告善现：“于意云何？汝岂谓佛得菩提耶？”

善现对曰：“不也，世尊。所以者何？佛即菩提，菩提即佛故，不应谓佛得菩提。”

佛告善现：“如是，如是，然汝所问‘岂不菩萨摩诃萨已得菩提道，应已得菩提？’者，善现当知，诸菩萨摩诃萨修菩提道未得圆满，云何可说已得菩提？

“善现当知，诸菩萨摩诃萨若已圆满布施、净戒、安忍、精进、静虑、般若波罗蜜多，广说乃至一切相智及余无量无边佛法，从此无间用一刹那金刚喻定相应般若，永断一切烦恼、所知二障粗重习气相续，证得无上正等菩提，乃至如来、应、正等觉，于一切法得大自在。”

具寿善现复白佛言：“云何菩萨摩诃萨严净佛土？”

佛告善现：“诸菩萨摩诃萨从初发心乃至究竟，常自清净身、语、意业三种粗重，亦清净他身、语、意业三种粗重，便能严净所居佛土。”

具寿善现便白佛言：“何谓菩萨摩诃萨身、语、意业三种粗重？”

佛告善现：“若害生命、若不与取、若欲邪行，此三不善是名菩萨身业粗重；若虚诳语、若离间语、若粗恶语、若杂秽语，此四不善是名菩萨语业粗重；若贪欲、若瞋恚、若邪见，此三不善是名菩萨意业粗重。

“复次，善现，若菩萨摩诃萨所有悭贪、破戒、忿恚、懈怠、散乱、恶慧之心，亦名粗重。

“复次，善现，若菩萨摩诃萨戒蕴、定蕴、慧蕴、解脱蕴、解脱知见蕴皆不清净，亦名粗重。

“复次，善现，若菩萨摩诃萨远离四念住、四正断、四神足、五根、五力、七等觉支、八圣道支，广说乃至一切菩萨摩诃萨行、诸佛无上正等菩提，亦名粗重。

“复次，善现，若菩萨摩诃萨贪著预流果乃至独觉菩提，亦名粗重。

“复次，善现，若菩萨摩诃萨起色蕴想乃至识蕴想，亦名粗重；广说乃至起一切菩萨摩诃萨行想及诸佛无上正等菩提想，亦名粗重；起异生想、声闻想、独觉想、菩萨想、如来想，亦名粗重；起地狱想、傍生想、鬼界想、人想、天想、男想、女想，亦名粗重；起欲界想、色界想、无色界想，亦名粗重；起善想、非善想、有漏想、无漏想、世间想、出世间想、有为想、无为想，亦名粗重。

“善现当知，诸如是等无量无边执著诸法，及诸有情虚妄分别，并所发起身、语、意业，及彼种类无堪任性，皆名粗重。诸菩萨摩诃萨于此粗重皆应远离。

“复次，善现，诸菩萨摩诃萨行深般若波罗蜜多，远离如是所说粗重，自行布施波罗蜜多，亦劝他行布施波罗蜜多，若诸有情须食与食，须饮与饮，须余资具与余资具，随处、随时、随所须物悉皆施与，如自所行种种布施，劝他亦尔；如是施已，持此善根与诸有情平等共有回向所居严净佛土，令速圆满利乐有情。是菩萨摩诃萨自行净戒乃至般若波罗蜜多，亦劝他行净戒乃至般若波罗蜜多；作是事已，持此善根与诸有情平等共有回向所居严净佛土，令速圆满利乐有情。

“复次，善现，有菩萨摩诃萨以通愿力，盛满三千大千世界上妙七宝，施佛、法、僧及佛制多，施已欢喜，发弘誓愿：‘我持如是所种善根，与诸有情平等共有回向所居严净佛土。当令我土七宝庄严，一切有情随意受用种种珍宝而无贪著。’

“复次，善现，有菩萨摩诃萨以通愿力，击奏无量天上、人中诸妙伎乐，供养三宝及佛制多，供已欢喜，发弘誓愿：‘我持如是所种善根，与诸有情平等共有回向所居严净佛土。当令我土常奏如是诸妙伎乐，有情闻者，身心悦豫而无贪著。’

“复次，善现，有菩萨摩诃萨以通愿力，盛满三千大千世界人中、天上诸妙香华，供养三宝及佛制多，供已欢喜，发弘誓愿：‘我持如是所种善根，与诸有情平等共有回向所居严净佛土。当令我土常有如是诸妙香华，有情受用，身心悦豫而无贪著。’

“复次，善现，有菩萨摩诃萨以通愿力，营办百味上妙饮食，供养诸佛、独觉、声闻及诸菩萨摩诃萨众，供已欢喜，发弘誓愿：‘我持如是所种善根，与诸有情平等共有回向所居严净佛土。当得无上正等觉时，令我土中诸有情类，皆食如是百味饮食，资悦身心而无贪著。’

“复次，善现，有菩萨摩诃萨以通愿力，营办种种天上、人中诸妙涂香、细软衣服，奉施诸佛、独觉、声闻及诸菩萨摩诃萨众，或复施法并佛制多，施已欢喜，发弘誓愿：‘我持如是所种善根，与诸有情平等共有回向所居严净佛土。当得无上正等觉时，令我土中诸有情类，常得如是衣服、涂香，随意受用而无贪著。’

“复次，善现，有菩萨摩诃萨以通愿力，严办种种随意所生人中、天上五妙欲境，供养诸佛及佛制多、独觉、声闻并诸菩萨摩诃萨众，施余有情，施已欢喜，发弘誓愿：‘我持如是所种善根，与诸有情平等共有回向所居严净佛土。当得无上正等觉时，令我土中诸有情类，随心所乐上妙色、声、香、味、触境随念即至，欢喜受用而无贪著。’

“复次，善现，有菩萨摩诃萨行深般若波罗蜜多，勇猛正勤发弘誓愿，自住内空乃至无性自性空，亦劝他住内空乃至无性自性空，广说乃至自修无上正等菩提，亦劝他修无上正等菩提，作此事已，复发愿言：‘当得无上正等觉时，令我土中诸有情类，常不远离诸如是等种种功德。’

“如是，善现，诸菩萨摩诃萨行深般若波罗蜜多，由此行愿便能严净所居佛土。

“善现当知，是诸菩萨摩诃萨众随尔所时行菩提道，应得圆满所起行愿，即尔所时精勤修学。由此因缘，自能成就一切善法，亦能令他渐次成就一切善法，自能修得殊胜相好所庄严身，亦能令他渐次修得殊胜相好所庄严身，由广大福所摄受故。

“善现当知，是诸菩萨摩诃萨众所修行愿得圆满已，各于所居严净佛土，证得无上正等觉时，所化有情亦生彼土，共受净土大乘法乐。

## 大般若波罗蜜多经卷第五百三十六

### 第三分佛国品第三十之二

“复次，善现，此诸菩萨摩诃萨众应修如是严净佛土，谓彼土中恒不闻有三种恶趣，亦不闻有诸恶见趣，亦不闻有贪、瞋、痴毒，亦不闻有男女形相，亦不闻有声闻、独觉，亦不闻有无常、苦等不如意事，亦不闻有摄受资具，亦不闻有我、我所执，亦不闻有随眠、缠、结，亦不闻有颠倒执著，亦不闻有施设有情果位差别；唯闻说空、无相、无愿、无生、无灭、无性等声，谓随有情意乐差别，于树林等内外物中，常有微风更相冲击，发起种种微妙音声，诸音声中说：‘一切法皆无自性，无性故空，空故无相，无相故无愿，无愿故无生，无生故无灭。由此诸法本来寂静、自性涅槃，如来出世、若不出世，诸法法性法尔常住。’谓一切法无性、空等，彼佛土中诸有情类若昼、若夜、若立、若行、若卧、若坐，常闻如是妙法音声。

“善现当知，此诸菩萨摩诃萨众各住所居严净佛土，证得无上正等觉时，十方如来、应、正等觉，皆共称赞彼彼佛名，若诸有情得闻如是诸佛名者，必于无上正等菩提得不退转。是诸菩萨摩诃萨众各住所居严净佛土，证得无上正等觉时，为诸有情宣说正法。有情闻已定不生疑，谓为是法、为非法等。所以者何？彼有情类达一切法皆即真如、法界、法性，一切是法无非法等。如是，善现，此诸菩萨摩诃萨众皆能严净如是佛土。

“复次，善现，是诸菩萨摩诃萨众有所化生具不善根，未于诸佛、菩萨、独觉及声闻等种诸善根，为恶知识所摄受故，离善友故，不闻正法，常为种种我、有情见及诸见趣之所摄藏，堕在断、常二边偏执。彼有情类自起邪执，亦常教他令起邪执，于非三宝起三宝想，于三宝中谓非三宝，毁谤正法赞叹邪法，由是因缘，身坏命终堕诸恶趣受种种苦。是诸菩萨摩诃萨众各住自土证得无上正等菩提，见诸有情轮回生死受无量苦，以神通力方便化导，令舍恶见住正见中，从恶趣出生于人趣；复以种种神通方便，化导令住正定聚中，毕竟不复堕诸恶趣；复令修习殊胜善根，命终得生严净佛土，受用净土大乘法乐。

“如是，善现，此诸菩萨摩诃萨众皆能如是严净佛土。由所居土极清净故，生彼有情于一切法不起虚妄分别犹豫，谓此是善法、此是非善法，此是有记法、此是无记法，此是世间法、此是出世间法，此是有漏法、此是无漏法，此是有为法、此是无为法。诸如是等分别犹豫毕竟不生，由是因缘，彼有情类，定得无上正等菩提，转妙法轮度有情众。

“善现当知，是为菩萨摩诃萨严净佛土功德之相，利益安乐一切有情。”

### 第三分宣化品第三十一之一

尔时，善现便白佛言：“是菩萨摩诃萨为住定聚、不定聚耶？”

佛告善现：“是菩萨摩诃萨皆住定聚。”

具寿善现复白佛言：“是菩萨摩诃萨住何定聚？声闻乘耶？独觉乘耶？无上乘耶？”

佛告善现：“是菩萨摩诃萨住无上乘。”

具寿善现复白佛言：“是菩萨摩诃萨为于何时名住定聚？初发心耶？不退位耶？最后有耶？”

佛告善现：“是菩萨摩诃萨若初发心、若不退位、若最后有，皆住定聚。”

具寿善现复白佛言：“此住定聚诸菩萨摩诃萨堕恶趣不？”

佛告善现：“诸菩萨摩诃萨若住定聚，决定不堕诸恶趣中。”

复告善现：“于意云何？第八、预流、一来、不还、阿罗汉、独觉堕恶趣不？”

善现对曰：“不也，世尊。”

佛告善现：“诸菩萨摩诃萨亦复如是，从初发心修行布施乃至般若波罗蜜多及余无量无边佛法，伏断一切恶不善法。由此因缘，堕诸恶趣必无是处，生长寿天亦无是处，谓于彼处诸胜善法不得现行。是菩萨摩诃萨若生边鄙，或生达絮、蔑戾车中，亦无是处，谓于彼处不能修行殊胜善法，多起恶见不信因果，常乐习行诸秽恶业，不闻三宝亦无四众。是菩萨摩诃萨生邪见家，亦无是处，谓生彼家执著种种诸恶见趣，拨无妙行、恶行及果，不修诸善乐作众恶故，诸菩萨不生彼家。复次，善现，诸菩萨摩诃萨初发无上正等觉心，以胜意乐受行十种不善业道，亦无是处。”

具寿善现便白佛言：“若菩萨摩诃萨从初发心成就如是善根功德不生恶处，何故世尊每为众说自本生事多百千种，于中亦有生诸恶处，尔时善根为何所在？”

佛告善现：“诸菩萨摩诃萨不由秽业受恶处身，但为利乐诸有情类，由故思愿而受彼身，是故不应引之为难。”

复告善现：“于意云何？有诸独觉或阿罗汉，方便善巧如诸菩萨摩诃萨众，成就殊胜方便善巧，受傍生身，有猎者来欲为损害，便起无上安忍慈悲，欲令彼人得利乐故，自舍身命不害彼不？”

善现对曰：“诸独觉等无如是事。”

佛告善现：“由此因缘，当知菩萨为欲利乐诸有情故，为大慈悲速圆满故，为疾证得大菩提故，虽受种种傍生之身，而非傍生过失所染。”

具寿善现复白佛言：“诸菩萨摩诃萨住何善根，为欲利乐诸有情故受恶处身？”

佛告善现：“诸菩萨摩诃萨有何善根不应圆满？然诸菩萨摩诃萨众为得无上正等菩提，一切善根皆应圆满，谓诸菩萨摩诃萨众从初发心乃至安坐妙菩提座，无有善根不应圆满。要具圆满一切善法，乃得无上正等菩提，若一善法未能圆满，而得无上正等菩提，定无是处。是故，善现，诸菩萨摩诃萨从初发心乃至安坐妙菩提座，于其中间常学圆满一切善法，学已当得一切相智，永断一切习气相续，乃能证得一切智智。”

尔时，善现便白佛言：“诸菩萨摩诃萨云何成就种种白净圣无漏法，而生恶趣受傍生身？”

佛告善现：“于意云何？如来成就一切白净圣无漏不？”

善现对曰：“如来成就一切白净圣无漏法。”

佛告善现：“于意云何？如来化作傍生趣身，利乐有情作佛事不？”

善现对曰：“如来化作傍生趣身，利乐有情作诸佛事。”

佛告善现：“于意云何？如来化作傍生身时，是实傍生，受彼苦不？”

善现对曰：“如来化作傍生身时，非实傍生，不受彼苦。”

佛告善现：“诸菩萨摩诃萨亦复如是，虽具成就种种白净圣无漏法，而为成熟诸有情类，以故思愿受傍生身，如应成熟诸有情类。

“复次，善现，于意云何？有阿罗汉诸漏永尽，能化作身起诸事业，由彼事业生他喜不？”

善现对曰：“有阿罗汉诸漏永尽，能化作身起诸事业，由彼事业令他生喜。”

佛告善现：“诸菩萨摩诃萨亦复如是，虽具成就种种白净圣无漏法，而为利乐诸有情类，以故思愿受傍生身作诸佛事。虽受彼身而不同彼受诸苦恼，亦不为彼过失所污。

“复次，善现，于意云何？有巧幻师或彼弟子，幻作种种象、马等事，令众人见欢喜踊跃，于彼有实象、马等不？”

善现对曰：“于彼无实象、马等事。”

佛告善现：“诸菩萨摩诃萨亦复如是，虽具成就种种白净圣无漏法，而为利乐诸有情类，以故思愿受傍生身。虽受彼身而实非彼，亦不为彼过失所污。”

具寿善现复白佛言：“诸菩萨摩诃萨如是广大方便善巧，虽具成就种种白净圣无漏法而为有情，以故思愿方便善巧受种种身，随其所宜现作饶益。世尊，诸菩萨摩诃萨住何等法，能作如是方便善巧，虽受种种傍生等身，而不为彼过失所污？”

佛告善现：“诸菩萨摩诃萨住深般若波罗蜜多，能作如是方便善巧。由此方便善巧力故，虽往十方殑伽沙等诸佛世界，现种种身利益安乐诸有情类，而于其中不起染著。所以者何？是菩萨摩诃萨于一切法都无所得，谓都不得能染、所染及染因缘。何以故？以一切法自性空故。

“善现当知，空性不能染著空性，空亦不能染著余法，亦无余法能染著空。所以者何？空中空性尚不可得，况有余法而可得者？如是名为不可得空，诸菩萨摩诃萨安住此中，能证无上正等菩提，转妙法轮度有情众。”

具寿善现复白佛言：“诸菩萨摩诃萨为但安住甚深般若波罗蜜多，能作如是方便善巧，为亦安住诸余法耶？”

佛告善现：“岂有余法，非深般若波罗蜜多之所摄受，而汝今者复为此问？”

具寿善现便白佛言：“甚深般若波罗蜜多自性既空，云何可说甚深般若波罗蜜多摄一切法？非空法中可说有法摄与不摄。”

佛告善现：“岂不诸法自性皆空。”

善现对曰：“如是，如是。”

佛告善现：“若一切法自性皆空，岂不空中摄一切法？”

善现对曰：“如是，如是。”

佛告善现：“由此因缘，甚深般若波罗蜜多摄一切法。当知菩萨摩诃萨众住深般若波罗蜜多，能作如是方便善巧利益有情。”

尔时，善现复白佛言：“云何菩萨摩诃萨行深般若波罗蜜多时，住一切法自性空中，引发神通波罗蜜多，住此神通波罗蜜多，能至十方殑伽沙等诸佛世界，供养恭敬诸佛世尊，于诸佛所听受正法种诸善根？”

佛告善现：“若菩萨摩诃萨行深般若波罗蜜多，遍观十方殑伽沙等诸佛世界及诸佛众并所说法自性皆空，但有世俗施设名字说为世界、佛众及法，如是世俗施设名字自性亦空。

“善现当知，若十方界及诸佛众并所说法施设名字自性不空，则所说空应成少分；以所说空非成少分故，一切法自性皆空，其理周圆无二、无别。

“善现当知，是菩萨摩诃萨行深般若波罗蜜多，由遍观空方便善巧，便能引发殊胜神通波罗蜜多；住此神通波罗蜜多，复能引发天眼、天耳、神境、他心、宿住随念及知漏尽微妙通慧。

“善现当知，诸菩萨摩诃萨非离神通波罗蜜多，有能自在成熟有情、严净佛土，证得无上正等菩提。是故神通波罗蜜多是菩提道，诸菩萨摩诃萨皆依此道求趣无上正等菩提，于求趣时，能自圆满一切善法，亦能劝他修诸善法，虽作是事而于其中无所执著。所以者何？是菩萨摩诃萨知诸善法自性皆空，非自性空有所执著，若有执著则有爱味，由无执著亦无爱味。自性空中无爱味故，能味、所味及味因缘，于空法中皆不可得。

“善现当知，是菩萨摩诃萨行深般若波罗蜜多，安住神通波罗蜜多，引发天眼清净过人。用此天眼观一切法自性皆空，见一切法自性空故，不依法相造作诸业，虽为有情说如是法，而亦不得诸有情相及彼施设。是菩萨摩诃萨以无所得而为方便，引发菩萨殊胜神通，用此神通作所应作一切事业。

“善现当知，是菩萨摩诃萨以极清净过人天眼，遍观十方殑伽沙等诸佛世界，见已引发神境智通往彼饶益诸有情类，或以布施乃至般若波罗蜜多而作饶益，或以三十七种菩提分法而作饶益，或以静虑、无量、无色而作饶益，或以解脱、等持、等至而作饶益，或以空、无相、无愿解脱门而作饶益，或以诸余殊胜善法而作饶益，或以声闻、独觉、菩萨及诸佛法而作饶益。

“是菩萨摩诃萨游十方界，若见有情悭贪多者，深生怜愍，说如是法：‘汝等有情当行布施！诸悭贪者受贫穷苦，由贫穷故无有威德，不能自益，况能益他？是故汝等当勤布施，既自安乐亦安乐他，莫以贫穷更相食啖，俱不解脱诸恶趣苦。’

“若见有情毁净戒者，深生怜愍，说如是法：‘汝等有情当持净戒！诸破戒者受恶趣苦，破戒之人无有威德，不能自益，况能益他？破戒因缘堕诸恶趣，受苦异熟楚毒难忍，不能自济，况能济他？是故汝等当持净戒，不应容纳犯戒之心经一念顷，况经多时？莫纵自心后生忧悔。’

“若见有情更相瞋忿，展转结恨互相损恼，深生怜愍，说如是法：‘汝等有情当修安忍，莫相瞋忿结恨相害。诸忿恨心不顺善法，增长恶法招现衰损。汝等由此忿恨心故，身坏命终当堕恶趣，受诸剧苦难有出期，是故汝等不应容纳忿恨之心经一念顷，何况令其多时相续？汝等今者展转相缘，应起慈悲作饶益事。’

“若见有情懈怠懒惰，深生怜愍，说如是法：‘汝等有情当勤精进，莫于善法懈怠懒惰！诸懒惰者于诸善法及诸胜事皆不能成，汝等由斯堕诸恶趣受无边苦。是故汝等不应容纳懒惰之心经一念顷，何况令其多时相续？’

“若见有情失念散乱心不寂静，深生怜愍，说如是法：‘汝等有情当修静虑，莫起失念散乱之心！如是之心不顺善法，增长恶法招现衰损，汝等由此身坏命终，当堕恶趣受无边苦。是故汝等不应容纳失念散乱相应之心经一念顷，何况令其多时相续？’

“若见有情愚痴恶慧，深生怜愍，说如是法：‘汝等有情，当修胜慧，莫起恶慧！起恶慧者于诸善趣尚不能往，况得解脱？汝等由此恶慧因缘，当堕恶趣受无边苦。是故汝等不应容纳愚痴恶慧相应之心经一念顷，何况令其多时相续？’

“若见有情贪欲多者，深生怜愍，方便令其修不净观。若见有情瞋恚多者，深生怜愍，方便令其修慈悲观。若见有情愚痴多者，深生怜愍，方便令其修缘起观。若见有情憍慢多者，深生怜愍，方便令其修诸界观。若见有情寻伺多者，深生怜愍，方便令其修持息念。若见有情失正道者，深生怜愍，方便令其趣入正道，谓声闻道、或独觉道、或菩萨道、或如来道，方便为彼说如是法：‘汝等所执自性皆空，非空法中可有所执，以无所执为空相故。’

“如是，善现，诸菩萨摩诃萨行深般若波罗蜜多，安住神通波罗蜜多，方能自在宣说正法，利益安乐诸有情类。善现当知，若菩萨摩诃萨远离神通波罗蜜多，不能自在宣说正法，与诸有情作利乐事。善现当知，如鸟无翼，不能自在飞翔虚空远有所至；诸菩萨摩诃萨亦复如是，若无神通波罗蜜多，不能自在宣说正法，与诸有情作利乐事。是故，善现，诸菩萨摩诃萨行深般若波罗蜜多，应引发神通波罗蜜多，若引发神通波罗蜜多，即能自在宣说正法，随意利乐诸有情类。

“善现当知，诸菩萨摩诃萨以最清净过人天眼，遍观十方殑伽沙等诸佛世界，及观生彼诸有情类，见已引发神境智通，经须臾间往至彼界，以他心智如实了知彼诸有情心、心所法，随其所应为说法要，谓说布施乃至般若波罗蜜多，或说四念住乃至八圣道支，或说四静虑、四无量、四无色定，或说空、无相、无愿解脱门，或说八解脱乃至十遍处，或说陀罗尼门、三摩地门，或说内空乃至无性自性空，或说真如乃至不思议界，或说苦、集、灭、道圣谛，或说因缘乃至增上缘，或说从缘所生诸法，或说无明乃至老死，或说种种蕴、处、界门，或说声闻道，或说独觉道，或说菩萨道，或说菩提，或说涅槃，令彼有情闻此法已皆获殊胜利益安乐。

“善现当知，是菩萨摩诃萨以最清净过人天耳，能闻一切人非人声。由此天耳，遍闻十方殑伽沙等诸佛世界一切如来、应、正等觉所说正法，闻已受持思惟义趣，随所闻法能为有情如实宣说，或说布施乃至般若波罗蜜多，广说乃至或说菩提，或说涅槃，令彼有情闻此法已皆获殊胜利益安乐。

“善现当知，是菩萨摩诃萨以最清净他心智通，如实了知诸有情类心、心所法，随其所应为说法要，谓说布施乃至般若波罗蜜多，广说乃至或说菩提，或说涅槃，令彼有情闻此法已，皆获殊胜利益安乐。

“善现当知，是菩萨摩诃萨以净宿住随念智通，如实念知过去诸佛及弟子众名等差别，若诸有情乐闻过去诸宿住事而获益者，便为宣说诸宿住事，因斯方便为说正法，谓说布施乃至般若波罗蜜多，广说乃至或说菩提，或说涅槃，令彼有情闻此法已皆获殊胜利益安乐。

“善现当知，是菩萨摩诃萨以极迅疾神境智通，往至十方殑伽沙等诸佛世界，亲近供养诸佛世尊，于诸佛所种诸善根，还归本土为有情说诸佛土事，因斯方便为说正法，谓说布施乃至般若波罗蜜多，广说乃至或说菩提，或说涅槃，令彼有情闻此法已，皆获殊胜利益安乐。

“善现当知，是菩萨摩诃萨以随所得漏尽智通，如实了知诸有情类漏尽未尽，亦如实知漏尽方便，为未尽者宣说法要，谓说布施乃至般若波罗蜜多，广说乃至或说菩提，或说涅槃，令彼有情闻此法已皆获殊胜利益安乐。

“如是，善现，诸菩萨摩诃萨行深般若波罗蜜多，应引发神通波罗蜜多。是菩萨摩诃萨修习神通波罗蜜多得圆满故，随意所乐受种种身，不为苦乐过失所染，如佛化身虽能施作种种事业，而不为彼苦乐过失之所杂染。

“如是，善现，诸菩萨摩诃萨行深般若波罗蜜多，应游戏神通波罗蜜多，若游戏神通波罗蜜多，则能成熟有情、严净佛土，疾能证得一切智智。善现当知，若菩萨摩诃萨不成熟有情、严净佛土，终不能得一切智智。所以者何？诸菩萨摩诃萨菩提资粮若未圆满，必不能得一切智智。”

尔时，善现便白佛言：“何等名为诸菩萨摩诃萨菩提资粮，诸菩萨摩诃萨圆满如是菩提资粮，方能证得一切智智？”

佛告善现：“一切善法皆是菩萨菩提资粮，诸菩萨摩诃萨圆满如是菩提资粮，方能证得一切智智。”

具寿善现复白佛言：“何等名为一切善法？”

佛告善现：“诸菩萨摩诃萨从初发心修行布施乃至般若波罗蜜多，于中都无分别执著，谓作是念：‘此是布施乃至般若波罗蜜多，由此、为此而修布施乃至般若波罗蜜多。’是三分别执著都无，知一切法自性空故。由此所修布施等六波罗蜜多，能自饶益，亦能饶益一切有情令出生死得涅槃故，说为善法，亦名菩萨菩提资粮，亦名菩萨摩诃萨道。过去、未来、现在菩萨摩诃萨众行此道故，已得、今得、当得无上正等菩提，亦令有情已、当、今度生死大海证涅槃乐。

“复次，善现，诸菩萨摩诃萨从初发心修四静虑及四无量、四无色定，修四念住乃至八圣道支，安住内空乃至无性自性空，安住真如乃至不思议界，安住苦、集、灭、道圣谛，修空、无相、无愿解脱门，修八解脱乃至十遍处，修诸菩萨摩诃萨地，修陀罗尼门、三摩地门，修佛十力乃至十八佛不共法，修大慈、大悲、大喜、大舍，修无忘失法、恒住舍性，修一切智、道相智、一切相智，于中都无分别执著，谓作是念：‘此是四静虑广说乃至一切相智，由此、为此而修四静虑广说乃至一切相智。’是三分别执著都无，知一切法自性空故。由此所修四静虑等，能自饶益，亦能饶益一切有情令出生死得涅槃故，说为善法，亦名菩萨菩提资粮，亦名菩萨摩诃萨道。过去、未来、现在菩萨摩诃萨众行此道故，已得、当得、今得无上正等菩提，亦令有情已、今、当度生死大海证涅槃乐。

“善现当知，复有无量诸菩萨众所修功德，皆名善法，亦名菩萨菩提资粮，亦名菩萨摩诃萨道。诸菩萨摩诃萨要修如是诸胜善法极令圆满，方能证得一切智智，要已证得一切智智，乃能无倒转正法轮，令诸有情脱生死苦证得究竟常乐涅槃。”

尔时，善现便白佛言：“若此诸法是菩萨法，复有何等名佛法耶？”

佛告善现：“即菩萨法亦名佛法。谓诸菩萨于一切法觉一切相，由此当得一切相智，永断一切习气相续。若诸如来、应、正等觉，于一切法以一刹那相应般若现等觉已，证得无上正等菩提。是名菩萨与佛有异，如二圣者虽俱是圣，而有行向、住果差别，所成就法非不有异。

“如是，善现，若无间道中行于一切法，未离暗障，未到彼岸，未得自在，未得果时，名为菩萨。若解脱道中行于一切法，已离暗障、已到彼岸，已得自在，已得果时，乃名为佛。是为菩萨与佛有异，由位有异法非无别，而不可说法性有异。”

具寿善现便白佛言：“若一切法自相皆空，自相空中云何得有种种差别，谓此是地狱乃至此是天，此是种性广说乃至此是如来？如是所说补特伽罗既不可得，彼所造业亦不可得，如所造业既不可得，彼异熟果亦不可得，云何得有种种差别？”

佛告善现：“如是，如是，如汝所说，一切法自相空，自相空中补特伽罗既无所有，业果异熟亦无所有，无所有中无差别相。然诸有情于一切法自相空理不能尽知，造作诸业或善、或恶、或复无漏，由于善业造作增长，生天、人中，由于恶业造作增长，堕三恶趣。于善业中，由于定业造作增长，得生色界或无色界，由无漏业加行根本，有种性等贤圣差别。由此因缘，诸菩萨摩诃萨修行布施乃至般若波罗蜜多，乃至修行一切相智及余无量无边佛法。

“是菩萨摩诃萨于此所说菩提分法，无间无缺修令圆满；既圆满已，便能引发近助菩提金刚喻定，证得无上正等菩提，与诸有情作大饶益常无失坏；无失坏故，令诸有情解脱生死证得常乐清净涅槃。”

具寿善现复白佛言：“佛证无上正等觉已，为得诸趣生死法耶？”

佛言：“不尔。”

具寿善现复白佛言：“佛证无上正等觉已，为得黑业、白业、黑白业、非黑白业耶？”

佛言：“不尔。”

具寿善现复白佛言：“若佛不得诸趣生死及业差别，云何施设此是地狱乃至人天，此是种性乃至如来分位差别？”

佛言：“善现，诸有情类自知诸法自相空不？”

善现对曰：“不也，世尊。”

佛告善现：“若诸有情自知诸法自相空者，诸菩萨摩诃萨便于无上正等菩提，不应求证方便善巧，拔诸有情恶趣生死；以诸有情不知诸法自相空故，轮回诸趣受无边苦，是故菩萨从诸佛所闻一切法自相空已，为欲饶益诸有情故，求证无上正等菩提，方便善巧拔诸有情恶趣生死。

“善现当知，诸菩萨摩诃萨常作是念：‘非一切法实有自相，如诸愚夫异生所执。然彼分别颠倒力故，非实有中起实有想，谓无我中起于我想，广说乃至无见者中起见者想；又无色中起于色想，无受、想、行、识中起受、想、行、识想，广说乃至无无为中起无为想。如是分别颠倒力故，非实有中起实有想，虚妄执著倒乱其心，造身、语、意善、不善业，不能解脱恶趣生死，我当拔济令得解脱。’是菩萨摩诃萨作此念已，行深般若波罗蜜多，以诸善法摄在其中，无倒修行诸菩萨行，渐次圆满菩提资粮；菩提资粮得圆满已，证得无上正等菩提；得菩提已，为诸有情宣说开示分别建立四圣谛义，谓此是苦圣谛，此是苦集圣谛，此是苦灭圣谛，此是趣苦灭道圣谛；复以一切菩提分法，摄在如是四圣谛中；复依一切菩提分法，施设建立佛、法、僧宝，由此三宝出现世间，诸有情类解脱生死。若诸有情不能归信佛、法、僧宝，造作诸业轮回诸趣受苦无穷故，应归依佛、法、僧宝，勤求自他利益安乐。”

尔时，善现便白佛言：“为由苦、集、灭、道圣谛，诸有情类证般涅槃？为由苦、集、灭、道圣智，诸有情类证般涅槃？”

佛告善现：“非由苦、集、灭、道圣谛，诸有情类证般涅槃；非由苦、集、灭、道圣智，诸有情类证般涅槃。善现，我说四圣谛平等性即是涅槃，如是涅槃非由苦、集、灭、道谛证，非由苦、集、灭、道智证，但由般若波罗蜜多证平等性名证涅槃。”

具寿善现复白佛言：“何等名为四圣谛平等性？”

佛告善现：“若于是处，无苦、集、灭、道谛，无苦、集、灭、道智，名四圣谛平等之性，此平等性即四圣谛。所有真如广说乃至不思议界，如来出世、若不出世，性相常住无失坏、无变易，如是名为四圣谛平等性。诸菩萨摩诃萨行深般若波罗蜜多时，为欲随觉此四圣谛平等性故，行深般若波罗蜜多。若能随觉此四圣谛平等性时，名真随觉一切圣谛，速证无上正等菩提。”

具寿善现复白佛言：“云何菩萨摩诃萨行深般若波罗蜜多时，为欲随觉此四圣谛平等性故，行深般若波罗蜜多。若能随觉此四圣谛平等性时，名真随觉一切圣谛，不堕声闻、独觉等地，趣入菩萨正性离生？”

佛告善现：“诸菩萨摩诃萨行深般若波罗蜜多时，无有少法不如实见；于一切法如实见时，于一切法都无所得；于一切法无所得时，则如实见一切法空，谓如实见四谛所摄及所不摄诸法皆空；如是见时，能入菩萨正性离生；由能入菩萨正性离生故，便住菩萨种性地中；既住菩萨种性地中，则能决定不从顶堕，若从顶堕应堕声闻或独觉地。是菩萨摩诃萨安住菩萨种性地中，起四静虑及四无量、四无色定。是菩萨摩诃萨安住如是奢摩他地，便能决择一切法性，及能随悟四圣谛理。尔时，菩萨虽遍知苦而能不起缘执苦心，虽永断集而能不起缘执集心，虽能证灭而能不起缘执灭心，虽能修道而能不起缘执道心，但起随顺、趣向、临入菩提之心，如实觉知诸法实相。”

## 大般若波罗蜜多经卷第五百三十七

### 第三分宣化品第三十一之二

尔时，具寿善现便白佛言：“世尊，诸菩萨摩诃萨云何觉知诸法实相？”

佛告善现：“诸菩萨摩诃萨观一切法无不皆空，是为觉知诸法实相。”

具寿善现复白佛言：“云何菩萨摩诃萨观一切法无不皆空？”

佛告善现：“诸菩萨摩诃萨于一切法观自相空，是为菩萨摩诃萨观一切法无不皆空。

“善现当知，诸菩萨摩诃萨以观空相毗钵舍那观诸法空，都不见有诸法自性可于中住，证得无上正等菩提。所以者何？诸佛无上正等菩提及一切法，皆用无性而为自性，所谓色蕴乃至识蕴，皆用无性而为自性，广说乃至一切菩萨摩诃萨行、诸佛无上正等菩提亦用无性而为自性。如是无性非诸如来应正等觉、独觉、菩萨及诸声闻向果所作亦非余作，但为有情于一切法不知不见如实皆空，是故菩萨摩诃萨众行深般若波罗蜜多方便善巧，如自所觉为诸有情宣说开示，令离执著，脱生死苦，得般涅槃毕竟安乐。”

具寿善现便白佛言：“若一切法皆用无性而为自性，如是无性非诸如来应正等觉、独觉、菩萨、声闻等作，云何施设诸法有异？谓是地狱、傍生、鬼界、人及诸天种种差别，谓四大王众天乃至非想非非想处，及有三乘分位差别，由如是业施设地狱，由如是业施设傍生，由如是业施设鬼界，由如是业施设人趣有赡部洲、胜身牛货俱卢洲等种种差别，由如是业施设天趣有四大王众天乃至非想非非想处种种差别，由如是业施设预流乃至独觉，由如是业施设菩萨及诸如来？

“世尊，无性之法必无作用，如何可言由此业故生于地狱，如是乃至由此业故生于非想非非想处，由此业故得预流果广说乃至独觉菩提，由此业故入菩萨位行菩萨道，由此业故便能证得一切智智，说名如来、应、正等觉，利益安乐一切有情？”

佛告善现：“如是，如是，如汝所说，无性法中，不可施设诸法有异，无业、无果亦无作用。但诸愚夫不了圣法毗奈耶故，不如实知诸法皆以无性为性，愚痴颠倒发起诸业，随业差别受种种身。依如是身品类差别，施设地狱、傍生、鬼界、人及诸天乃至非想非非想处。为欲拔济如是愚夫愚痴颠倒受生死苦，施设圣法及毗奈耶分位差别，依此分位施设预流乃至独觉、菩萨、如来。然一切法无不皆以无性为性，无性法中实无异法，无业、无果亦无作用，无性之法恒无性故。

“复次，善现，如汝所说，无性之法必无作用，如何可言：由如是业得预流果，乃至证得一切智智，说名如来、应、正等觉，利益安乐一切有情？善现，于意云何？诸所修道是无性不？诸预流果、一来、不还、阿罗汉果、独觉菩提、诸菩萨道、一切智智是无性不？”

善现对曰：“如是，如是，诸所修道广说乃至一切智智皆是无性。”

佛告善现：“于意云何？无性法为能得无性法不？”

善现对曰：“不也，世尊。”

佛告善现：“无性及道，是一切法皆非相应非不相应，无色、无见、无对、一相，所谓无相。愚夫异生于无相法虚妄分别起有相想，执著诸蕴、诸处、诸界，于无常中妄生常想，于诸苦中妄生乐想，于无我中妄生我想，于不净中妄生净想，愚痴颠倒，于无性法执著有情。由此因缘，诸菩萨摩诃萨行深般若波罗蜜多，成就殊胜方便善巧，拔济如是诸有情类，令离颠倒虚妄分别，方便安置无相法中，令勤修学解脱生死证得涅槃毕竟安乐。”

具寿善现复白佛言：“颇有少物是真、是实、非虚、非妄，愚夫异生于中执著造作诸业，由此因缘轮回诸趣，不能解脱生死苦不？若无少物是真、是实、非虚、非妄，云何愚夫于中执著，造作诸业轮回诸趣？”

佛告善现：“愚夫异生所执著物，乃至无有如细毛端是真、是实、非虚、非妄。执著彼故造作诸业，由此因缘轮回诸趣，不能解脱生死众苦，唯有颠倒虚妄执著。吾今为汝广说譬喻，重显斯义令其易了，诸有智者由譬喻故，于所说义便生正解。

“善现，于意云何？梦中见人受五欲乐，梦中颇有少分实事，可令彼人受欲乐不？”

善现对曰：“不也，世尊。梦所见人尚非实有，况有实事可令彼人住在梦中受五欲乐？”

佛告善现：“于意云何？颇有诸法或是有漏，或是无漏，或是世间，或是出世间，或是有为，或是无为，非如梦中所见事不？”

善现对曰：“不也，世尊。定无有法或是有漏，或是无漏，或是世间，或是出世间，或是有为，或是无为，非如梦中所见事者。”

佛告善现：“于意云何？梦中颇有真实诸趣于中往来生死事不？”

善现对曰：“不也，世尊。”

佛告善现：“于意云何？梦中颇有真实修道，依彼修道有离杂染得清净不？”

善现对曰：“不也，世尊。所以者何？梦所见法都无实事，非能施设、非所施设，修道尚无，况依修道有离杂染及得清净？”

佛告善现：“于意云何？明镜等中所见诸像，为有实事可依造业，由所造业或堕恶趣、或生人天受苦乐不？”

善现对曰：“不也，世尊。明镜等中所见诸像，都无实事但诳愚童，云何可依造作诸业，由所造业或堕恶趣、或生人天受诸苦乐？”

佛告善现：“于意云何？明镜等中所现诸像，彼像颇有真实修道，依彼修道有离杂染得清净不？”

善现对曰：“不也，世尊。所以者何？彼所现像都无实事，非能施设、非所施设，修道尚无，况依修道有离杂染及得清净？”

佛告善现：“于意云何？山谷等中所发诸响，为有实事可依造业，由所造业或堕恶趣、或生人天受苦乐不？”

善现对曰：“不也，世尊。山谷等中所发诸响，都无实事但诳愚童，云何可依造作诸业，由所造业或堕恶趣、或生人天受诸苦乐？”

佛告善现：“于意云何？诸响颇有真实修道，依彼修道有离杂染得清净不？”

善现对曰：“不也，世尊。所以者何？山谷等响都无实事，非能施设、非所施设，修道尚无，况依修道有离杂染及得清净？”

佛告善现：“于意云何？阳焰等中现似水等，为有实事可依造业，由所造业或堕恶趣、或生人天受苦乐不？”

善现对曰：“不也，世尊。诸阳焰中所现水等，都无实事但诳愚童，云何可依造作诸业，由所造业或堕恶趣、或生人天受诸苦乐？”

佛告善现：“于意云何？诸阳焰中水等，颇有真实修道，依彼修道有离杂染得清净不？”

善现对曰：“不也，世尊。所以者何？阳焰水等都无实事，非能施设、非所施设，修道尚无，况依修道有离杂染及得清净？”

佛告善现：“于意云何？诸光影中所现色相，为有实事可依造业，由所造业或堕恶趣、或生人天受苦乐不？”

善现对曰：“不也，世尊。诸光影中所现色相，都无实事但诳愚童，云何可依造作诸业，由所造业或堕恶趣、或生人天受诸苦乐？”

佛告善现：“于意云何？诸光影中色相，颇有真实修道，依彼修道有离杂染得清净不？”

善现对曰：“不也，世尊。所以者何？光影色相都无实事，非能施设、非所施设，修道尚无，况依修道有离杂染及得清净？”

佛告善现：“于意云何？幻师幻作象、马军等种种形像，为有实事可依造业，由所造业或堕恶趣、或生人天受苦乐不？”

善现对曰：“不也，世尊。幻象、马等都无实事但诳愚童，云何可依造作诸业，由所造业或堕恶趣、或生人天受诸苦乐？”

佛告善现：“于意云何？幻事颇有真实修道，依彼修道有离杂染得清净不？”

善现对曰：“不也，世尊。所以者何？幻象、马等都无实事，非能施设、非所施设，修道尚无，况依修道有离杂染及得清净？”

佛告善现：“于意云何？诸能化者所作化身，为有实事可依造业，由所造业或堕恶趣、或生人天受苦乐不？”

善现对曰：“不也，世尊。诸变化身都无实事，云何可依造作诸业，由所造业或堕恶趣、或生人天受诸苦乐？”

佛告善现：“于意云何？化身颇有真实修道，依彼修道有离杂染得清净不？”

善现对曰：“不也，世尊。所以者何？诸变化身都无实事，非能施设、非所施设，修道尚无，况依修道有离杂染及得清净？”

佛告善现：“于意云何？寻香城中所现物类，为有实事可依造业，由所造业或堕恶趣、或生人天受苦乐不？”

善现对曰：“不也，世尊。寻香城中所现物类都无实事，云何可依造作诸业，由所造业或堕恶趣、或生人天受诸苦乐？”

佛告善现：“于意云何？寻香城中物类，颇有真实修道，依彼修道有离杂染得清净不？”

善现对曰：“不也，世尊。所以者何？彼城物类都无实事，非能施设、非所施设，修道尚无，况依修道有离杂染及得清净？”

佛告善现：“于意云何？颇有诸法或是有漏，或是无漏，或是世间，或是出世间，或是有为，或是无为，非如像、响、阳焰、光影、幻事、变化、寻香城中物类者不？”

善现对曰：“不也，世尊。定无有法或是有漏，或是无漏，或是世间，或是出世间，或是有为，或是无为，非如像等。”

佛告善现：“于意云何？此中颇有实杂染者、清净者不？”

善现对曰：“不也，世尊。此中都无实杂染者及清净者。”

佛告善现：“如染、净者实无所有，由此因缘杂染、清净亦非实有。所以者何？住我、我所诸有情类虚妄分别，谓有杂染及清净者，由此因缘谓有杂染及有清净。非见实者，谓有杂染及清净者，如见实者，知无杂染及清净者，如是亦无杂染、清净，以一切法自相空故。”

尔时，善现便白佛言：“诸见实者无染无净，不见实者亦无染净。所以者何？以一切法皆用无性而为自性。世尊，诸实说者无染无净，不实说者亦无染净。所以者何？以一切法皆用无性而为自性。世尊，无自性法无染无净，有自性法亦无染净，诸无自性、有自性法亦无染净。所以者何？以一切法皆用无性而为自性。世尊，若见实者及实说者无染无净，不见实者、不实说者亦无染净，云何世尊有时说有清净法耶？”

佛告善现：“我说一切法平等性为清净法。”

具寿善现复白佛言：“何谓一切法平等性？”

佛告善现：“诸法真如广说乃至不思议界，如来出世、若不出世，性相常住，是名一切法平等性。此平等性名清净法，此依世俗说为清净，不依胜义。所以者何？胜义谛中既无分别亦无戏论，一切名字言语道断，不可说为若染若净。”

具寿善现复白佛言：“若一切法皆如梦境广说乃至如寻香城，虽现似有而无实事，云何菩萨摩诃萨依止如是非实有法，发趣无上正等觉心，作是愿言‘我当圆满布施等六波罗蜜多，广说乃至我当圆满三十二相、八十随好，我当发起无量光明遍照十方无边世界，我当发起一妙音声遍满十方无边世界，随诸有情心、心所法胜解差别，为说种种微妙法门，令勤修学随应各得诸饶益事’？”

佛告善现：“于意云何？汝所说法，岂不皆如梦境乃至寻香城耶？”

善现对曰：“如是，如是，然我有疑，若一切法如梦乃至如寻香城皆无实事，云何菩萨摩诃萨行深般若波罗蜜多时，发诚谛言‘我当圆满一切佛法，利益安乐无量有情’？非梦所见广说乃至寻香城中所现物类，能行布施乃至般若波罗蜜多，况能圆满广说乃至三十二相、八十随好，亦如是说？非梦所见广说乃至寻香城中所见物类，能成一切所愿事业。余一切法亦应如是，俱非实故。”

佛告善现：“如是，如是，如汝所说，非实有法尚不能行布施等六波罗蜜多广说乃至三十二相、八十随好，况能圆满？非实有法不能成办所愿事业，亦不能得一切智智。

“复次，善现，布施等六波罗蜜多及余无量无边佛法非实有故，不能证得一切智智。善现当知，如是诸法一切皆是思惟造作，诸有思惟所造作法，皆不能得一切智智。

“复次，善现，如是诸法于菩提道虽能引发，而于其果无资助能，由此诸法无生、无起、无实相故。诸菩萨摩诃萨从初发心，虽起种种殊胜善法，谓修布施乃至般若波罗蜜多广说乃至一切相智，而知一切皆如梦境广说乃至如寻香城实无所有。

“复次，善现，如是诸法虽非实有，若不圆满决定不能成熟有情、严净佛土，亦不能得一切智智，谓菩萨摩诃萨若不圆满布施等六波罗蜜多广说乃至一切相智，决定不能成熟有情、严净佛土，亦不能得一切智智。

“复次，善现，是诸菩萨摩诃萨行深般若波罗蜜多时，随所修住一切善法，皆如实知如梦乃至如寻香城，谓若修行布施等六波罗蜜多广说乃至一切相智，能如实知如梦乃至如寻香城；若成熟有情、严净佛土及求证得一切智智，亦能如实知如梦乃至如寻香城；亦如实知诸有情类心行差别如梦乃至如寻香城。

“复次，善现，是诸菩萨摩诃萨行深般若波罗蜜多时，于一切法不取为有、不取为无。若由如是取故证得一切智智，亦知彼法如梦乃至如寻香城，不取为有、不取为无。所以者何？布施等六波罗蜜多广说乃至一切相智皆不可取，若有漏法、若无漏法、若世间法、若出世间法、若有为法、若无为法亦不可取。是菩萨摩诃萨知一切法不可取已，求趣无上正等菩提。所以者何？以一切法皆不可取、都无实事。如梦乃至如寻香城不可取法不能证得不可取法，然诸有情于如是法不知不见。是菩萨摩诃萨为饶益彼诸有情故，求趣无上正等菩提。

“复次，善现，是菩萨摩诃萨从初发心，为欲饶益诸有情故，修行布施乃至般若波罗蜜多，不为自身非为余事；为欲饶益诸有情故，求趣无上正等菩提，不为自身非为余事。

“复次，善现，是诸菩萨摩诃萨行深般若波罗蜜多时，见诸愚夫于非我中而住我想，广说乃至于非见者住见者想。是菩萨摩诃萨见此事已，深生怜愍方便教导，令离颠倒妄想执著，安置无相甘露界中，住此界中不复现起我想乃至使见者想，尔时一切掉动、散乱、戏论、分别不复现行，心多安住寂静、憺怕、无戏论界。

“善现当知，是菩萨摩诃萨由此方便行深般若波罗蜜多，自于诸法无所执著，亦能教他于一切法无所执著，此依世俗，不依胜义。”

具寿善现便白佛言：“佛证无上正等觉时，所得佛法为依世俗说名为得，为依胜义说名得耶？”

佛告善现：“此依世俗，不依胜义。若依胜义，能得、所得俱不可得。所以者何？若谓此人得如是法便有所得，有所得者便执有二，执有二者不能得果亦无现观。”

具寿善现复白佛言：“若执有二不能得果亦无现观，执无二者为能得果、有现观耶？”

佛告善现：“执有二者不能得果亦无现观，执无二者亦复如是，有所执故如执有二。若不执二、不执无二，则名得果亦名现观。所以者何？若执由此便能得果亦有现观，及执由彼不能得果亦无现观，俱是戏论。非一切法平等性中有诸戏论，若离戏论乃可名为法平等性。”

具寿善现复白佛言：“若一切法皆用无性而为自性，此中何谓法平等性？”

佛告善现：“若于是处都无有性亦无无性，亦不可说为平等性，如是乃名法平等性。善现当知，法平等性既不可说亦不可知，除平等性无法可得，离一切法无平等性。善现当知，法平等性，异生、圣者俱不能行，非彼境故。”

具寿善现便白佛言：“法平等性岂亦非佛所行境耶？”

佛告善现：“法平等性，一切圣者皆不能行亦不能证，谓诸预流乃至独觉、若诸菩萨、若诸如来，皆不能以法平等性为所行境，此中一切戏论分别皆不行故。”

具寿善现复白佛言：“如来于法皆得自在，云何可言法平等性，亦非如来所行境界？”

佛告善现：“如来于法虽得自在，若平等性与佛有异，可言是佛所行境界，然平等性与佛无异，云何可说佛行彼境？

“善现当知，若诸异生法平等性乃至如来法平等性，皆同一相，所谓无相，是一平等无二无别故，不可说此是异生法平等性广说乃至此是如来法平等性。于此一法平等性中，诸平等性既不可得，于中异生及诸圣者差别之相亦不可得。”

具寿善现便白佛言：“若一切法平等性中，诸差别相皆不可得，则诸异生及预流等法及有情应无差别。”

佛告善现：“如是，如是，如汝所说，于一切法平等性中，异生、圣者法及有情皆无差别。”

具寿善现复白佛言：“若一切法平等性中，异生、圣者法及有情皆无差别，云何三宝出现世间？又佛、法、僧应无差别？”

佛告善现：“于意云何？佛、法、僧宝与平等性各有异不？”

善现对曰：“如我解佛所说义者，佛、法、僧宝与平等性皆无差别。所以者何？佛、法、僧宝与平等性，如是一切皆非相应非不相应，无色、无见、无对、一相，所谓无相。然诸如来于无相法方便善巧，建立种种法及有情名相差别，所谓此是异生及法，乃至此是如来及法。”

佛告善现：“如是，如是，如汝所说，诸佛于法方便善巧，建立种种法及有情名相差别。

“复次，善现，于意云何？若佛不证无上菩提，设证不为有情施设诸法名相种种差别，诸有情类为能自知，此是地狱广说乃至此是非想非非想处，此是色、受、想、行、识蕴广说乃至一切相智，此是一切相妙愿智，此是一切智智，此是三宝，此是三乘，诸有情类于如是等差别名相能自知不？”

善现对曰：“不也，世尊。若佛不为有情施设诸如是等差别名相，诸有情类不能自知。”

佛告善现：“是故诸佛于无相法方便善巧，虽为有情施设种种差别名相，而于诸法平等性中都无所动。”

具寿善现复白佛言：“如佛于法平等性中都无所动，异生乃至菩萨于法平等性中亦不动不？”

佛告善现：“如是，如是，以一切法及诸有情皆不出过平等性故。如平等性，当知真如广说乃至不思议界亦复如是，诸法异生及诸圣者于真如等无差别故。”

具寿善现复白佛言：“若诸异生及诸圣者并一切法平等之性无差别者，令一切法及诸有情相各异故性亦应别，是则法性亦应各别，谓色等蕴相各异故性亦应别，广说乃至有为、无为相各异故性亦应别。

“世尊，如是法等性若各别，是则法性亦应各别，云何于诸异相法等可得安立法性一相？云何菩萨摩诃萨行深般若波罗蜜多时，不分别法及诸有情有种种性？若不分别法及有情有种种性，则应不能行深般若波罗蜜多；若不能行甚深般若波罗蜜多，则应不能从一菩萨地至一菩萨地；若定不能从一菩萨地至一菩萨地，则应不能趣入菩萨正性离生；若定不能趣入菩萨正性离生，则应不能超诸声闻、独觉等地；若定不能超诸声闻、独觉等地，则应不能圆满神通波罗蜜多；若定不能圆满神通波罗蜜多，则应不能于诸神通游戏自在；若定不能于诸神通游戏自在，则应不能圆满布施乃至般若波罗蜜多；若定不能圆满布施乃至般若波罗蜜多，则应不能从一佛土至一佛土，亲近供养诸佛世尊；若定不能从一佛土至一佛土，亲近供养诸佛世尊，则应不能于诸佛所听受正法种诸善根；若定不能于诸佛所听受正法种诸善根，则应不能成熟有情、严净佛土；若定不能成熟有情、严净佛土，应不能得一切智智转妙法轮度有情众。”

佛告善现：“如汝所言‘若诸异生及诸圣者并一切法平等之性无差别者，令一切法及诸有情相各异故性亦应别，是则法性亦应各别，云何于诸异相法等可得安立法性一相？云何菩萨摩诃萨行深般若波罗蜜多时，不分别法及诸有情有种种性等？’者。于意云何？色蕴法性是空性不？受、想、行、识蕴法性是空性不？广说乃至有为法性是空性不？无为法性是空性不？”

善现对曰：“如是，如是，一切法性皆是空性。”

佛告善现：“于意云何？于空性中，法等异相为可得不？谓色蕴异相为可得不？受、想、行、识蕴异相为可得不？广说乃至有为法异相为可得不？无为法异相为可得不？”

善现对曰：“不也，世尊。于空性中，一切异相皆不可得。”

佛告善现：“由此应知：法平等性，非即异生，非离异生，广说乃至非即诸佛，非离诸佛；法平等性，非即色蕴，非离色蕴，非即受、想、行、识蕴，非离受、想、行、识蕴，广说乃至非即有为法，非离有为法，非即无为法，非离无为法。”

具寿善现复白佛言：“法平等性为是有为、为是无为？”

佛告善现：“法平等性非是有为、非是无为，然离有为法、无为法不可得，离无为法、有为法亦不可得。善现当知，若有为界、若无为界，如是二种皆非相应非不相应，无色、无见、无对、一相，所谓无相，诸佛世尊依世俗说，不依胜义。所以者何？非胜义中身行、语行、意行可得，非离身行、语行、意行胜义可得。即有为法及无为法平等法性说名胜义，非离一切有为、无为别有胜义。是故菩萨摩诃萨行深般若波罗蜜多时，不动胜义而行菩萨摩诃萨行，成熟有情，严净佛土，能疾证得一切智智，尽未来际利乐有情。”

尔时，善现便白佛言：“若诸法等平等之性皆本性空，此本性空于一切法皆非能作亦非所作，云何菩萨摩诃萨行深般若波罗蜜多时，不动胜义以四摄事摄益有情？”

佛告善现：“如是，如是，如汝所说，一切法等平等之性皆本性空，此本性空于有为法皆非能作亦非所作。然诸菩萨能为有情以四摄事作大饶益。若诸有情自知诸法皆本性空，则佛、菩萨不现神通作希有事，谓于诸法本性空中虽无所动，而令有情远离种种虚妄分别，住诸法空脱生死苦，谓令有情远离我想广说乃至使见者想，亦令有情远离色想乃至识想，亦令有情远离眼处想乃至意处想，亦令有情远离色处想乃至法处想，亦令有情远离眼界想乃至意界想，亦令有情远离色界想乃至法界想，亦令有情远离眼识界想乃至意识界想，亦令有情远离眼触想乃至意触想，亦令有情远离眼触为缘所生诸受想乃至意触为缘所生诸受想，亦令有情远离地界想乃至识界想，亦令有情远离因缘想乃至增上缘想，亦令有情远离从缘所生诸法想，亦令有情远离无明想乃至老死想，亦令有情远离有漏、无漏法想，亦令有情远离世间、出世间法想，亦令有情远离有为、无为法想，亦令有情远离诸想已，住无为界解脱一切生老病死。无为界者即诸法空，依世俗说名无为界。”

具寿善现便白佛言：“以何空故说诸法空？”

佛告善现：“以色乃至一切智智皆性空故说诸法空。

“复次，善现，于意云何？若所化身复化作事，此有实事而不空耶？”

善现对曰：“不也，世尊。诸所幻化都无实事，一切皆空。”

佛告善现：“所化与空，如是二法非合非散，此二俱以空空说空，不应分别是空、是化。所以者何？非空性中有空、有化二事可得，以一切法毕竟空故。

“复次，善现，无色乃至诸佛无上正等菩提而非化者，诸是化者无不皆空。复次，善现，依如是法，施设种种补特伽罗，所谓异生、声闻、独觉、菩萨、如来，无非是化，诸是化者无不皆空。”

具寿善现便白佛言：“蕴、处、界等世间诸法及诸有情可皆是化，四念住等出世间法及诸有情岂亦是化？”

佛告善现：“一切世间、出世间法等无非是化，然于其中有声闻化，有独觉化，有菩萨化，有如来化，有烦恼化，有是业化。由此因缘，我说一切皆如幻化等无差别。”

具寿善现复白佛言：“所有断果，谓预流果、一来、不还、阿罗汉果，独觉、如来永断烦恼习气相续，岂亦是化？”

佛告善现：“如是诸法若与生灭二相相应亦皆是化。”

具寿善现便白佛言：“何法非化？”

佛告善现：“若法不与生灭相应是法非化。”

具寿善现复白佛言：“何法不与生灭相应？”

佛告善现：“不虚诳法即是涅槃，此法不与生灭相应。”

具寿善现便白佛言：“如世尊说平等法性，一切皆空无能动者，无二可得，无有少法非自性空，云何涅槃可说非化？”

佛告善现：“如是，如是，如汝所说，无有少法非自性空。此自性空非声闻作，非独觉作，非菩萨作，非诸佛作亦非余作，有佛无佛自性常空，此即涅槃。是故我说涅槃非化，非实有法名为涅槃，可说无生、无灭、非化。

“复次，善现，新学菩萨闻一切法皆毕竟空乃至涅槃亦皆如化，心便惊怖不能修善，故我为说：‘若法不与生灭相应，此法非化。’非别实有不空涅槃。”

尔时，善现便白佛言：“云何方便教诫教授新发无上正等觉心诸菩萨摩诃萨，令知诸法本性常空，闻毕竟空不生怖畏？”

佛告善现：“岂一切法先有后无非本性空？然一切法先既非有、后亦非无，本性常空，无所怖畏。应作如是教诫教授新发无上正等觉心诸菩萨摩诃萨，令知诸法本性常空，闻毕竟空欢喜信受。”

时，薄伽梵说是经已，无量菩萨摩诃萨众，及诸声闻、人非人等一切大众，闻佛所说皆大欢喜，信受奉行。

# 大般若经第四会序

唐西明寺沙门玄则撰

若夫识之所识，曷尝非识，如之所如，未始不如。是故能行与所行兼空，则摄受之理废，自性与无性不异，则执取之念忘。若忘执而有恃，或存概以堕业，知盛修而不行，乃虚己而制胜。恐野马之情未戢，故灵鹫之谈复敞。或曰：其在名也，每切有行之诫，其于实也，必警无行之怠，涂致或爽，折中奚归。窃应之曰：一切凡夫，剖名相之符，保痴爱之宅，所以措怀有著，拟议必违；至真反此，动寂斯会，由此言之，行亦不行，不行亦不行，而宛然行矣！宛然不行矣！以假名般若，授假名菩萨，是持幻法与幻人，故无作亦无得，此又晨蜉之语岁，梦蝶之议觉乎！慨斯取之未倾，欣此教之方渐。凡二十九品，一十八卷，即旧小品道行，新道行明度经。品之为言分也，分有长短，故有大品、小品焉。道行即分中之初品，译者取以别经。明度乃智度之异言，即就总目为号，实由残缺未具，故使名题亦差。今大教克圆，鸿规允布，心术之要可复道哉！

## 大般若波罗蜜多经卷第五百三十八

### 第四分妙行品第一之一

如是我闻：一时，薄伽梵住王舍城鹫峰山中，与大苾刍众千二百五十人俱，皆阿罗汉，诸漏已尽，无复烦恼，得真自在，心善解脱，慧善解脱，如调慧马亦如大龙，已作所作，已办所办，弃诸重担，逮得己利，尽诸有结，正知解脱，至心自在第一究竟，除阿难陀独居学地，具寿善现而为上首。

尔时，佛告具寿善现：“汝以辩才应为菩萨摩诃萨众宣说开示甚深般若波罗蜜多，教授教诫诸菩萨摩诃萨，令于般若波罗蜜多速得究竟。”

时，舍利子作是念言：“今者善现为以自力为诸菩萨摩诃萨众宣说开示甚深般若波罗蜜多？为承如来威神之力？”

具寿善现承佛威神，知舍利子心之所念，便告具寿舍利子言：“世尊弟子敢有宣说、显了、开示，皆承如来威神之力。何以故？舍利子，佛先为他宣说、显了、开示法要，彼依佛教精勤修学，乃至证得诸法实性，后转为他有所宣说、显了、开示。若与法性能不相违，皆是如来威神加被，亦是所证法性等流。是故我当为诸菩萨摩诃萨众，宣说开示甚深般若波罗蜜多，教授教诫令于般若波罗蜜多速得究竟，皆承佛力，非自辩才能为斯事。”

尔时，善现便白佛言：“世尊令我为诸菩萨摩诃萨众，宣说开示甚深般若波罗蜜多，教授教诫诸菩萨摩诃萨，令于般若波罗蜜多速得究竟。世尊，所言诸菩萨者，何法增语谓为菩萨？世尊，我不见有法可名菩萨摩诃萨者，亦不见有法可名般若波罗蜜多。世尊，我于菩萨及菩萨法不见不得，亦复不见不得般若波罗蜜多，云何令我为诸菩萨摩诃萨众宣说开示甚深般若波罗蜜多？世尊，我以何等甚深般若波罗蜜多，教授教诫何等菩萨摩诃萨众，令于般若波罗蜜多速得究竟？世尊，若菩萨摩诃萨闻如是语，心不沉没亦无退屈、不惊、不怖，如深般若波罗蜜多所说而住，修行般若波罗蜜多令得究竟，当知即是教授教诫诸菩萨摩诃萨，令于般若波罗蜜多速得究竟，亦名为彼宣说开示甚深般若波罗蜜多。

“复次，世尊，若菩萨摩诃萨修行般若波罗蜜多，应如是学，谓不执著大菩提心。所以者何？心非心性，本性净故。”

时，舍利子问善现言：“为有非心心之性不？”

善现反问舍利子言：“非心心性若有若无为可得不？”

舍利子言：“不也，善现。”

善现便谓舍利子言：“非心心性若有若无既不可得，如何可问为有非心心之性不？”

时，舍利子问善现言：“何等名为心非心性？”

善现答言：“若无变坏亦无分别，是则名为心非心性。”

时，舍利子赞善现言：“善哉！善哉！诚如所说。佛说仁者住无诤定最为第一，实如圣言。若菩萨摩诃萨闻如是语，心不沉没亦无退屈、不惊、不怖，当知已于所求无上正等菩提得不退转。若菩萨摩诃萨如是观察心非心性，当知不离甚深般若波罗蜜多。若善男子、善女人等欲勤修学诸声闻地、若独觉地、若菩萨地，皆应于此甚深般若波罗蜜多，至心听闻、受持读诵、精勤修学，方便善巧令所修行速得究竟。所以者何？于此般若波罗蜜多甚深经中，广说一切所应学法。若菩萨摩诃萨勤求无上正等菩提，欲正修行诸菩萨行，欲具成就方便善巧及诸佛法，皆应于此甚深般若波罗蜜多，至心听闻、受持读诵、令善通利、如说修行。所以者何？于此般若波罗蜜多甚深经中，广说一切诸菩萨摩诃萨所应学法。若菩萨摩诃萨能于此中精勤修学，必得无上正等菩提，一切所求无不满足。”

尔时，具寿善现复白佛言：“世尊，我观菩萨但有假名，不知、不得、不见实事，我观般若波罗蜜多亦但有假名，不知、不得、不见实事，当为何等菩萨摩诃萨，宣说开示何等甚深般若波罗蜜多？教授教诫何等菩萨摩诃萨，令于何等般若波罗蜜多速得究竟？世尊，我观菩萨及深般若波罗蜜多但有假名，不知、不得、不见实事，而于其中说有菩萨及深般若波罗蜜多便有疑悔。世尊，甚深般若波罗蜜多及菩萨名，俱无决定亦无住处。所以者何？如是二名俱无所有，无所有法无定无住。若菩萨摩诃萨闻说如是甚深般若波罗蜜多，心不沉没亦无退屈、不惊、不怖，深心信解，当知是菩萨摩诃萨安住般若波罗蜜多常不远离，以无所住而为方便，安住菩萨不退转地。

“复次，世尊，诸菩萨摩诃萨修行般若波罗蜜多，不应住色，亦不应住受、想、行、识。所以者何？若住于色，便作色行，非行般若波罗蜜多；若住受、想、行、识，便作受、想、行、识行，非行般若波罗蜜多。所以者何？非作、行者能摄般若波罗蜜多，不摄般若波罗蜜多则于般若波罗蜜多不能修习，若于般若波罗蜜多不能修习则于般若波罗蜜多不能圆满，若于般若波罗蜜多不能圆满便不能得一切智智，若不能得一切智智便不能摄所摄有情，是故不应摄受诸色、受、想、行、识。所以者何？色于般若波罗蜜多不可摄受，受、想、行、识于般若波罗蜜多亦不可摄受，色不可摄受故则非色，受、想、行、识亦不可摄受故则非受、想、行、识，甚深般若波罗蜜多亦不可摄受故便非般若波罗蜜多。

“诸菩萨摩诃萨应行如是甚深般若波罗蜜多，若行如是甚深般若波罗蜜多，是名菩萨于一切法无摄受定广大、无对、无量，决定不共一切声闻、独觉，亦不摄受一切智智。所以者何？是一切智智非取相修得，诸取相者皆是烦恼。若取相修得一切智智者，则胜军梵志于一切智智不应信解，是胜军梵志虽由信解力归趣佛法，名随信行，而能以少分智观一切法性空，悟入一切智智。既悟入已不取色相，亦不取受、想、行、识相；非以喜乐观见此智，不以内色、受、想、行、识观见此智，不以外色、受、想、行、识观见此智，亦不以内外色、受、想、行、识观见此智，亦不离色、受、想、行、识观见此智。胜军梵志以如是等诸离相门，于一切智智深生信解，于一切法皆无取著。如是梵志以离相门，于一切智智得信解已，于一切法皆不取相，亦不思惟无相诸法。如是梵志由胜解力，于一切法不取、不舍、无得、无证。时，彼梵志于自信解乃至涅槃亦不取著，以真法性为定量故。

“世尊，是菩萨摩诃萨甚深般若波罗蜜多，当知于色、受、想、行、识亦不摄受，虽于诸法无所摄受，若未圆满如来十力、四无所畏、四无碍解及十八佛不共法等，终不中道而般涅槃。当知如是诸菩萨摩诃萨甚深般若波罗蜜多，虽无取著而能成办诸胜事业。

“复次，世尊，诸菩萨摩诃萨修行般若波罗蜜多时，应如是观察：何等是般若波罗蜜多？何故名般若波罗蜜多？如是般若波罗蜜多为何所作？世尊，是菩萨摩诃萨修行般若波罗蜜多时，应如是观察：若法无所有、不可得，是为般若波罗蜜多无所有中何所徵诘？世尊，若菩萨摩诃萨于如是事审观察时，心不沉没亦无退屈、不惊、不怖，当知不离甚深般若波罗蜜多。”

时，舍利子问善现言：“若色离色自性，受、想、行、识离受、想、行、识自性，般若波罗蜜多离般若波罗蜜多自性，一切智智离一切智智自性，何缘故知诸菩萨摩诃萨不离般若波罗蜜多？”

善现答言：“如是，如是，舍利子，诸色离色自性，受、想、行、识离受、想、行、识自性，般若波罗蜜多离般若波罗蜜多自性，一切智智离一切智智自性；般若波罗蜜多自相亦离自相，般若波罗蜜多自性亦离自性，相亦离自性，自性亦离相，相亦离相，自性亦离自性，能相亦离所相，所相亦离能相，能相亦离能相，所相亦离所相。若菩萨摩诃萨能如实知如是义者，常不远离甚深般若波罗蜜多。”

时，舍利子问善现言：“若菩萨摩诃萨于此中学，速能成办一切智智耶？”

善现答言：“如是，如是，舍利子，若菩萨摩诃萨于此中学，速能成办一切智智。何以故？舍利子，是菩萨摩诃萨知一切法无生灭故。舍利子，若菩萨摩诃萨能如是行甚深般若波罗蜜多，则为邻近一切智智。

“复次，舍利子，诸菩萨摩诃萨若行色为行相，若行色相为行相，若行色无相相为行相，若行色生为行相，若行色灭为行相，若行色坏为行相，若行色空为行相，若谓我能行为行相，若谓我是菩萨能有所行为行相，若谓我是菩萨能有所得为行相；若行受、想、行、识为行相，若行受、想、行、识相为行相，若行受、想、行、识无相相为行相，若行受、想、行、识生为行相，若行受、想、行、识灭为行相，若行受、想、行、识坏为行相，若行受、想、行、识空为行相，若谓我能行为行相，若谓我是菩萨能有所行为行相，若谓我是菩萨能有所得为行相；若作是念‘若能如是行，是修行般若波罗蜜多’亦为行相。当知是菩萨无方便善巧，虽有所行，非行般若波罗蜜多。”

时，舍利子问善现言：“诸菩萨摩诃萨当云何行，名行般若波罗蜜多？”

善现答言：“诸菩萨摩诃萨若不行色，不行色相，不行色无相相，不行色生，不行色灭，不行色坏，不行色空，是行般若波罗蜜多。诸菩萨摩诃萨若不行受、想、行、识，不行受、想、行、识相，不行受、想、行、识无相相，不行受、想、行、识生，不行受、想、行、识灭，不行受、想、行、识坏，不行受、想、行、识空，是行般若波罗蜜多。若菩萨摩诃萨不取行，不取不行，不取亦行亦不行，不取非行非不行，是行般若波罗蜜多。何以故？舍利子，以一切法皆不可取，不可随行，不可执受，离性相故。如是名为诸菩萨摩诃萨于一切法无取执定，广大无对无量，决定不共一切声闻、独觉。若菩萨摩诃萨安住此定，速证无上正等菩提。”

具寿善现承佛神力，复语大德舍利子言：“若菩萨摩诃萨安住此定，当知已为过去如来、应、正等觉现前授记。是菩萨摩诃萨虽住此定，而不见此定亦不著此定名，亦不念言‘我于此定已、正、当入’，亦不念言‘唯我能入此定，非余彼’如是等寻思分别，由此定力一切不起。”

时，舍利子问善现言：“若菩萨摩诃萨由住此定，已为过去诸佛世尊现前授记，是菩萨摩诃萨为能显示如是定不？”

善现答言：“不也，舍利子。何以故？是善男子于如是定无解无想。”

舍利子言：“具寿说彼诸善男子于如是定无解想耶？”

善现报言：“我定说彼诸善男子于如是定无解无想。所以者何？如是诸定无所有故。彼善男子于如是定无解无想，如是诸定于一切法亦无解想。所以者何？以一切法无所有故。”

时，薄伽梵赞善现言：“善哉！善哉！如汝所说。故我说汝住无诤定最为第一，汝承如来神力加被能作是说。如是，善现，诸菩萨摩诃萨欲学般若波罗蜜多，应如是学。所以者何？若菩萨摩诃萨能如是学，乃名真学甚深般若波罗蜜多。”

时，舍利子便白佛言：“若菩萨摩诃萨能如是学，于深般若波罗蜜多名真学耶？”

佛告舍利子：“若菩萨摩诃萨能如是学，于深般若波罗蜜多名为真学，以无所得为方便故。”

时，舍利子复白佛言：“若菩萨摩诃萨能如是学，以无所得为方便耶？”

佛告舍利子：“若菩萨摩诃萨如是学时，于一切法以无所得而为方便。”

时，舍利子复白佛言：“诸菩萨摩诃萨如是学时，于何法学？”

佛告舍利子：“诸菩萨摩诃萨如是学时，非于法学。何以故？舍利子，如诸愚夫异生所执，非一切法如是有故。”

时，舍利子复白佛言：“若尔，诸法如何而有？”

佛告舍利子：“如无所有如是而有。若于如是无所有法不能了达，说名无明。愚夫异生，于一切法无所有性，无明贪爱增上势力分别执著断常二边，由此不知不见诸法无所有性分别诸法；由分别故便生执著，由执著故分别诸法无所有性，由此于法不见不知；以于诸法不见不知，分别过去、未来、现在；由分别故贪著名色，著名色故分别执著无所有法；于无所有法分别执著故，于如实道不知不见，不能出离三界生死，不信谛法，不觉实际，是故堕在愚夫数中。由斯，菩萨摩诃萨众于法性相都无执著。”

时，舍利子复白佛言：“诸菩萨摩诃萨如是学时，岂亦不学一切智智？”

佛告舍利子：“诸菩萨摩诃萨如是学时，亦不求学一切智智。然诸菩萨摩诃萨如是学时，虽无所学，而名真学一切智智，便能邻近一切智智，速能成办一切智智。”

尔时，善现便白佛言：“设有人来作如是问：‘诸幻化者若有修学一切智智，彼能邻近一切智智及能速成办一切智智不？’我得此问当云何答？”

佛告善现：“我还问汝，随汝意答。于意云何？幻化与色为有异不？幻化与受、想、行、识为有异不？”

善现答言：“幻化不异色，色不异幻化，幻化即是色，色即是幻化；幻化不异受、想、行、识，受、想、行、识不异幻化，幻化即是受、想、行、识，受、想、行、识即是幻化。”

佛告善现：“于意云何？五取蕴中起想等想，施设言说假名菩萨摩诃萨不？”

善现对曰：“如是，世尊。”

佛告善现：“诸菩萨摩诃萨求趣无上正等菩提，修学般若波罗蜜多，一切皆如幻化者学。何以故？幻化即是五取蕴故。所以者何？我说五蕴、眼等六根，皆如幻化都非实有。”

具寿善现复白佛言：“若菩萨摩诃萨新学大乘闻如是说，其心将无惊怖退屈？”

佛告善现：“若菩萨摩诃萨新学大乘，亲近恶友，闻如是说心便惊怖则生退屈，若近善友，虽闻此说而不惊怖亦无退屈。”

具寿善现复白佛言：“何等名为菩萨恶友？”

佛告善现：“诸菩萨摩诃萨恶友者，谓若教授教诫菩萨摩诃萨众，令离布施乃至般若波罗蜜多，令离所求一切智智，令学取相世俗书典，令学声闻、独觉经法，又不为说魔事、魔过，令所修学不能成办，如是名为菩萨恶友。”

具寿善现复白佛言：“何等名为菩萨善友？”

佛告善现：“诸菩萨摩诃萨善友者，谓若教授教诫菩萨摩诃萨众，令学布施乃至般若波罗蜜多，令学所求一切智智，令离取相世俗书典，令离声闻、独觉经法，为说种种魔事、魔过，令其觉知方便弃舍，令所修学疾得成办，如是名为趣大乘道大誓庄严菩萨善友。”

具寿善现复白佛言：“所说菩萨摩诃萨者，何等名为菩萨句义？”

佛告善现：“学一切法无著无碍，觉一切法无著无碍，求证无上正等菩提饶益有情，是菩萨义。”

具寿善现复白佛言：“菩萨何缘名摩诃萨？”

佛告善现：“以诸菩萨于大有情众中当为上首故，复名摩诃萨。”

时，舍利子便白佛言：“我以辩才，乐说菩萨由此义故名摩诃萨，唯愿听许！”

佛告舍利子：“今正是时，随汝意说。”

舍利子言：“以诸菩萨方便善巧，为诸有情宣说法要，令断我见、有情见、命者见、补特伽罗见、有见、无有见、断见、常见、萨迦耶见及余种种有所执见，依如是义名摩诃萨。”

尔时，善现便白佛言：“我以辩才，乐说菩萨由此义故名摩诃萨，唯愿听许！”

佛告善现：“今正是时，随汝意说。”

善现白言：“以诸菩萨为欲证得一切智智，发菩提心及无漏心、无等等心、不共声闻独觉等心，于如是心亦不执著，依如是义名摩诃萨。所以者何？以一切智智是真无漏不堕三界，求一切智智心亦是真无漏不堕三界，于如是心不应执著，是故菩萨名摩诃萨。”

时，舍利子问善现言：“何因缘故，于如是心亦不执著？”

善现答言：“如是诸心无心性故不应执著。”

时，舍利子问善现言：“是心为有非心性不？”

善现反问舍利子言：“此非心性若有若无，为可得不？”

舍利子言：“不也，善现。”

善现报言：“此非心性若有若无既不可得，如何可问：是心为有非心性不？”

时，舍利子赞善现言：“善哉！善哉！如是，如是，佛说仁者住无诤定最为第一，实如圣言。”

时，满慈子便白佛言：“我以辩才，乐说菩萨由此义故名摩诃萨，唯愿听许！”

佛告满慈子：“今正是时，随汝意说。”

满慈子言：“以诸菩萨普为饶益一切有情被大功德铠故，发趣大乘故，乘大乘故，名摩诃萨。”

尔时，善现便白佛言：“如世尊说，诸菩萨摩诃萨被大功德铠，齐何当言诸菩萨摩诃萨被大功德铠？”

佛告善现：“诸菩萨摩诃萨作如是念：我应度脱无量无数无边有情入无余依般涅槃界，虽度如是无量无数无边有情入无余依般涅槃界，而无有法及诸有情得涅槃者。所以者何？诸法法性应如是故。譬如幻师或彼弟子，于四衢道化作大众更相加害。于意云何？此中有实更相加害死伤事不？”

善现对曰：“不也，世尊。”

佛告善现：“诸菩萨摩诃萨亦复如是，虽度如是无量无数无边有情入无余依般涅槃界，而无有法及诸有情得涅槃者。若菩萨摩诃萨闻如是事，不惊、不怖亦无退屈，当知是菩萨摩诃萨被大功德铠。”

尔时，善现便白佛言：“如我解佛所说义者，诸菩萨摩诃萨不被功德铠，当知是为被大功德铠。”

佛告善现：“如是，如是，诸菩萨摩诃萨不被功德铠，当知是为被大功德铠。所以者何？一切智智无造无作，一切有情亦无造无作，诸菩萨摩诃萨为欲饶益彼有情故被功德铠。”

具寿善现复白佛言：“何因缘故，一切智智无造无作，一切有情亦无造无作，诸菩萨摩诃萨为欲饶益彼有情故被功德铠？”

佛告善现：“以诸作者不可得故。所以者何？色非造非不造，非作非不作，受、想、行、识非造非不造，非作非不作。何以故？色乃至识不可得故。”

具寿善现便白佛言：“如我解佛所说义者，色乃至识无染无净。所以者何？色无缚无解，受、想、行、识亦无缚无解，色真如无缚无解，受、想、行、识真如亦无缚无解。”

时，满慈子问善现言：“尊者说色无缚无解，说受、想、行、识亦无缚无解，说色真如无缚无解，说受、想、行、识真如亦无缚无解耶？”

善现答言：“如是，如是。”

满慈子言：“说何等色无缚无解？说何等受、想、行、识亦无缚无解？说何等色真如无缚无解？说何等受、想、行、识真如亦无缚无解耶？”

善现答言：“我说如幻士色无缚无解，说如幻士受、想、行、识亦无缚无解，说如幻士色真如无缚无解，说如幻士受、想、行、识真如亦无缚无解。所以者何？色乃至识及彼真如，无所有故无缚无解，远离故无缚无解，寂静故无缚无解，无相故无缚无解，无作故无缚无解，无生灭故无缚无解，无染净故无缚无解，是名菩萨摩诃萨发趣大乘被功德铠。”

时，满慈子闻如是说，欢喜信受嘿然而住。

尔时，善现便白佛言：“诸菩萨摩诃萨发趣大乘，被功德铠，乘于大乘。云何大乘？齐何当言发趣大乘？如是大乘从何处出至何处住？如是大乘为何所住？谁复乘是大乘而出？”

佛告善现言：“大乘者即是无量无数增语，无边功德共所成故。

“汝次所问‘齐何当言发趣大乘？’者，善现当知，若菩萨摩诃萨勤行布施乃至般若波罗蜜多，从一菩萨地趣一菩萨地，齐此当言发趣大乘。

“汝次所问‘如是大乘从何处出至何处住？’者，善现当知，如是大乘从三界中出，至一切智智中住，然以无二为方便故无出、无住。

“汝次所问‘如是大乘为何所住？’者，善现当知，如是大乘都无所住，以一切法皆无所住，然此大乘住无所住。

“汝后所问‘谁复乘是大乘出？’者，善现当知，都无乘是大乘出者。所以者何？若所乘乘、若能乘者、由此、为此、若处、若时，皆无所有都不可得，以一切法皆无所有、不可得故，于中何法乘何法出至何处住而言乘者？”

具寿善现复白佛言：“言大乘，大乘者普超一切世间天、人、阿素洛等最尊最胜，如是大乘与虚空等。譬如虚空，普能容受无量无数无边有情，大乘亦尔，普能容受无量无数无边有情。又如虚空，无来、无去、无住可见，大乘亦尔，无来、无去、无住可见。又如虚空、前、后、中际皆不可得，大乘亦尔，前、后、中际皆不可得。如是大乘最尊最胜与虚空等，多所容受、无动、无住，三世平等超过三世，故名大乘。”

佛告善现：“善哉！善哉！如是，如是，如汝所说，菩萨大乘具如是等无边功德。”

时，满慈子便白佛言：“世尊先教大德善现为诸菩萨摩诃萨众宣说开示甚深般若波罗蜜多，而今何故乃说大乘？”

尔时，善现即白佛言：“我从前来所说种种大乘之义，将无违越所说般若波罗蜜多？”

佛告善现：“汝从前来所说种种大乘之义，皆顺般若波罗蜜多无所违越。所以者何？一切善法无不摄入甚深般若波罗蜜多。”

具寿善现复白佛言：“诸菩萨摩诃萨前际不可得，后际不可得，中际不可得。所以者何？色无边故，当知菩萨摩诃萨亦无边，受、想、行、识无边故，当知菩萨摩诃萨亦无边。

“复次，世尊，即色，菩萨摩诃萨无所有不可得，即受、想、行、识，菩萨摩诃萨无所有不可得；离色，菩萨摩诃萨无所有不可得，离受、想、行、识，菩萨摩诃萨无所有不可得。如是，世尊，我于此等一切法，以一切种、一切处、一切时，求菩萨摩诃萨都无所见竟不可得，求深般若波罗蜜多亦都无所见竟不可得，求一切智智亦都无所见竟不可得，云何令我教授教诫诸菩萨摩诃萨，令于般若波罗蜜多速得究竟，谓疾证得一切智智？

“复次，世尊，诸菩萨摩诃萨但有假名都无自性。如说我等毕竟不生，但有假名都无自性；诸法亦尔，毕竟不生，但有假名都无自性。此中何等是色毕竟不生？若毕竟不生则不名色。何等是受、想、行、识毕竟不生？若毕竟不生则不名受、想、行、识。世尊，色是菩萨摩诃萨不可得，受、想、行、识是菩萨摩诃萨不可得，此不可得亦不可得。我于如是一切法，以一切种、一切处、一切时，求菩萨等皆不可得，当教何等法？修何等法？于何等处、时、证何等法？

“复次，世尊，佛薄伽梵但有假名，一切菩萨但有假名，甚深般若波罗蜜多但有假名。如说我等毕竟不生，但有假名都无自性；诸法亦尔，但有假名都无自性。何等是色既不可取亦不可生？何等是受、想、行、识既不可取亦不可生？诸法自性既不可取亦不可生，若法无性亦不可生，此无生法亦不可生，我岂能以毕竟不生般若波罗蜜多，教授教诫毕竟不生诸菩萨摩诃萨令得究竟？世尊，离不生法无法可得，亦无菩萨摩诃萨能行无上正等菩提。

“世尊，若菩萨摩诃萨闻如是说，心不沉没亦无退屈、不惊、不怖，当知是菩萨摩诃萨能修行般若波罗蜜多。所以者何？时，菩萨摩诃萨行深般若波罗蜜多，观察诸法，是时菩萨摩诃萨于一切色都无所得，无受、无取、无住、无著，亦不施设为色；于一切受、想、行、识都无所得，无受、无取、无住、无著，亦不施设为受、想、行、识。是菩萨摩诃萨行深般若波罗蜜多时，不见色亦不见受、想、行、识。所以者何？以色性空、无生、无灭，受、想、行、识性空、无生、无灭。

“世尊，色无生无灭即非色，受、想、行、识无生无灭即非受、想、行、识。所以者何？色乃至识与无生无灭无二、无二分。何以故？以无生无灭法非一、非二、非多、非异，是故色乃至识无生无灭，即非色乃至识。世尊，色无二即非色，受、想、行、识无二即非受、想、行、识。世尊，色入无二法数，受、想、行、识入无二法数。若说色即说无二法，若说受、想、行、识即说无二法。”

时，舍利子谓善现言：“如我领解仁所说义，我、有情等毕竟不生，色乃至识毕竟不生，诸佛菩萨毕竟不生。若如是者，何缘菩萨摩诃萨为度无量无数有情，修多百千难行苦行，备受无量难忍大苦？”

善现报言：“舍利子，非我于彼无生法中，许有菩萨摩诃萨为度无量无数有情，修多百千难行苦行，备受无量难忍大苦，然诸菩萨摩诃萨虽为有情修无量种难行苦行，而于其中无苦行想。所以者何？若于苦行作苦行想，终不能为无量无数无边有情作大饶益。然诸菩萨摩诃萨众以无所得而为方便，于诸苦行作乐行想，于难行行作易行想，于诸有情作如父母、兄弟、妻子及己身想，为度彼故发起无上正等觉心，乃能为彼无量无数无边有情作大饶益。

“复次，舍利子，诸菩萨摩诃萨于一切有情起如父母、兄弟、妻子、己身想已，作如是念：‘我当度脱一切有情，令离一切生死众苦，起多百千难行苦行，宁舍自身而不舍彼；然于有情苦及苦行，不起有情苦、苦行想。’复作是念：‘我当度脱一切有情令离无边诸大苦蕴，假使为彼断截我身为百千分终不退屈，然于其中不起难行苦行之想。’

“复次，舍利子，诸菩萨摩诃萨应作是念：‘如我自性，于一切法，以一切种、一切处时求不可得；内外诸法亦复如是，都无所有皆不可得。’若住此想便不见有难行苦行，由此能为无量无数无边有情，修多百千难行苦行，作大饶益。”

## 大般若波罗蜜多经卷第五百三十九

### 第四分妙行品第一之二

时，舍利子问善现言：“是诸菩萨实无生不？”

善现答言：“是诸菩萨皆实无生。”

舍利子言：“为但菩萨是实无生，为菩萨法亦实无生？”

善现答言：“诸菩萨法亦实无生。”

舍利子言：“为但菩萨法是实无生，为一切智智亦实无生？”

善现答言：“一切智智亦实无生。”

舍利子言：“为但一切智智是实无生，为一切智智法亦实无生？”

善现答言：“一切智智法亦实无生。”

舍利子言：“为但一切智智法是实无生，为异生类亦实无生？”

善现答言：“诸异生类亦实无生。”

舍利子言：“为但异生类是实无生，为异生法亦实无生？”

善现答言：“诸异生法亦实无生。”

时，舍利子语善现言：“若诸菩萨皆实无生，诸菩萨法亦实无生，一切智智是实无生，一切智智法亦实无生，诸异生类是实无生，异生类法亦实无生者，岂不菩萨摩诃萨应随证得一切智智，是则无生法应得无生法？”

善现答言：“我意不许无生法中有证得、有现观。所以者何？诸无生法不可得故。”

舍利子言：“为许生法证生法，为许无生法证无生法耶？”

善现答言：“我意不许生法证生法，亦不许无生法证无生法。”

舍利子言：“为许生法证无生法，为许无生法证生法耶？”

善现答言：“我意不许生法证无生法，亦不许无生法证生法。”

舍利子言：“若如是者，岂都无得、无现观耶？”

善现答言：“虽有得、有现观，然不由此二法而证，但随世间言说施设有得、现观，非胜义中有得、现观。”

时，舍利子问善现言：“为许未生法生，为许已生法生耶？”

善现答言：“我意不许未生法生，亦不许已生法生。”

时，舍利子问善现言：“为许生生，为许不生生耶？”

善现答言：“我意不许生生，亦不许不生生。”

时，舍利子问善现言：“仁者于所说无生法，乐辩说无生相耶？”

善现答言：“我于所说无生法，亦不乐辩说无生相。”

时，舍利子问善现言：“于无生法起无生言，此无生言亦无生不？”

善现答言：“如是，如是，于无生法起无生言，此法及言俱无生义，而随世俗说无生相。”

时，舍利子赞善现言：“说法人中仁为第一，除佛世尊无能及者。所以者何？随所问诘种种法门，皆能酬答无所滞碍，而于法性无能动越。”

善现报言：“诸佛弟子于一切法无依著者，法尔皆能随所问诘，一一酬答自在无畏，而于法性能无动越。所以者何？以一切法无所依故。”

时，舍利子问善现言：“如是所说甚深法要，为由何等波罗蜜多威力所办？”

善现答言：“如是所说甚深法要，皆由般若波罗蜜多威力所办。所以者何？说一切法无所依止，要由般若波罗蜜多达一切法无所依故。若菩萨摩诃萨闻说如是甚深般若波罗蜜多，心无疑惑亦不迷闷，当知是菩萨摩诃萨住如是住恒不舍离，谓无所得而为方便，常勤拔济一切有情。当知是菩萨摩诃萨成就如是最胜作意，所谓大悲相应作意。”

时，舍利子谓善现言：“若菩萨摩诃萨住如是住恒不舍离，成就大悲相应作意者，则一切有情亦应成菩萨摩诃萨。所以者何？以一切有情，亦于此住及此作意，常不舍离甚深般若波罗蜜多。大悲作意性平等故，则诸菩萨摩诃萨与一切有情应无差别。”

善现报曰：“善哉！善哉！如是，如是，诚如所说。能如实知我所说意，虽似难我而成我义。何以故？舍利子，有情无自性故，当知如是住及作意亦无自性；有情无所有故，当知如是住及作意亦无所有；有情远离故，当知如是住及作意亦远离；有情寂静故，当知如是住及作意亦寂静；有情不可得故，当知如是住及作意亦不可得；有情无觉知故，当知如是住及作意亦无觉知。由此因缘，诸菩萨摩诃萨于如是住及此作意常不舍离，与诸有情亦无差别，以一切法及诸有情皆毕竟空、无差别故。若菩萨摩诃萨能如是知无所滞碍，是真修行甚深般若波罗蜜多。”

尔时，世尊赞善现曰：“善哉！善哉！汝善能为诸菩萨摩诃萨宣说开示甚深般若波罗蜜多，此皆如来威神之力。若有欲为诸菩萨摩诃萨宣说开示甚深般若波罗蜜多，皆应如汝宣说开示。若菩萨摩诃萨欲学般若波罗蜜多，皆应随汝所说而学。若菩萨摩诃萨随汝所说而学般若波罗蜜多，是菩萨摩诃萨速证无上正等菩提，能尽未来利乐一切。是故菩萨摩诃萨众欲证无上正等菩提，当勤修学甚深般若波罗蜜多。”

### 第四分帝释品第二

尔时，天帝释与三十三天四万天子俱来会坐，护世四天王与四大王众天二万天子俱来会坐，索诃界主大梵天王与万梵众俱来会坐，如是乃至五净居天各与无量百千天子俱来会坐，是诸天众净业所感异熟身光虽能照曜，而以如来身光威力之所映夺皆悉不现。

时，天帝释白善现言：“今此三千大千世界无量天众俱来会坐，欲闻大德宣说开示甚深般若波罗蜜多，教授教诫诸菩萨摩诃萨，令于般若波罗蜜多速得究竟。惟愿大德哀愍为说！云何菩萨摩诃萨应住般若波罗蜜多？云何菩萨摩诃萨应学般若波罗蜜多？”

尔时，善现告帝释言：“吾当承佛威神之力顺如来意，为诸菩萨摩诃萨众宣说开示甚深般若波罗蜜多，如诸菩萨摩诃萨众可于其中应如是住、应如是学。汝等天众，皆应谛听，善思念之。

“憍尸迦，汝诸天等，未发无上菩提心者今皆应发。诸有已入声闻、独觉正性离生，不复能发大菩提心。何以故？憍尸迦，彼于生死流已作限隔故。其中若有能发无上菩提心者，我亦随喜。所以者何？诸有胜人应求胜法，我终不障他胜善品。”

尔时，世尊赞善现曰：“善哉！善哉！汝今善能为诸菩萨摩诃萨众宣说开示甚深般若波罗蜜多，亦能劝励诸菩萨摩诃萨，令深欢喜勤修般若波罗蜜多。”

具寿善现便白佛言：“我既知恩如何不报！所以者何？过去诸佛及诸弟子，为诸菩萨摩诃萨众宣说布施乃至般若波罗蜜多，教授教诫、摄受护念。世尊尔时亦于中学清净梵行，今证无上正等菩提，转妙法轮饶益我等。故我今者应随佛教，为诸菩萨摩诃萨众宣说布施乃至般若波罗蜜多，教授教诫、摄受护念，令勤修学清净梵行，疾证无上正等菩提，转妙法轮穷未来际，利益安乐一切有情，是则名为报彼恩德。”

具寿善现告帝释言：“汝问‘云何菩萨摩诃萨应住、应学般若波罗蜜多？’者，谛听！谛听！当为汝说，诸菩萨摩诃萨于深般若波罗蜜多，如所应住及应学相。

“憍尸迦，诸菩萨摩诃萨被大功德铠，应以空相安住般若波罗蜜多，不应住色，不应住受、想、行、识，不应住预流果，不应住一来、不还、阿罗汉果，不应住独觉菩提，不应住诸佛无上正等菩提；不应住此是色，不应住此是受、想、行、识，不应住此是预流果，不应住此是一来、不还、阿罗汉果，不应住此是独觉菩提，不应住此是诸佛无上正等菩提；不应住色若常若无常，不应住受、想、行、识若常若无常；不应住色若乐若苦，不应住受、想、行、识若乐若苦；不应住色若我若无我，不应住受、想、行、识若我若无我；不应住色若净若不净，不应住受、想、行、识若净若不净；不应住色若空若不空，不应住受、想、行、识若空若不空；不应住预流果是无为所显，不应住一来、不还、阿罗汉果是无为所显，不应住独觉菩提是无为所显，不应住诸佛无上正等菩提是无为所显；不应住预流果是真福田应受供养，不应住预流果极七返有必入涅槃；不应住一来果是真福田应受供养，不应住一来果未至究竟一来此间作苦边际；不应住不还果是真福田应受供养，不应住不还果往彼灭度不复还来；不应住阿罗汉果是真福田应受供养，不应住阿罗汉果今世定入无余涅槃；不应住独觉是真福田应受供养，不应住独觉超声闻地不至佛地而般涅槃；不应住佛是真福田应受供养，不应住佛超异生地、超声闻地、超独觉地、超菩萨地安住佛地，利益安乐无量无数无边有情，令入无余般涅槃界；不应住佛度脱无量无边有情，令于三乘各得决定，作如是等诸佛事已，入无余依般涅槃界。”

时，舍利子作是念言：“若菩萨摩诃萨行深般若波罗蜜多时，不应住佛安住佛地，利益安乐无量无数无边有情，令入无余般涅槃界，不应住佛度脱无量无边有情，令于三乘各得决定，作如是等诸佛事已，入无余依般涅槃界，亦不应住诸余法等者，是诸菩萨摩诃萨众当云何住？”

具寿善现承佛威神，知舍利子心之所念，便谓之曰：“于意云何？诸如来心为何所住？”

时，舍利子语善现言：“诸如来心都无所住。所以者何？心无所住故名如来、应、正等觉，谓不住有为界，亦不住无为界，亦非不住有为界无为界。”

时，具寿善现谓舍利子言：“诸菩萨摩诃萨行深般若波罗蜜多时亦复如是，如诸如来、应、正等觉，于一切法心无所住亦非不住。舍利子，诸菩萨摩诃萨于深般若波罗蜜多，如诸如来、应、正等觉，以无所得而为方便，应如是住、应如是学。”

尔时，众中有诸天子窃作是念：“诸药叉等言词咒句，种种差别虽复隐密，而我等辈犹可了知。大德善现于深般若波罗蜜多，虽以种种言词显示，然我等辈竟不能解。”

具寿善现知诸天子心之所念，便告彼言：“汝诸天子于我所说不能解耶？”

诸天子言：“如是，如是，我于大德所说般若波罗蜜多甚深句义都不能解。”

具寿善现复告彼言：“我曾于此甚深般若波罗蜜多相应义中无说无示，汝亦不闻当何所解？何以故？诸天子，甚深般若波罗蜜多相应义中，文字言说皆远离故。”

时，诸天子复作是念：“大德善现于此般若波罗蜜多甚深义中，虽复种种方便显说欲令易解，然其义趣甚深转甚深、微细更微细、难可测量。”

具寿善现知彼心念，便告之言：“天子当知，色非甚深非微细，受、想、行、识非甚深非微细，预流果非甚深非微细，一来、不还、阿罗汉果非甚深非微细，独觉菩提非甚深非微细，诸佛无上正等菩提非甚深非微细。何以故？诸天子，以一切法微细甚深，说、听、解者不可得故。由斯，汝等于诸法中，应随所说修深固忍。天子当知，诸有欲证欲住预流、一来、不还、阿罗汉果、独觉菩提、诸佛无上正等菩提，要依此忍乃能证住。”

时，诸天子作是念言：“大德善现于今欲为何等有情说何等法？”

具寿善现知诸天子心之所念，而告彼言：“天子当知，吾今欲为如幻、如化、如梦有情，亦复宣说如幻、如化、如梦之法。何以故？诸天子，如是听者于所说法无闻、无解、无所证故。”

时，诸天子问善现言：“能说、能听及所说法，皆如幻、化、梦所见耶？”

善现答言：“如是，如是，如幻有情为如幻者说如幻法，如化有情为如化者说如化法，如梦有情为如梦者说如梦法。一切有情及一切法，无不皆如幻、化、梦境，以一切法、一切有情与幻、化、梦无二无别。天子当知，诸预流者及预流果，若一来者及一来果，若不还者及不还果，若阿罗汉及阿罗汉果，若诸独觉及独觉菩提，若诸如来、应、正等觉及佛无上正等菩提，无不皆如幻、化、梦境。”

时，诸天子问善现言：“岂诸如来、应、正等觉及佛无上正等菩提，亦如幻、化、梦所见耶？”

善现答言：“如是，如是，乃至涅槃，我亦说为如幻、如化、如梦所见。”

时，诸天子问善现言：“岂可涅槃亦如幻、化、梦所见境？”

善现答言：“设更有法胜涅槃者，我亦说为如幻、如化、如梦所见。所以者何？幻、化、梦境与一切法乃至涅槃无二无别，皆不可得、不可说故。”

尔时，舍利子、执大藏、满慈子、大饮光等问善现言：“所说般若波罗蜜多，如是甚深谁能信受？”

具寿庆喜白大声闻舍利子等言：“有不退转菩萨摩诃萨，于此般若波罗蜜多能深信受，复有无量具足正见诸漏永尽大阿罗汉，于此般若波罗蜜多亦能信受。”

具寿善现作如是言：“如是所说甚深般若波罗蜜多无能信受。所以者何？此中无法可显可示及可施设，既实无法可显可示及可施设故，信受者亦不可得。”

时，天帝释作是念言：“大德善现雨大法雨，我应化作微妙诸华奉散供养。”作是念已，即便化作微妙诸华散善现上。

具寿善现作是念言：“今所散华于诸天处未曾见有，是华微妙，定非水陆草木所生，应是诸天从心化出。”

时，天帝释既知善现心之所念，谓善现言：“此所散华，实非水陆草木所生，亦非诸天从心化出。何以故？此所散华无生性故。”

尔时，善现语帝释言：“此华不生即非华也！”

时，天帝释窃作是念：“大德善现智慧甚深，不坏假名而说实义。”

作是念已，白善现言：“如是，如是，诚如尊教。诸菩萨摩诃萨于诸法中，随尊者教应如是学。”

具寿善现语帝释言：“如是，如是，如汝所说，诸菩萨摩诃萨于诸法中，随我所教应如是学。

“憍尸迦，诸菩萨摩诃萨如是学时，不于色学，不于受、想、行、识学，不于预流果学，不于一来、不还、阿罗汉果学，不于独觉菩提学，不于诸佛无上正等菩提学；若不于此诸地而学，是名学佛一切智智；若能学佛一切智智，则学无量无边佛法；若学无量无边佛法，则不学色有增有减，亦不学受、想、行、识有增有减；若不学色有增有减，亦不学受、想、行、识有增有减，则不学色有取有舍，亦不学受、想、行、识有取有舍；若不学色有取有舍，亦不学受、想、行、识有取有舍，则不学一切法有取有舍；若不学一切法有取有舍，则不学诸法有可摄受、有可灭坏；若不学诸法有可摄受、有可灭坏，则不学一切智智有可摄受、有可灭坏。诸菩萨摩诃萨如是学时，名为真学一切智智，速能证得一切智智。”

时，舍利子问善现言：“若菩萨摩诃萨不学诸法有可摄受、有可灭坏，亦不学一切智智有可摄受、有可灭坏，是菩萨摩诃萨如是学时，名为真学一切智智，速能证得一切智智耶？”

善现答言：“如是，如是，若菩萨摩诃萨不学诸法有可摄受、有可灭坏，亦不学一切智智有可摄受、有可灭坏，是菩萨摩诃萨如是学时，名为真学一切智智，速能证得一切智智，以无所得为方便故。”

尔时，天帝释问舍利子言：“诸菩萨摩诃萨所学般若波罗蜜多，当于何求？”

舍利子言：“诸菩萨摩诃萨所学般若波罗蜜多，当于善现所说中求。”

天帝释问舍利子言：“是谁神力为依持故，而令尊者作如是说？”

舍利子言：“如来神力为依持故，我作是说。”

时，天帝释复问具寿舍利子言：“是谁神力为依持故，尊者善现能说般若波罗蜜多？”

舍利子言：“如来神力为依持故，具寿善现能说般若波罗蜜多。”

尔时，善现告帝释言：“汝之所问‘是谁神力为依持故，令我善现能说般若波罗蜜多？’者，憍尸迦，当知定是如来神力为依持故，令我善现能说般若波罗蜜多。

“憍尸迦，汝之所问‘诸菩萨摩诃萨所学般若波罗蜜多，当于何求？’者，憍尸迦，诸菩萨摩诃萨所学般若波罗蜜多，不应于色求，不应离色求；不应于受、想、行、识求，不应离受、想、行、识求。所以者何？色非般若波罗蜜多，亦非离色而有般若波罗蜜多；受、想、行、识亦非般若波罗蜜多，亦非离受、想、行、识而有般若波罗蜜多。”

时，天帝释白善现言：“诸菩萨摩诃萨所学般若波罗蜜多，是大波罗蜜多，是无量波罗蜜多，是无边波罗蜜多。”

善现报言：“如是，如是，憍尸迦，诸菩萨摩诃萨所学般若波罗蜜多，是大波罗蜜多，是无量波罗蜜多，是无边波罗蜜多。何以故？憍尸迦，色大故，当知般若波罗蜜多亦大；受、想、行、识大故，当知般若波罗蜜多亦大。憍尸迦，色无量故，当知般若波罗蜜多亦无量；受、想、行、识无量故，当知般若波罗蜜多亦无量。憍尸迦，色无边故，当知般若波罗蜜多亦无边；受、想、行、识无边故，当知般若波罗蜜多亦无边。

“复次，憍尸迦，所缘无边故，当知般若波罗蜜多亦无边。憍尸迦，云何所缘无边故，当知般若波罗蜜多亦无边？谓一切法前、中、后际皆不可得说为无边，法无边故所缘亦无边，由此般若波罗蜜多亦说无边。是故我说所缘无边故，当知般若波罗蜜多亦无边。

“复次，憍尸迦，一切法无边故，当知般若波罗蜜多亦无边。憍尸迦，云何一切法无边故，当知般若波罗蜜多亦无边？谓一切法边不可得。所以者何？以一切色前、中、后边皆不可得，一切受、想、行、识前中后边皆不可得，由此般若波罗蜜多前、中、后边亦不可得。是故我说一切法无边故，当知般若波罗蜜多亦无边。

“复次，憍尸迦，一切有情无边故，当知般若波罗蜜多亦无边。所以者何？一切有情边不可得。是故我说一切有情无边故，当知般若波罗蜜多亦无边。”

时，天帝释问善现言：“大德，云何一切有情无边故，当知般若波罗蜜多亦无边？”

善现答言：“憍尸迦，非有情类其数众多，计算其边不可得故，作如是说：一切有情无边故，当知般若波罗蜜多亦无边。”

天帝释言：“为何义故作如是说？”

善现告言：“憍尸迦，我今问汝，随汝意答。于意云何？言有情有情者，是何法增语？”

天帝释言：“言有情有情者，非法增语亦非非法增语，但是假立客名所摄、无事名所摄、无主名所摄、无缘名所摄。”

善现复言：“憍尸迦，于意云何？于此般若波罗蜜多甚深经中，为显示有实有情不？”

天帝释言：“不也，大德。”

善现告言：“于此般若波罗蜜多甚深经中，既不显示有实有情故说无边，以彼中、边不可得故。

“憍尸迦，于意云何？若诸如来、应、正等觉，经如殑伽沙数大劫，以无边音说有情类无量名字，此中颇有真实有情有生灭不？”

天帝释言：“不也，大德。何以故？以诸有情本性净故。彼从本来无所有故，非无所有可有生灭。”

善现告言：“由斯义故，我作是说：一切有情无边故，当知般若波罗蜜多亦无边。憍尸迦，由此当知诸菩萨摩诃萨所学般若波罗蜜多，应说为大、无量、无边。”

尔时，会中天帝释等欲界诸天、梵天王等色界诸天，及大自在神仙天女，欢喜踊跃，同时三返高声唱言：“善哉！善哉！佛出世故，尊者善现承佛威神，善为我等宣说开示微妙法性，所谓般若波罗蜜多，令诸天、人、阿素洛等获大饶益。若菩萨摩诃萨能于如是甚深般若波罗蜜多，如说修行常不舍离，我等于彼，恭敬供养如佛世尊。”

尔时，佛告诸天等言：“如是，如是，若菩萨摩诃萨于此般若波罗蜜多，以无所得而为方便，能如说行常不远离，汝诸天等，皆应供养如佛世尊。天等当知，我于往昔燃灯佛时，莲华王都四衢道首见燃灯佛，献五茎华，布发掩泥闻正法要，以无所得为方便故，便不远离甚深般若波罗蜜多及余无量无边佛法。时，燃灯佛即便授我无上正等大菩提记，作是言：‘善男子，汝于来世过无数劫，于此世界贤劫之中，当得作佛，号能寂如来、应、正等觉，广说乃至佛、薄伽梵，宣说般若波罗蜜多甚深经典度无量众。’”

时，诸天等俱白佛言：“如是般若波罗蜜多甚为希有，令诸菩萨摩诃萨众，速能引摄一切智智，尽未来际利益有情。”

### 第四分供养窣堵波品第三之一

尔时，世尊知欲、色界诸天神众及诸苾刍、苾刍尼等四众云集，恭敬信受同为明证，即便顾命天帝释言：“憍尸迦，若善男子、善女人等于深般若波罗蜜多，至心听闻、受持读诵、精勤修学、如理思惟及广为他无倒宣说，当知是辈，一切恶魔、人非人等不能得便，一切灾横皆不能及，身心安乐无病长寿。

“复次，憍尸迦，若诸天子已发无上正等觉心，于深般若波罗蜜多若未听闻、受持读诵、精勤修学、如理思惟，皆应来至是善男子、善女人所，至心听闻、受持读诵甚深般若波罗蜜多，如理思惟甚深义趣，令得究竟转为他说。

“复次，憍尸迦，若善男子、善女人等于深般若波罗蜜多，至心听闻、受持读诵、精勤修学、如理思惟，是善男子、善女人等，若在空宅、若在旷野、若在险道及危难处，终不怖畏惊恐毛竖，诸天善神常来拥护。”

时，四天王及彼天众，合掌恭敬俱白佛言：“若善男子、善女人等能于般若波罗蜜多，至心听闻、受持读诵、精勤修学、如理思惟、书写解说、广令流布，我等常随恭敬守护，不令一切灾横侵恼。”

时，天帝释及诸天众，合掌恭敬俱白佛言：“若善男子、善女人等能于般若波罗蜜多，至心听闻、受持读诵、精勤修学、如理思惟、书写解说、广令流布，我等常随恭敬守护，不令一切灾横侵恼。”

时，梵天王及诸梵众，合掌恭敬俱白佛言：“若善男子、善女人等能于般若波罗蜜多，至心听闻、受持读诵、精勤修学、如理思惟、书写解说、广令流布，我等常随恭敬守护，不令一切灾横侵恼。”

时，天帝释复白佛言：“甚奇，世尊！希有，善逝！若善男子、善女人等于深般若波罗蜜多，至心听闻、受持读诵、精勤修学、如理思惟、书写解说、广令流布，摄受如是现法功德。若善男子、善女人等摄受般若波罗蜜多，则为摄受布施、净戒、安忍、精进、静虑、般若波罗蜜多。”

尔时，世尊告天帝释：“如是，如是，憍尸迦，若善男子、善女人等摄受般若波罗蜜多，则为具足摄受六种波罗蜜多。

“复次，憍尸迦，若善男子、善女人等能于般若波罗蜜多，至心听闻、受持读诵、精勤修学、如理思惟、书写解说、广令流布，所获功德，汝应谛听，极善思惟！吾当为汝分别解说。”

天帝释言：“唯然！愿说！我等乐闻。”

尔时，佛告天帝释言：“憍尸迦，若有诸恶外道梵志，若诸恶魔及魔眷属，若余暴恶增上慢者，于是菩萨摩诃萨所，欲作种种不饶益事，彼适兴心速自遭祸，必当殄灭不果所愿。何以故？憍尸迦，是善男子、善女人等于深般若波罗蜜多，至心听闻、受持读诵、精勤修学、如理思惟、书写解说、广令流布，法尔能令起恶心者自遭殃祸不果所愿。

“复次，憍尸迦，若善男子、善女人等，于此般若波罗蜜多，至心听闻、受持读诵、精勤修学、如理思惟、书写解说、广令流布，其地方所，若有恶魔及魔眷属，或有种种外道梵志，及余暴恶增上慢者，憎嫉正法欲为障碍，诘责违拒令速隐没，虽有此愿终不能成。彼因暂闻般若声故，众恶渐灭功德渐生，后依三乘得尽苦际，或脱恶趣生天、人中。

“憍尸迦，若善男子、善女人等于深般若波罗蜜多，至心听闻、受持读诵、精勤修学、如理思惟、书写解说、广令流布，获如是等功德胜利。

“憍尸迦，如有妙药名曰莫耆，是药威势能销众毒，如是妙药随所在处，诸毒虫类不能逼近。有大毒蛇饥行求食，遇见生类欲螫啖之，其生怖死奔趣妙药，蛇闻药气寻便退走。何以故？憍尸迦，如是妙药具大威势，能益身命销伏诸毒。憍尸迦，当知般若波罗蜜多具大威势亦复如是，若善男子、善女人等至心听闻、受持读诵、精勤修学、如理思惟、书写解说、广令流布，诸恶魔等于此菩萨摩诃萨所欲为恶事，由此般若波罗蜜多威神力故，令彼恶事于其方所自当殄灭无所能为。何以故？憍尸迦，由此般若波罗蜜多具大威力，能摧众恶增善法故。

“复次，憍尸迦，若善男子、善女人等，于此般若波罗蜜多，至心听闻、受持读诵、精勤修学、如理思惟、书写解说、广令流布，四大天王及天帝释、堪忍界主大梵天王、净居天等并余善神常来拥护，不令一切灾横侵恼，如法所求无不满足；十方世界现在如来、应、正等觉，亦常护念，令恶渐灭善法渐增。

“复次，憍尸迦，若善男子、善女人等能于般若波罗蜜多，至心听闻、受持读诵、精勤修学、如理思惟、书写解说、广令流布，是善男子、善女人等，由此因缘，言词威肃闻皆敬受，发言称量语不喧杂，坚事善友深知恩报，不为悭嫉、忿恨、覆恼、谄、诳、矫等隐蔽其心。何以故？憍尸迦，是善男子、善女人等由深般若波罗蜜多增上威力调伏身心，令其远离贪、恚，痴等随眠、缠结。是善男子、善女人等具念正知慈、悲、喜、舍，常作是念：‘我不应随悭贪势力，若随彼力贫穷下贱，则我布施不得圆满；我不应随破戒势力，若随彼力堕诸恶趣，则我净戒不得圆满；我不应随忿恚势力，若随彼力当缺诸根形貌丑陋，不具菩萨圆满色身，亦复不能圆满安忍；我不应随懈怠势力，若随彼力则不能修菩萨胜道，亦不圆满增上精进；我不应随散乱势力，若随彼力便不能修菩萨胜定，则诸静虑不得圆满；我不应随愚痴势力，若随彼力则我胜慧不得圆满，不超声闻、独觉等地，况得无上正等菩提？是故我今不应随彼悭贪等力。’憍尸迦，是善男子、善女人等，由此思惟常得正念，诸恶烦恼不蔽其心。

“憍尸迦，诸善男子、善女人等，若于般若波罗蜜多，至心听闻、受持读诵、精勤修学、如理思惟、书写解说、广令流布，获如是等功德胜利。”

## 大般若波罗蜜多经卷第五百四十

### 第四分供养窣堵波品第三之二

尔时，天帝释白佛言：“世尊，如是般若波罗蜜多甚奇希有，能调菩萨摩诃萨众令离高心，回向所求一切智智。”

尔时，佛告天帝释言：“云何般若波罗蜜多甚奇希有，能调菩萨摩诃萨众令离高心，回向所求一切智智？”

时，天帝释白言：“世尊，若菩萨摩诃萨不依般若波罗蜜多，修行布施乃至般若及余种种诸佛法时，无方便善巧故，虽修诸善而起高心，不能回向一切智智；若菩萨摩诃萨依止般若波罗蜜多，修行布施乃至般若及余种种诸佛法时，有方便善巧故，所修诸善调伏高心，回向所求一切智智。”

尔时，佛告天帝释言：“如是，如是，如汝所说。

“憍尸迦，若善男子、善女人等能于般若波罗蜜多，至心听闻、受持读诵、精勤修学、如理思惟、书写解说、广令流布，是善男子、善女人等身心安乐，不为一切灾横侵恼。若在军旅交战阵时，至心念诵如是般若波罗蜜多，于诸有情慈悲护念，不为刀杖之所伤杀，所对怨敌皆起慈心，设起恶心自然退败。是善男子、善女人等，若在军旅刀箭所伤失命丧身，终无是处。何以故？憍尸迦，是善男子、善女人等，修行般若波罗蜜多，自然降伏烦恼、恶业、种种刀杖，亦能除他烦恼、恶业、诸刀杖故。

“复次，憍尸迦，若善男子、善女人等能于般若波罗蜜多，至心听闻、受持读诵、精勤修学、如理思惟、供养恭敬、尊重赞叹、书写解说、广令流布，是善男子、善女人等，一切毒药、蛊道、鬼魅、厌祷、咒术皆不能害，水不能溺，火不能烧，刀杖、恶兽、怨贼、恶神、众邪、魍魉不能伤害。何以故？憍尸迦，如是般若波罗蜜多是大神咒，是大明咒，是无上咒，是无等等咒；如是般若波罗蜜多是诸咒王，最上、最妙、无能及者，具大威力，能伏一切，不为一切之所降伏。是善男子、善女人等精勤修学如是咒王，不为自害，不为他害，不为俱害。憍尸迦，是善男子、善女人等，学此般若波罗蜜多大咒王时，于我及法虽无所得，而证无上正等菩提；由斯获得一切智智，观有情类心行差别，随宜为转无上法轮，令如说行得大饶益。何以故？憍尸迦，过去、未来、现在菩萨，皆学如是甚深般若波罗蜜多大神咒王，无所不得、无所不证，是故说名一切智智。

“憍尸迦，若善男子、善女人等，于此般若波罗蜜多，至心听闻、受持读诵、精勤修学、如理思惟、供养恭敬、尊重赞叹、书写解说、广令流布，得如是等现法当来种种功德。

“复次，憍尸迦，若善男子、善女人等，书此般若波罗蜜多大神咒王，置清净处供养恭敬、尊重赞叹，虽不听闻、受持读诵、精勤修学、如理思惟，亦不为他开示分别，而此住处国邑王都人非人等不为一切灾横疾疫之所伤害。

“复次，憍尸迦，若善男子、善女人等，怖畏怨家、恶兽、灾横、厌祷、疾疫、毒药、咒等，应书般若波罗蜜多大神咒王，随多少分香囊盛贮置宝筒中，恒随自身供养恭敬，诸怖畏事皆悉销除，天、龙、鬼、神常来守护，唯除宿世恶业应受。憍尸迦，譬如有人或傍生类，入菩提树院或至彼院边，人非人等不能伤害。何以故？憍尸迦，过去、未来、现在诸佛皆坐此处证得无上正等菩提，得菩提已施诸有情无恐、无怖、无怨、无害身心安乐；当知般若波罗蜜多随所住处亦复如是，一切天、龙、阿素洛等常来守护。憍尸迦，如是般若波罗蜜多随所住处，当知是处即真制多，一切有情皆应敬礼，当以种种上妙供具供养恭敬、尊重赞叹。所以者何？是诸有情归依处故。”

时，天帝释复白佛言：“若善男子、善女人等书此般若波罗蜜多，种种庄严供养恭敬、尊重赞叹，复以种种上妙华鬘、涂散等香、衣服、璎珞、宝幢、幡盖、众妙珍奇、伎乐、灯明而为供养；有善男子、善女人等，佛涅槃后起窣堵波七宝严饰，宝函盛贮佛设利罗安置其中，供养恭敬、尊重赞叹，复以种种上妙华鬘、涂散等香、衣服、璎珞、宝幢、幡盖、众妙珍奇、伎乐、灯明而为供养。二所获福，何者为多？”

尔时，佛告天帝释言：“我还问汝，当随意答。于意云何？如来所得一切智智、所证无上正等菩提及所依身，依何等道修学而得？”

天帝释言：“如来所得一切智智、所证无上正等菩提及所依身，皆依般若波罗蜜多修学而得。”

尔时，佛告天帝释言：“如是，如是，如汝所说，我依般若波罗蜜多修学故，得一切智智、所证无上正等菩提及所依身。何以故？憍尸迦，不学般若波罗蜜多，有能获得一切智智、所证无上正等菩提及所依身，无有是处。

“憍尸迦，非但获得相好身故说名如来、应、正等觉，要由证得一切智智乃名如来、应、正等觉。憍尸迦，如来所得一切智智，要由般若波罗蜜多为因故起，佛相好身但为依处，若不依止佛相好身无由而起。是故般若波罗蜜多，正为因生一切智智，欲令此智现前相续故，复修集佛相好身。此相好身若非遍智所依处者，一切天、龙、人非人等不应竭诚供养恭敬；以相好身与佛遍智为所依止故，诸天、龙、人非人等供养恭敬。由此缘故，我涅槃后，诸天、龙神、人非人等供养恭敬我设利罗。

“憍尸迦？若善男子、善女人等书此般若波罗蜜多，供养恭敬、尊重赞叹，则为供养一切智智及所依止佛相好身并涅槃后佛设利罗。何以故？憍尸迦，一切智智及相好身并设利罗，皆以般若波罗蜜多为根本故。以是故，憍尸迦，若善男子善女人等书此般若波罗蜜多，种种庄严供养恭敬、尊重赞叹，复以种种上妙华鬘乃至灯明而为供养；有善男子、善女人等，佛涅槃后起窣堵波七宝严饰，宝函盛贮佛设利罗安置其中，供养恭敬、尊重赞叹，复以种种上妙华鬘乃至灯明而为供养。二所获福，前者为多无量倍数。何以故？憍尸迦，若善男子、善女人等供养般若波罗蜜多，即为供养一切智智佛相好身设利罗故。”

时，天帝释便白佛言：“赡部洲人于此般若波罗蜜多，不能书写众宝庄严、供养恭敬、尊重赞叹，不能听闻、受持读诵、精勤修学、如理思惟，彼岂不知书此般若波罗蜜多，众宝庄严、供养恭敬、尊重赞叹、至心听闻、受持读诵、精勤修学、如理思惟，获得种种功德胜利？”

尔时，佛告天帝释言：“我还问汝，当随意答。于意云何？赡部洲内有几许人成佛证净、成法证净、成僧证净？有几许人得预流果、或一来果、或不还果、或阿罗汉果？有几许人发心定趣独觉菩提？有几许人发心定趣诸佛无上正等菩提？”

天帝释言：“赡部洲内有少许人成佛证净、成法证净、成僧证净，转少许人得预流果、或一来果、或不还果、或阿罗汉果，转少许人发心定趣独觉菩提，转少许人发心定趣诸佛无上正等菩提。”

尔时，佛告天帝释言：“如是，如是，如汝所说。

“憍尸迦，赡部洲内极少分人成佛证净、成法证净、成僧证净；转少分人得预流果、或一来果、或不还果、或阿罗汉果；转少分人发心定趣独觉菩提；转少分人发心定趣诸佛无上正等菩提；转少分人既发心已，精勤修学趣菩提行；转少分人精勤修学菩提行时，于此般若波罗蜜多深心信受；转少分人深信受已，修行般若波罗蜜多；转少分人既修行已，渐次安住不退转地；转少分人，住此地已，疾证无上正等菩提。

“憍尸迦，若菩萨摩诃萨已得安住不退转地，求证无上正等菩提，乃能深心恭敬信受甚深般若波罗蜜多，至心听闻、受持读诵、精勤修学、如理思惟，亦能为他无倒宣说，复以种种上妙华鬘乃至灯明供养恭敬、尊重赞叹。

“憍尸迦，我以无障清净佛眼遍观十方无边世界，虽有无量无数有情发菩提心修菩萨行，而由远离甚深般若波罗蜜多方便善巧，若一、若二、若三有情得住菩萨不退转地，多分退堕声闻、独觉下意、下行、下劣地中。何以故？憍尸迦，诸佛无上正等菩提功德无边甚难可证，恶慧懈怠下劣、精进下劣、胜解下劣有情不能证得。

“是故，憍尸迦，若善男子、善女人等发菩提心修菩萨行，欲住菩萨不退转地，疾证无上正等菩提无留难者，应于般若波罗蜜多数数听闻、受持读诵、精勤修学、如理思惟，好请问师，乐为他说，复应书写、众宝庄严、供养恭敬、尊重赞叹。何以故？憍尸迦，是善男子、善女人等应作是念：‘如来昔住菩萨地时，常勤修学如是般若波罗蜜多甚深义趣，证得无上正等菩提，我等亦应精勤修学。如是般若波罗蜜多是我大师，我随彼学所愿当满。’憍尸迦，诸菩萨摩诃萨若佛住世、若涅槃后，常应依止甚深般若波罗蜜多精勤修学。”

时，天帝释复白佛言：“若善男子、善女人等于深般若波罗蜜多，至心听闻、受持读诵、精勤修学、如理思惟，广为有情宣说流布，或有书写、众宝严饰，复持种种上妙华鬘乃至灯明供养恭敬、尊重赞叹。是善男子、善女人等，由此因缘得几许福？”

尔时，佛告天帝释言：“是善男子、善女人等所获福聚，无量无边、不可思议、不可称计，算数、譬喻所不能及。

“复次，憍尸迦，若善男子、善女人等于诸如来般涅槃后，为供养佛设利罗故，以妙七宝起窣堵波，种种珍奇间杂严饰，复持种种天妙华鬘乃至灯明，尽其形寿供养恭敬、尊重赞叹。于意云何？是善男子、善女人等，由此因缘获福多不？”

天帝释言：“甚多，世尊！甚多，善逝！”

佛告憍尸迦：“有善男子、善女人等，于此般若波罗蜜多甚深义趣，以清净心恭敬信解，为求无上正等菩提，至心听闻、受持读诵、精勤修学、如理思惟，广为有情宣说开示，以增上慧审谛观察；为令正法久住世故，为令佛眼无断坏故，为令正法不隐没故，摄受菩萨令增长故，为令世间清净法眼无断坏故，书写如是甚深般若波罗蜜多众宝严饰；复持种种上妙华鬘、涂散等香、衣服、璎珞、宝幢、幡盖、众妙珍奇、伎乐、灯明供养恭敬、尊重赞叹。是善男子、善女人等，所获功德甚多于前无量无数。

“复次，憍尸迦，置此一事，若善男子、善女人等于诸如来般涅槃后，为供养佛设利罗故，以妙七宝起窣堵波，种种珍奇间杂严饰，如是充满一赡部洲、或四大洲、或小千界、或中千界、或复三千大千世界，皆持种种天妙华鬘乃至灯明，尽其形寿供养恭敬、尊重赞叹。于意云何？是善男子、善女人等，由此因缘获福多不？”

天帝释言：“甚多，世尊！甚多，善逝！”

佛告憍尸迦：“有善男子、善女人等，于此般若波罗蜜多甚深义趣，以清净心恭敬信解，为求无上正等菩提，至心听闻、受持读诵、精勤修学、如理思惟，广为有情宣说开示，以增上慧审谛观察；为令正法久住世故，为令佛眼无断坏故，为令正法不隐没故，摄受菩萨令增长故，为令世间清净法眼无断坏故，书写如是甚深般若波罗蜜多众宝严饰；复持种种上妙华鬘、涂散等香、衣服、璎珞、宝幢、幡盖、众妙珍奇、伎乐、灯明供养恭敬、尊重赞叹。是善男子、善女人等，所获功德甚多于前无量无数。

“复次，憍尸迦，置如是事，假使于此赡部洲中一切有情，或四大洲一切有情，或小千界一切有情，或中千界一切有情，或复三千大千世界一切有情，各于如来般涅槃后，为供养佛设利罗故，以妙七宝各各起一大窣堵波，种种珍奇间杂严饰，皆持种种天妙华鬘乃至灯明，尽其形寿各各于自窣堵波所供养恭敬、尊重赞叹。于意云何？此赡部洲、或四大洲、或小千界、或中千界、或大千界诸有情类，由是因缘获福多不？”

天帝释言：“甚多，世尊！甚多，善逝！”

佛告憍尸迦：“有善男子、善女人等，于此般若波罗蜜多甚深义趣，以清净心恭敬信解，为求无上正等菩提，至心听闻、受持读诵、精勤修学、如理思惟，广为有情宣说开示，以增上慧审谛观察；为令正法久住世故，为令佛眼无断坏故，为令正法不隐没故，摄受菩萨令增长故，为令世间清净法眼无断坏故，书写如是甚深般若波罗蜜多众宝严饰；复持种种上妙华鬘、涂散等香、衣服、璎珞、宝幢、幡盖、众妙珍奇、伎乐、灯明供养恭敬、尊重赞叹。是善男子、善女人等，所获功德甚多于前无量无数。

“复次，憍尸迦，置如是事，假使于此赡部洲中诸有情类，非前非后皆得为人，此一一人为供养佛设利罗故，于诸如来般涅槃后，以妙七宝起窣堵波，种种珍奇间杂严饰，如是一一满赡部洲；或四大洲诸有情类，非前非后皆得为人，此一一人为供养佛设利罗故，于诸如来般涅槃后，以妙七宝起窣堵波，种种珍奇间杂严饰，如是一一满四大洲；或小千界诸有情类，非前非后皆得为人，此一一人为供养佛设利罗故，于诸如来般涅槃后，以妙七宝起窣堵波，种种珍奇间杂严饰，如是一一满小千界；或中千界诸有情类，非前非后皆得为人，此一一人为供养佛设利罗故，于诸如来般涅槃后，以妙七宝起窣堵波，种种珍奇间杂严饰，如是一一满中千界；或复三千大千世界诸有情类，非前非后皆得为人，此一一人为供养佛设利罗故，于诸如来般涅槃后，以妙七宝起窣堵波，种种珍奇间杂严饰，如是一一满大千界。如是诸人，各持种种天妙华鬘乃至灯明，或经一劫或一劫余，各各于自窣堵波所，供养恭敬、尊重赞叹。于意云何？此赡部洲、或四大洲、或小千界、或中千界、或大千界诸有情类，由是因缘获福多不？”

天帝释言：“甚多，世尊！甚多，善逝！”

佛告憍尸迦：“有善男子、善女人等，于此般若波罗蜜多甚深义趣，以清净心恭敬信解，为求无上正等菩提，至心听闻、受持读诵、精勤修学、如理思惟，广为有情宣说开示，以增上慧审谛观察；为令正法久住世故，为令佛眼无断坏故，为令正法不隐没故，摄受菩萨令增长故，为令世间清净法眼无断坏故，书写如是甚深般若波罗蜜多众宝严饰；复持种种上妙华鬘、涂散等香、衣服、璎珞、宝幢、幡盖、众妙珍奇、伎乐、灯明供养恭敬、尊重赞叹。是善男子、善女人等，所获功德甚多于前无量无数。”

时，天帝释便白佛言：“如是，世尊。如是，善逝。若善男子、善女人等供养恭敬、尊重赞叹甚深般若波罗蜜多，当知则为供养恭敬、尊重赞叹过去、未来、现在诸佛一切智智。

“世尊，且置所说三千大千世界一切有情，为供养佛设利罗故，各于如来般涅槃后，以妙七宝起窣堵波。假使十方各如殑伽沙等世界一切有情，非前非后皆得为人，此一一人各于如来般涅槃后，为供养佛设利罗故，以妙七宝起窣堵波，种种珍奇间杂严饰，如是一一各满十方殑伽沙等诸佛世界，各持种种天妙华鬘乃至灯明，或经一劫或一劫余，供养恭敬、尊重赞叹。是诸有情由此因缘所获福聚，虽复无量而复有余。诸善男子、善女人等，于此般若波罗蜜多甚深义趣，以清净心恭敬信解，为求无上正等菩提，至心听闻、受持读诵、精勤修学、如理思惟，广为有情宣说开示，以增上慧审谛观察；为令正法久住世故，为令佛眼无断坏故，为令正法不隐没故，摄受菩萨令增长故，为令世间清净法眼无断坏故，书写如是甚深般若波罗蜜多众宝严饰；复持种种上妙华鬘、涂散等香、衣服、璎珞、宝幢、幡盖、众妙珍奇、伎乐、灯明供养恭敬、尊重赞叹。是善男子、善女人等，所获功德甚多于彼无量无边不可思议、不可称计，算数、譬喻所不能及。”

尔时，佛告天帝释言：“如是，如是，如汝所说。憍尸迦，是善男子、善女人等，于深般若波罗蜜多所获福聚无量无边不可思议、不可称计，算数、譬喻所不能及。何以故？憍尸迦，甚深般若波罗蜜多能生如来一切智智，一切如来一切智智能生诸佛设利罗故。

“以是故，憍尸迦，若善男子、善女人等，能于般若波罗蜜多甚深义趣，以清净心恭敬信解，为求无上正等菩提，至心听闻、受持读诵、精勤修学、如理思惟，广为有情宣说开示，以增上慧审谛观察；为令正法久住世故，为令佛眼无断坏故，为令正法不隐没故，摄受菩萨令增长故，为令世间清净法眼无断坏故，书写如是甚深般若波罗蜜多众宝严饰；复持种种上妙华鬘、涂散等香、衣服、璎珞、宝幢、幡盖、众妙珍奇、伎乐、灯明供养恭敬、尊重赞叹。是善男子、善女人等，所获功德于前所造诸窣堵波及供养福，百倍为胜，千倍为胜，乃至邬波尼杀昙倍亦复为胜。”

尔时，会中四万天子，同声共白天帝释言：“大仙，于此甚深般若波罗蜜多，应当听闻、受持读诵、精勤修学、如理思惟，及广为他分别解说，供养恭敬、尊重赞叹。所以者何？若能于此甚深般若波罗蜜多，至心听闻、受持读诵、精勤修学、如理思惟，及广为他分别解说，供养恭敬、尊重赞叹，则令一切恶法损减、善法增益。”

尔时，佛告天帝释言：“汝应于此甚深般若波罗蜜多，至心听闻、受持读诵、精勤修学、如理思惟，及广为他分别解说，供养恭敬、尊重赞叹。所以者何？若阿素洛及恶朋党起如是念：‘我等当与三十三天共兴战诤。’尔时，汝等诸天眷属，应各至诚诵念如是甚深般若波罗蜜多，供养恭敬、尊重赞叹。时，阿素洛及彼朋党所起恶心即皆息灭。”

时，天帝释即白佛言：“甚深般若波罗蜜多是大神咒，是大明咒，是无上咒，是无等等咒，是一切咒王，最尊最胜、最上最妙，能伏一切，不为一切之所降伏。所以者何？甚深般若波罗蜜多能灭一切恶不善法，能满一切殊胜善法。”

尔时，佛告天帝释言：“如是，如是，如汝所说。何以故？憍尸迦，过去、未来、现在诸佛，皆依如是甚深般若波罗蜜多大神咒王证得无上正等菩提，转妙法轮度有情众。我亦依此甚深般若波罗蜜多大神咒王证得无上正等菩提，为诸天、人说无上法。

“憍尸迦，依深般若波罗蜜多大神咒王，世间便有觉支相应十善业道、若四静虑、若四无量、若四无色定、若三十七菩提分法、若六神通、若余无量无边佛法。憍尸迦，以要言之，八万四千诸善法蕴，无不皆依甚深般若波罗蜜多大神咒王出现于世。憍尸迦，一切佛智、自然起智、不思议智，皆依般若波罗蜜多大神咒王出现于世。憍尸迦，依深般若波罗蜜多大神咒王，世间便有菩萨出现；依菩萨故，世间便有觉支相应十善业道、若四静虑、若四无量、若四无色定、若三十七菩提分法、若六神通、若余无量无边佛法皆得出现。若诸如来、应、正等觉不出世时，唯有菩萨由先所闻甚深般若波罗蜜多等流势力，成就殊胜方便善巧，哀愍世间诸有情故，施设建立觉支相应十善业道、若四静虑、若四无量、若四无色定、若三十七菩提分法、若六神通、若余无量无边佛法。憍尸迦，譬如夜分因满月轮光明照触，星宿、药等随其势力皆得增盛；如是如来、应、正等觉，前已灭度，正法隐没，后未出时，世间所有法行、妙行，一切皆依菩萨出现。菩萨所有方便善巧，皆依般若波罗蜜多而得成办。是故般若波罗蜜多是诸殊胜善法根本。

“复次，憍尸迦，若善男子、善女人等于深般若波罗蜜多，至心听闻、受持读诵、精勤修学、如理思惟、书写解说、广令流布，当得成就现在、未来世、出世间功德胜利。”

时，天帝释便白佛言：“是善男子、善女人等，云何成就现在未来世、出世间功德胜利？”

尔时，佛告天帝释言：“是善男子、善女人等，现在不为一切毒药、厌祷、咒术之所伤害，火不能烧，水不能溺，诸刀杖等亦不能害，乃至不为四百四病之所夭殁，唯除先世定业异熟现世应受。憍尸迦，是善男子、善女人等，若遭官事、怨贼逼迫，至心诵念甚深般若波罗蜜多，若至其所终不为彼谴罚加害，欲求其短皆不能得。何以故？憍尸迦，甚深般若波罗蜜多威神势力法令尔故。憍尸迦，是善男子、善女人等，若有欲至国王、王子、大臣等处，至心诵念甚深般若波罗蜜多，定为王等欢喜问讯、供养恭敬、尊重赞叹。何以故？憍尸迦，是善男子、善女人等所诵般若波罗蜜多，常于有情引发种种慈悲事故，由此因缘，旷野、险难、人非人等，诸求短者皆不得便。憍尸迦，是善男子、善女人等，当得成就诸如是等所有现在功德胜利。

“憍尸迦，是善男子、善女人等随所生处，常不远离诸胜善法，不堕恶趣，饶益有情，渐能证得一切智智。憍尸迦，是善男子、善女人等，当得成就诸如是等所有未来功德胜利。”

尔时，众多外道梵志，欲求佛过来诣佛所。时，天帝释见已，念言：“今此众多外道梵志，来趣法会伺求佛短，将非般若留难事耶？我当诵念从佛所受甚深般若波罗蜜多，令彼邪徒复道而去。”念已便诵甚深般若波罗蜜多。于是众多外道梵志遥申敬礼，右绕世尊复道而去。

时，舍利子见已念言：“彼有何缘适来还去？”

佛知其意，告舍利子：“彼诸外道来求我失，由天帝释诵念般若波罗蜜多令彼还去。舍利子，我都不见彼诸外道有少白法，唯怀恶心为求我过来至我所。舍利子，我都不见一切世间有诸天魔及外道等，有情之类说般若时怀勃恶心来求得便，般若威力无能坏故。”

尔时，恶魔窃作是念：“今佛四众前后围绕，欲、色界天皆来集会，宣说般若波罗蜜多。此中必有诸大菩萨，亲于佛前受菩提记，当得无上正等菩提，转妙法轮空我境界。我当往至破坏其眼。”作是念已，化作四军，奋威勇锐来诣佛所。

时，天帝释见已念言：“将非恶魔化作斯事，欲来恼佛并与般若波罗蜜多而作留难？何以故？如是四军严饰殊丽，诸王军众皆不能及，定是恶魔之所化作。恶魔长夜伺求佛短，坏诸有情所修胜事，我当诵念从佛所受甚深般若波罗蜜多，令彼恶魔复道而去。”

时，天帝释念已，便诵甚深般若波罗蜜多，于是恶魔渐退而去，甚深般若波罗蜜多大神咒王威力逼故。

时，有无量三十三天俱时化作天妙香华，踊身空中而散佛上，合掌恭敬同白佛言：“愿此般若波罗蜜多在赡部洲人中久住，乃至般若波罗蜜多在赡部洲人间流布。当知是处佛、法、僧宝常不灭没，饶益世间令获殊胜利益安乐。”

时，彼诸天复各化作天妙香华而散佛上，重白佛言：“若诸有情修行般若波罗蜜多，一切恶魔及彼眷属伺求其短不能得便。”

时，天帝释便白佛言：“若诸有情但闻般若波罗蜜多功德名字，当知如是诸有情类，已曾供养无量诸佛，于诸佛所发弘誓愿，多集善根能成是事，非从少小善根中来，况能听闻、受持读诵、精勤修学、如理思惟、书写解说、广令流布、供养恭敬、尊重赞叹！当知如是诸有情类，功德智慧不可思议。所以者何？欲求诸佛一切智智，应于般若波罗蜜多理趣中求。如有情类欲求大宝，应于大海方便勤求；如是欲求一切智智，应于般若波罗蜜多理趣中求。”

尔时，佛告天帝释言：“如是，如是，如汝所说。诸佛所得一切智智，皆依般若波罗蜜多而得成办。是故般若波罗蜜多，是诸佛法最胜根本。”

尔时，庆喜便白佛言：“世尊，何缘不赞布施、净戒、安忍、精进、静虑、波罗蜜多及余功德，唯赞般若波罗蜜多？”

佛告庆喜：“由此般若波罗蜜多能与前五波罗蜜多及余功德为尊为导，故我偏赞。

“复次，庆喜，于意云何？若不回向一切智智而修布施乃至般若，此可名为真修布施乃至般若波罗蜜多不？”

庆喜对曰：“不也，世尊。要由回向一切智智而修布施乃至般若，乃可名为真修布施乃至般若波罗蜜多。”

佛告庆喜：“于意云何？若不回向一切智智而修布施乃至般若，如是所修得名布施等波罗蜜多不？”

庆喜对曰：“不也，世尊。要由回向一切智智而修布施乃至般若，如是所修乃得布施等波罗蜜多名。”

佛告庆喜：“于意云何？若不回向一切智智而修善根，如是善根得究竟不？”

庆喜对曰：“不也，世尊。要由回向一切智智而修善根，如是善根乃得究竟。”

佛告庆喜：“于意云何？若离般若波罗蜜多为能真回向一切智智不？”

庆喜对曰：“不也，世尊。要有般若波罗蜜多乃真回向一切智智。”

佛告庆喜：“于意云何？甚深般若波罗蜜多威神功德可思议不？”

庆喜对曰：“不也，世尊。甚深般若波罗蜜多威神功德不可思议，诸余善根皆不能及。”

佛告庆喜：“由此因缘，我说般若波罗蜜多能与前五波罗蜜多及余功德为尊为导，能令前五波罗蜜多及余功德究竟圆满，故我偏赞。若赞般若波罗蜜多，亦赞前五波罗蜜多及余功德。”

尔时，庆喜复白佛言：“云何回向一切智智而修布施乃至般若波罗蜜多及余功德？”

佛告庆喜：“以无二为方便、无生为方便、无所得为方便，回向一切智智，应修布施乃至般若波罗蜜多及余功德。”

具寿庆喜复白佛言：“以何无二为方便、无生为方便、无所得为方便，回向一切智智，应修布施乃至般若波罗蜜多及余功德？”

佛告庆喜：“以色乃至识无二为方便、无生为方便、无所得为方便，回向一切智智，应修布施乃至般若波罗蜜多及余功德，以色等法皆性空故，色等性空与布施等皆无二故。庆喜当知，由深般若波罗蜜多，乃能回向一切智智，由能回向一切智智，令布施等无边功德究竟圆满，是故般若波罗蜜多，与布施等一切功德为尊为导。

“庆喜当知，譬如大地以种散中，众缘和合便得生长，应知大地与种生长为所依止、为能建立；如是般若波罗蜜多及所回向一切智智，与布施等一切功德为所依止、为能建立，令得生长故，说般若波罗蜜多与布施等一切功德为尊为导故，我偏赞甚深般若波罗蜜多非余功德，若赞般若即赞余故。”