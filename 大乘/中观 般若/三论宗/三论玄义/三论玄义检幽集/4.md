## 三论玄义检幽集第四

玄。依论征者。征陟陵反。释氏曰兆也审也明也检也。

玄。法华云亦不亲近小乘三藏学者。义疏曰。所言三藏者凡有三种。一者小乘三藏。二者大乘自有三藏。如摄大乘论说。三者大小合论三藏谓声闻藏缘觉藏菩萨藏。有人言。华严等为大乘慧藏。决定毗尼经为大乘毗尼藏。地持论等为大乘阿毗昙藏。今谓。大乘经中自应有三藏。不应别论也。今言小乘三藏者。欲简余二种三藏也。言恐大照未圆小法容染等者。疏曰。始行菩萨大乘未圆。恐容染小法故。令智形宜隔行止勿共。

> （里书云）
>
> 三藏名限小乘事
>
> 义章三藏义云。明其大小有无之义。通而为论。大小皆具。小乘三者。四阿含等是修多罗。五部戒律是其毗尼。毗婆沙等是阿毗昙。大乘三者。华严经等是修多罗。清净毗尼等是其毗尼。大智论等是阿毗昙。若别论之。小乘具三。大乘不具。何以得知。如大智论龙树释言。迦叶阿难于王舍城结集三藏。为声闻藏。准检斯文。定知小乘备明三藏。大乘不论。何故如是。此就如来本教故尔。如来所化小乘众生钝根难悟。闻说经律不能广解。是故如来重以毗昙分别开示。方能悟入。故有三藏。如来所化大乘众生利根易悟。闻经律即能深解。不假如来重以毗昙分别解释。是故不具。以不具故不说三藏。其犹大乘九部经中无论义经。与此相似（文）义章第一云。如大智论龙树释言。迦叶阿难于王舍城结集三藏。为声闻藏。文殊阿难于铁围山集摩诃衍。为菩萨藏（文）华玄略述第二（本）云。师子铠自言。正论三藏中实义故。亦是小乘论。其论大小利业品云。檀等六波罗蜜得阿耨三菩提。名为大乘。乃是傍明大乘末学之者不识别故。妄为大乘。龙有蛇之一鳞不可为蛇。驽有骥之一毛谁谓为骥。以此而言。不应以其少分之言而证大乘也（文）（已上里书）
>

并探四阿含者。长增中杂是为阿含。阿含此翻法归。谓众生所归也。发挥曰。阿含者秦言法归盖万善之渊府总持之林苑譬犹巨海百川所归也。然而四含所明其义各别。长阿含破邪显正。增一阿含明人天因果。中阿含明善恶业性。杂阿含明生死界系。

> （里书云）
>
> 法华论疏中云。阿含者。释道安云。阿含名为趣无。说一切法皆趣毕竟空法。故名趣无。僧肇云。阿含名为法归甚深。为万善藏空法所归。然阿含正是外国教。名通大小。四阿含等为小也。涅槃云方等阿含。此即大也。华玄略述第三（末）云。四阿含者正言阿笈摩。此云教也传也。佛为诸天世人随时说法。集为增一阿含。是劝化人所习。为利根众生说诸深义。名中阿含。是学问者所习。说种种随禅法。是杂阿含。坐禅人所习。破诸外道是长阿含（文）十地义记第一云。阿含是其中国之言。此名净教（文）镜水抄第五云。阿含者旧梵语也。新云笈摩。此云净教。亦云传教。从真净法界中流出。故云净教。上古诸佛展转来。故言传教（文）
>

玄竟无方等者。净名玄曰。方广即众经之通称。诸大乘经皆云方等。亦名方广。

玄有条例第四者。条谓条别。例谓类例。大小别而各有流类。故云有条例。释义有条例。不应相滥。即此意也。

玄故大乘经初有小乘众等者。大论第四云。问曰。何以故大乘经初菩萨众声闻众两说。声闻经初独说比丘众。不说菩萨众。答曰。欲辨二乘义故。佛乘及声闻乘。声闻乘狭小。佛乘广大。声闻乘自利自为。佛乘益一切。复次声闻乘多说众生空。佛乘说众生空法空。如是等种种分别三乘。分别说是二道故。摩诃衍经声闻众菩萨众两说。问曰。如声闻经初但说比丘众。摩诃衍经初何以不但说菩萨众。答曰。摩诃衍广大。诸道诸乘皆入摩诃衍。声闻乘狭小不受摩诃衍。譬如恒河不受大海以其狭小故。大海能受众流以其广大故。摩诃衍法亦如是。义疏曰。有无门者。龙树云。小乘经初无菩萨众大乘经初具大小两众。然斯言未尽。诸大乘经凡有四句。一但有菩萨众无声闻众。如华严七会。二但有声闻众无菩萨众。如金刚般若。三具有二众。即如此经。四俱无二众。如金光明经。何故俱无耶。答。释迦于时独在鹫山三昧正受。未有众集故无同闻。信相感梦。明旦始与大众来至佛所也。

玄。与大品明四谛平等义既无异者。谓苦集灭道以为四谛。苦谓逼恼为义。集者招集牵后义。灭离有为相续义。亦是已有还无义。道谓能通义。通至于灭。审实不虚故名为谛。又能生不颠倒实解。故名为谛也。但四谛有二种一有量。二无量。三界苦果名苦谛。感三界苦业烦恼名集谛。无为涅槃名灭谛。治此烦恼名道谛。此有量也。次无量四谛者。二生死为苦。五住为集。灭二死五住为灭。治此五住惑真解为道谛也。而量无量复名作无作者。有量之后犹有所作。如分段苦后更有变易苦可观名为有作。变易苦后无复余苦可观故名无作。余三亦尔今对小乘四谛生灭观不平等。大乘观不生灭。故云四谛平等。故譬喻品疏曰。五众之生灭者（经曰。昔于波罗奈转四谛法轮。分别说诸法五众之生灭）古经为立阴。释道安师云应云五阴。非是立也。罗什晚翻皆云五众。以五法和聚义称五众。又一一阴法各有多众。故云众也。杂心云积聚是阴义。即是罗什意也。生灭者通目四谛也。苦为所生集为能生。斯即五阴生也。灭者即五阴灭。道为能灭。故生目苦集。灭据灭道。言约义周巧说之谓也。今复转无上下（经曰。今复转最妙无上大法轮。是法甚深奥少有能信者云云）第二对昔小叹今大也。

问。何故大品思益涅槃法华皆举昔教叹耶。答。众经并是举小对大叹。故知诸大乘经显道无二。不得作五时四宗之释也。问。云何举小叹大耶。答。昔明五众既是生灭。今明五众即不生不灭。不生故非苦集。不灭故非灭道。故名一实谛。即无生灭观也。二乘既是四谛名生灭观。问。何以知此经明五众不生不灭。答。前文既明昔教说五众是生灭。即知今教明五众不生不灭。故方便品云。诸法从本来常自寂灭相。又中论云。为声闻人说十二因缘是生灭。为菩萨说十二因缘不生不灭。故大小二乘有生灭无生灭二观义也。问。无量四圣谛亦有生灭。何得言小乘作生灭观耶。答。菩萨了无量四谛亦本来不生灭。故云无明体性本自不有。妄想因缘和合而生。既言妄想因缘而生故有。集为能生苦为所生。此即是无生灭生灭。虽生灭不生灭也。故与二乘不同。问。何故闻一乘及受记而言五众生灭耶。答。此领开方便门显真实义。昔明五众生灭者。此是方便说耳。今知五众不生不灭。者。乃是真实说耳。以昔见五众是生灭故。守小迷大。今知本不生灭即改二执。问。诸大乘经亦明五众是生灭。故经云诸行无常是生灭。何得言五众生灭是小乘耶。答。智度论明四悉檀通十二部经八万法藏。言五众生灭者。对治悉檀耳。若第一义悉檀。即说五众不生不灭。若悟第一义悉檀则生实观。实观即是妙慧。妙慧即是妙法。妙法即是一乘。是故说五众不生不灭也。

中观论四谛品疏曰。问。论主有四谛不耶。答。论主不曾有四。亦不曾无四。亦四不四。非四非不四。故法品云。诸法实相者心行言语断也。问。论主既不曾有四不四。何故经说有四谛。答。虽非四不四。为众生方便说四不四。故下偈云。诸佛依二谛。为众生说法。大品云。二谛中众生虽不可得。菩萨住二谛中。为众生说法。论释云。为著有者说空。为着空者说有。今亦尔。为著有四者说无有四。为着无四者明有四谛。至论诸法未曾四不四也。

问。成论亦明四谛平等耶。答。中论涅槃品疏曰。又成论者云四谛平等即是涅槃。大品盛有此说。故上明四谛空。即谓空是涅槃。是故今品具明四句并非涅槃。何得以空为涅槃耶。准此成论既辨二空明四谛平等。故与大品不异。故今难云。成实论文盛辨二空。与大品明四谛平等。义既无异也。

> （里书云）
>
> 成实论一灭谛事。成实论第十三立假名品云。论者言。灭三种心名为灭谛。谓假名心法心空心。问曰。云何灭此三心。答曰。假名心或以多门因缘智灭。或以思惟因缘智灭。法心在暖法中以空智灭。空心入灭尽定灭。若入无余泥洹。断相续时灭（文）中论疏第十云。成论师云。有余灭二心。无余灭空心。故灭三心名灭谛（文）同疏记第八（本）云。言成论师云等者。述义解云。有余灭二心者。有余涅槃时灭假实二心也。无余灭空心者无余涅槃时灭无漏智。以灰身灭智故。今案。聪法师成论章第四云。灭三种心名为灭谛。又云。一明三心灭。论言为心灭灭谛。谓假名心法心空心。一等四执。执为我心名假名。或执实法五阴心名实法。或缘泥洹心名为空心。二或是所治。空心为能治。所治是因患。能治是果患。故对举三心以明灭谛。准之可知。
>
> 四谛平等事。四论玄第十成坏义云。论师释论宗有二家义。一者法云格法师释此论宗。虽辨四谛为宗。而四谛有二种。一方便假名四谛。二正观平等四谛。今此论正。用平等四谛为宗。类如涅槃经。虽双明因果而用果当其宗矣。今论亦尔。具明二种四谛。正用空平等四谛为其宗。故法师云。论主以四谛平等为本。言迹中不显也。二者今诸大德并云。方便假有四谛为论宗也。故阿含经虽明弥勒成佛记。而未说菩萨行故。今此经广明菩萨行。故知初教未明大乘菩萨行。故方便四谛为宗也。问。此论见四谛平等得道。何不以空平等四谛为宗耶。答。彼旧云。非无此义。但非三藏教意。论主正申初教也。故论主造论大意自明言。正解三藏中实义故正申初教。初教既以方便四谛为宗。故论宗还以方便四谛为宗。而论灭谛聚中云唯见一谛得道。此意破毗昙一枝义。非论之正宗也（略抄）中论疏第十云。成论者云。四谛平等即是涅槃。大品盛有此说（文）同述义下云。大品盛有此说者。彼经第三十八卷末。佛言。须菩提。是四圣谛平等故。我说即是涅槃（文）同疏记第八（末）云。聪章初卷云。第一大意者。佛说四谛。盖是法轮之始。化声闻法凡有二意。一逼引要门。二入空胜诠。此有近远。远者为除三惑先调其心。近者令四谛平等入第一义空也。令四谛平等者即有两义。一从苦谛入空。谓以无常等拆法作不有不无观。则入第一义空。四谛一时平等。二者相待入空。谓苦不自生由集而有。既无自性苦则非苦。苦既非真集则不有。苦除为灭。苦既不实灭则为空。由灭空故道亦不真。如此相待观门入第一义空。准之可悉（文）大品经第二十九差别品云。佛告须菩提。非苦圣谛得度亦非苦智。乃至非道圣谛得度亦非道智。须菩提。是四圣谛平等故。我说即是涅槃。不以苦圣谛不以集灭道圣谛。不以苦智不以集灭道智得涅槃须菩提白佛言。世尊。行等是四圣谛平等相。须菩提。若无苦无苦智。无集无集智。无灭无灭智。无道无道智。是名四圣谛平等相。复次须菩提。是四圣谛如不异法相法性法住法位实际。有佛无佛法相常住。为不诳不失故（文）（已上里书）
>

玄。一者小乘拆法明空者。述义曰。以慧分拆知人法二空。既五阴和合成人。为色阴是人耶。为受阴是人耶。如此推求都无有人。乃知人空。其知法空者如细色成粗色刹那成念。粗色无自体故空。刹那成念亦如此。求六十刹那为一念。故得知法空。所以声闻观因成假。缘觉观相续假也（已上）

问。细色既存。刹那犹在。何名法空。答。苦无常等互相缘集故。细色等亦空。又成论曰。灭三种心名为灭谛。谓假名心（准论假名有二。一者假人。二者假法。执此名故名假名心。）实法心（谓五阴细相名色二法。执此为实名实法心）空心（即能空智体也）问。云何灭此三心。答。假名心或以多门因缘智灭。或以思惟因缘智灭。实法心在暖等位。以空智灭。空心入无余涅乐断相续时灭。中论疏曰。成论师云。有余灭二心。无余灭空心。故灭三心名灭谛。

玄。三者小乘但明于空未说不空等者。中论疏曰。五者小乘人但见虚妄不生。不见中道佛性无生。故但见于空不见不空。不行中道。大乘则异之见虚妄不生。又见中道佛性无生也。谓二乘但见生死空。不见大涅槃不空。故云但见等。

言故涅槃经云等者。彼具文曰。智者见空及不空。空者一切生死。不空者谓大涅槃。见一切空不见不空。不名中道。中道者名为佛性。声闻缘觉见一切空不见不空。以是义故不得第一义空。不得第一义空故不行中道。无中道故不见佛性。问。中道佛性者其相云何。答。涅槃经曰。佛性者名第一义空。第一义空者名为智慧。所言空者不见空与不空。祖师释曰。以第一义空为佛性。此第一义即是正观。正观能尽一切断常虚妄。故名空。若有一毫虚妄不尽此即不空。正观即不生。以能尽一切烦恼转倒故正观即生。故名第一义空。此第一义空即是佛性。此是以空为佛性。又是离义。又涅槃果果性。言第一义空名为智慧者。以正观尽烦恼虚妄故。即名为智慧。是以有为佛性。又是得义。又菩提果性。此两句相成。以智慧净照故断常虚妄即空。亦以虚妄烦恼尽故智慧方净照也。烦恼等本未曾生今即无灭。以本无生故不见不空。以今亦无灭故不见空。故言空者不见空与不空也。非空非不空故名为第一义空。智慧亦尔。不见智与不智名为智慧。

> （里书云）
>
> 涅槃经第二十五师子吼品云。智者见空及不空（文）涅槃疏第十六云。若是见空见不空。此是正名为中道。若但见空不见不空。此则偏故不名中道。若余时以两非为中道。今明此犹是偏。两非对两是。今时两非者则是偏。非是中道。今此中明中者。空有具足故是中。但有空而无有故是偏。偏故不行中道。不行中道故不见佛性。乃至我无我两皆尔（文）（已上里书）
>

玄。四者小乘名为但空谓但住于空等者。智论三十七曰。空相应有二种。一但空。二不可得空。以但空堕二乘地。以不可得空空亦不可得。即无处可堕。复有二种空。一者无方便空堕二乘地。二者有方便空即无所堕。直至阿耨菩提。

> （里书云）
>
> 大品疏第三云。不可得空者是无所得空也（文）大乘玄二智义云。二乘不知空亦复空。以空为妙极故名但空。所以证空菩萨知空亦空。名不可得空。故不证空即能涉有。故名为权（文）又云。问。于空无著。于空不证。有何异耶。答。二乘入空不存四句。但是不着而不能不证。菩萨入空既无可存。又即能涉有。故名不证。问。二乘菩萨入空同无所依。何故声闻住空。菩萨不证。答。二乘以空为妙极。依此无依。是故住空。菩萨不以空为妙极。知空亦空。名不可得空。不依此无依故能不证。如大品云。行亦不受等（文）大品游意云。一往开者。小乘是但。大乘是不但。何者。小乘是为浅行人说四谛因果法门。名为但也。大教为大士开不住法门。以示诸法无迹。为不但也（文）（已上里书）
>

玄。格优降第七等者。智论三十七曰。舍利弗欲以须陀洹同得解脱故与诸佛菩萨等。而佛不听。譬如以毛孔之空与虚空等。净名玄云。二乘得小空如毛孔空。菩萨得空广遍如十方空。问。空有何大小耶。答。二乘尔能别相不一一知诸法空。但总相知十二入空。故名为小。菩萨能别相知一切法相。谓粗细大小浅深法。然后知其是空。故空广大。述义曰。如阿含云。二乘不知赤盐白盐。问他方知。余物亦尔。又大品云。菩萨名一切种智。以别别知诸法故。二乘名一切智。唯总知诸法故。是知二乘有小分方便智。唯就自行以总相知因缘假法智。而无他方便智也。粗细等者。若就教法。小乘教粗。大乘教细。大小例之。大乘所说之理大故能显教法亦大。小乘反之。浅深亦例。小乘法浅。大乘法深。若就事法。四微是细。柱等是粗。广明如名记第三卷也。

玄法华信解品云四大声闻自述取得空（云云）等者。彼经具说曰。我等若闻净佛国土教化众生。都无欣乐。所以者何。一切诸法皆悉空寂。无生无灭。无大无小。无漏无为。如是思惟不生喜乐。我等长夜于佛智慧。无贪无著。无复志愿。而自于法谓是究竟。我等长夜修习空法。得脱三界苦恼之患。住最后身有余涅槃。佛所教化得道不虚。则为已得报佛之恩。疏释曰。我等若闻净佛国土下合第九陶练小心譬。就文为二。初明保小故不欣大因。二明保小不乐大果。所以但明此二者。大品已后诸方等经陶练小心。凡有二种。一者以大因陶练。二以大果陶练。故今但明二种也。初文为二。前明不欣大因。次二偈解释也。问。何以知此文是合陶练小譬耶。答。前章明为他说大乘。今文辨从他闻大。故知是付财之后诸大乘教也。所以者何下二偈释不欣大也。空无大小者。此是成论人声闻空也。成论师不体此意。谓是探明大乘。盖是小乘教中自有二说。毗昙悟人空但得其浅。成论悟法空则得其深也。

问。成论亦辨法空与大乘何异。答。略有四异。一者大乘明人法本性空。小乘明拆法空。是大乘是真空。小乘非真空。故方便品云。小乘涅槃非是真灭。诸法从本来常自寂灭相。大乘涅槃方是真灭。灭谛即是空。灭既有真伪。空亦然也。二者小乘但明三界内人法空。空义即短。大乘明三界内外皆空。空义即长。三者小乘人但见于空不见不空。大乘人具见空与不空。故名中道。以空无诸累不可言有。有于众德不可言无。非有非无即中道。四者小乘人入空则失有。出有则失空。是故取舍行心断常二见。中论云。若有所受法。则堕于断常。当知所受法。若常若无常。大乘人不坏假名而说实相。故即有而常空。不动真际建立诸法。即空而常有。故不堕断常名中道观。

问。大乘何位得并观耶。答。成论师云。六地未并。七地学并。八地真并。而璎珞经云初地已并者。成实师释云。凡夫著有。二乘沈空。今初地对此故云并耳。其实未并。虽言八地并。然照空之智终自四绝。鉴有之智万像不同。空有恒异。何由并耶。今明初心去即习并。至后并义方成。随位辨之。

我等长夜下第二闻佛果德不生欣乐。就文为二。初一行正明不欣果德。次三行释执小故不欣大。三行复开三意。初半偈谓小是究竟与佛德齐。故不欣大。次一行半所作已竟。故不欣大。第三一行明报恩已毕故不欣大。依教得果是法供养。前二明所作已辨。此序报恩已毕故不进求也。

问。陶练小心譬之意何耶。答。经曰。复经少时。父知子意渐以通泰成就大志自鄙先心。临欲终时而命其子。并会亲族国王大臣刹利居士（云云）疏云。复经少时下第九陶练小心譬。所以须此譬地者。二乘闻大品既不悟。何因缘故至法华便解耶。故须明大品已后诸方等经陶练其心。令稍鄙小心渐欣大道。至于法华方得取悟也。父知子心渐以通泰下。第十委属定业譬。就文为三。一父知子大志譬。二正委付家业譬。三领解欢喜譬。初有二句。第一句明大机动也。自鄙先心下第二句明小执移。异上付财中有二一不取大二不舍小也。临欲终时而命其子下。第二正说法华。准此可知矣。虽此偈迦叶所说。四人同意故云四大声闻也。

> （里书云）
>
> 实法空事。四论玄第一云。成论等明十二假十一实法。此为有。十二假者。四大五根众生及井河也。十一实者。五尘四无为及心无作也（文）
>
> 小乘内不明生死即毕竟空事。中论疏记第四（本）云。智度论第十九云。复次声闻辟支佛法中不说世间即是涅槃。何以故。智慧不深入诸法故。菩萨法中说世间即是涅槃。智慧深入诸法故。如佛告须菩提。色即是空。空即是色。受想行色空。空即是受想行识。空即是涅槃（疑脱涅槃二字）即是空。惠影师云。此意明小乘经中既都无此义。故二乘所行道品非摩诃衍。今日所明菩萨智慧深入诸法。解知世间即是涅槃色即是空。何况三十七而独是小乘法。此中明菩萨摩诃萨诸法不实故无性。无性故即空。空故不可得。不可得故清凉不变。清凉不变故常。常故即是涅槃。不破于色始得是空。即色是空。不除世间始得出世间。出世间实相即是涅槃。此是性净涅槃。据其体实为语也。本来自净不假修习然后始净。若据德为言则名方便。方便净体即是性净（文）
>
> 宝窟下（本）云。唯知四谛因缘假有无性之空。此成论宗也（文）华玄略述第三（末）云。相与无相义即相违。何言说诸相者无相。答。诸法实性离相离性。离性故随因缘成诸相。离相故同一无相。相及无相虽复二义。体即无二。相是无相中相。无相是相中无相。如此相即无相。无相即相。譬如空中鸟迹与空差别亦无差别。此亦如是（文）弥勒经游意云。第一明因行。经与论不同。如摩德楞伽藏经云。于一一地中经百千大劫。方成一地之行。不数软根者也。若如大智论。迦旃延子云。三阿僧祇劫修习果行也。问曰。迦旃延子申半教。而辨菩萨积劫解行者。何谓半教。则是大乘满教也。答。亦难知之。但有傍有正。迦旃延虽正明小教。而傍明大乘满教菩萨行何妨也。如成实论云。正解三藏中实义。而不妨彼论大小。利业品云。檀等六波罗蜜得阿耨三菩提果也（文）
>
> 涅槃经第二十四德王品云。若依声闻。言不见施及施果报。是则名为破戒邪见。若依如是大涅槃经。不见惠施及施果报。是则名为持戒正见（文）（北本经文也）中论仙光记下卷云。此有二义。一者声闻不知实相。以不知实相心而言无布施。名破戒邪见。二者放生是布施。若无布施即不持不杀戒。故名破戒邪见（文）（已上里书）
>

玄。秦弘始七年天竺有刹利等者。序疏曰。秦弘始七年。天竺刹利泛舶至长安。闻罗什门徒三千解大乘之教。以中百二论咨而验之。罗什因为剖拆。刹利乃顶受绝叹不能已。已白云。跋荼阇梨当以此明振晖天竺。何因蕴此摩尼乃在边地。又云。羲和鸾辔蕴明于无目之地。甚可恨也。夜光之宝鬻珍于田父之客。甚可惜也。此刹利述天竺论师呵诸小乘人。叹罗什云。我在天竺闻。诸论师深怪。罽宾小乘学者自美其师。以为比方如朗月之照。其师是鸠摩罗陀造日出论。又自弥帝戾已后罕有其比。天竺论师呵云。偏悟小才。非此喻也。若是𤘽止那国鸠摩罗耆婆法师以当此喻。无所愧也。何故罗什如朗日之照无所愧。以其善解中百故。

> （里书云）
>
> 刹利事。维摩疏第二云。罗什云。刹利胡音含二义。一言忍辱。二言嗔恚。言此人有大力势。能大嗔恚忍受苦痛。刚强难伏。因以为姓也。释肇曰。刹利王者种也。此言田主。劫初人食地味。转食自然粳米。后人情渐伪各有封殖。遂立有德处平分田。此王者之始。故相承为名（文）智度论第八十八云。如罽宾国弥帝隶菩萨手细缦。其父恶以为怪。以刀割之。言我子何缘如鸟（文）弥勒经游意云。弥勒者亦名弥帝礼。或名弥帝隶也（文）（已上里书）
>

玄。爰至齐司徒文宣王等者。南山曰。昔齐文宣王撰在家布萨仪。元照释曰。齐即南齐萧子良。生封竟陵王。死谥文宣王。允堪曰。第一生在齐名僧护。第二生在梁名僧祐。竟陵文宣王请讲。听众八百。白黑徒一万一千余人。第三生南山道宣是也。

> （里书云）
>
> 司徒事。周礼地官司徒曰。乃立地官司徒。使师其属而掌邦教。以佐王安优邦国（优亦安也）尚书舜典曰。帝曰。契。百姓不亲。五品不逊（五品五常逊顺也）汝作司徒而敬敷五教在宽（五常之教务在宽也）周礼曰。大司徒之职。以五礼防万民之伪。而教之中。礼所以节止民之侈伪使其行得中。名玄略述第一（本）云。其三公者。一人尉公主领天下万姓。二司徒公主领刀仗兵器。三司空公主领日月历数。然即大尉公当大政大臣。三公之名有种种说（文）维摩断简云。齐者时。司徒者官。竟陵者所得封。文宣王字（文）（已上里书）
>

玄。每感嘉瑞者。经音义曰。嘉瑞上贾遐反。下时惴反。尔雅云。嘉善也。美也。苍颉篇瑞应也信也。言有善美之德。即应之以信瑞也。齐竟陵王内传曰。王得热病夜中再死。梦见金像手灌神汤。因遂平复也。

玄。为履道之津涯正法之枢键者。津谓水渡也。涯即水际畔也。元照曰。津是水济。度生死津。允堪曰。津者水可渡处也。书传云。涉渡水曰津。以出家五众欲渡生死之流。悉以戒舟为津渡也。南山曰。然涯之一字世滥者多。或山下安涯则山边险处。若水右安涯则水边畔际。今喻海界不可兼山。发挥曰。山下安涯。尔雅释文五卫反。即山涯也。释名云。山边曰涯。水右安涯。释文鱼佳反。旁通鱼奇反。凡水边曰垂曰涯曰干曰渍曰滨。言枢键者。元照曰。枢即门枢。亦取要义。又释关键曰。关即是门。键谓锁钥。城邑宅舍用此为要。方言曰。自关而东。陈楚之间谓钥为键。

> （里书云）
>
> 名玄略述第三（末）云。枢要者。犹是宗旨之异名也。广疋曰。枢举也。说文曰。要身中也。与以宗旨于无情物。言枢于有情物言要（文）（已上里书）
>

玄。命周颙作序者。二谛章下卷曰。山中法师之师本辽东人。从北地学三论。远习什师之义。来入南吴。住钟山草堂寺。值隐士周颙。周颙因就受学。周颙晚作三宗论。明二谛以中道为体。晚有智琳法师。请周颙着三宗论。周颙云。弟子若出此论恐于众人。琳曰。贫道昔年少时。曾闻此义。玄音中绝四十余载。檀越若出此论。胜国城妻子目头布施。于是始出此论也。述义曰。振旦国钟山隐士姓周名颙。所谓天下无双者也。淡海记曰。道朗师之檀越名周颙也。

玄。自尔已后爰至梁武。盛弘大乘者。述义曰。扬州之南有摄岭山。山内有止观寺。昔梁武帝初学成实毗昙。闻高丽士道朗法师从北地来。住摄山止观寺。善解三论妙达大乘。遣智寂等十师。就山学之。而传训授梁武。因此遂改小从大（文）

玄。答。求那跋摩遗文偈云。等者略述曰。宋时求那跋摩此云功德铠。本刹利种。累世为王。在罽宾。因机隽仁爱。崇德务善至弱冠出家受戒。博晓四含。诵经百余万言。至年三十。罽宾王亡。绝无绍嗣。群臣再三固请跋摩还俗治国。不受乃辞。孤行山野。后至师子国。观风弘教。众谓已得初果。至阇婆国化其王等。道化之声播遐迩。邻国闻风皆遣使请。时京师名德惠听等。以元嘉元年。启文帝迎请跋摩。帝即敕交州刺史沙门法长等。往彼祈请跋摩。以圣化宣广。随舶遂至广州。或冒雨不沾。或履泥不污。灵异无方。如此多矣。元嘉八年正月达于建业。帝敕住祇洹寺供给。隆原公王英彦莫不崇奉。译出菩萨善戒经。四分羯磨等凡二十六卷。其中年九月二十八日奄然已卒。春秋六十有五。未终之前。预造遗文偈颂三十六行。自说因缘云。已证二果。

玄。又释论云。有四种门一者阿毗昙门等者。大论十八曰。如是等种种异说。无智闻之谓为乖错。智者入三种法门。观一切佛语皆是实法不相违背。何等是三门。一者毗勒门。二者阿毗昙门。三者空门。乃至[虫+毘]勒有三百二十万言。佛在世时。大迦旃延之所造。佛灭度后。人寿转减。忆识力少。不能广诵。诸得道人撰为三十八万四千言。若人入[虫+毘]勒门论义则无穷。又第二卷曰。摩诃迦旃延。佛在时。解佛语作[虫+毘]勒。[虫+毘]勒秦言箧藏也。乃至今行于南天竺。又曰。如是等分别一切法亦名阿毗昙。为阿毗昙三种。一者阿毗昙八犍度身及义。略说三十二万言。二者六分毗昙。略说三十二万言。三者[虫+毘]勒。略说三十二万言。[虫+毘]勒法诸事以类相从。非阿毗昙也。又曰。若不得般若波罗蜜法入阿毗昙门。则堕有中。若入空门则堕无中。若入[虫+毘]勒门则堕有无中。四论玄十曰。大迦旃延造毗勒论。亦云鞞勒论释论注翻为箧藏也。若入此法门论义则无穷。明诸法并是假施设。故俱舍论引如假施设经中说。即是彼经论也。毗字论作[虫+毘]。即同音也。均师章言。亦云鞞勒者。鞞音卑也。又步迷反。今推此恐毗[虫+毘]相滥。又[虫+毘]勒相近故。遂致此谬欤。

问。论文既说三门。玄中何言四门耶。答。可寻之。问。成实论亦许假名。应是亦有亦无门。若以假有从实无但说空者。亦若废假偏论实者[虫+毘]勒门亦应是空门。诸法皆是假施设故。即实可无耶。答。成实专明性空义。毗勒专明假有义。假有望实有名为非有。望性空以为非空。然就道理即不可与成实相违。同是假有实无故。若约分别法相即毗昙类。以施说足论是六足论所摄。

言复有六分毗昙者。即应是六足论矣。

玄。答于小乘内自分三品一者俱不得二空等者。智论第一曰。佛法中亦有犊子比丘说。如四大和合有眼法。如是五众和合有人法。犊子阿毗昙中说。五众不离人。人不离五众。不可说五众是人离五众是人。人是第五不可说法藏中所摄。说一切有道人辈言。人一切种一切时一切法门中求不可得。譬如兔角龟毛常无。复次十八界十二入五众实有自性。而人此中不摄。更有佛法中方广道人。言一切法不生不灭。空无所有。譬如兔角龟毛常无。如是等一切论议师辈。自守其法不受余法。此三人中今出小乘三根。故不举方广。方广是学大乘人故。中论疏一曰。有四种人学因缘而失因缘。一者犊子云。因缘谓五阴因缘别有人法生。四大因缘别有眼法生。二者毗昙因缘。无复人法而有眼法。三者成实因缘。明世谛因缘俱有假人法。真谛即俱无。四者方广云。都无世谛人法因缘。如此四人并学因缘失因缘。

言如犊子部云等者。谓五阴和合别有假我。成实亦尔。五阴和合立假名行人。但犊子此我不即能成五阴。又不离五阴。故属第五不可说藏。成实不如此谈。五阴和合即假人也。五阴是五。假人是一。故云别有人法。人即法也。硕法师曰。犊子道人计有我住在第五不可说藏中。非是有故不可为三世所摄。非是无故不为无为所摄。故在第五不可说藏中。言犊子者。亦云可住子也。此所计我假我实我。解释两样见矣。俱舍论说犊子我云。必决有我与五阴不一不异。谓因诸阴故我言成诸阴。是说我为因故。允堪曰。有我者。此部主计我。非是即蕴亦非离蕴。若言蕴与我一即蕴灭我亡。便成断见。若言蕴与我异即蕴灭我在。便成常见。皆随其边。故知我与五蕴非一非异非断非常也。又梵云波罗毕栗吒讫。此云愚异生。从法执为名。又曰波粗富罗。此云犊子。从姓立名。上古有仙染牛生子。部是彼苗裔也。准此等释。可知犊子所计我相（文）

言萨卫之流等者。彼宗不如成实。法外立别假人。故云但得人空。然就法四大和合。别有一眼法。故云而有眼法。

言譬喻诃棃之流者。谓于成实。虽有假有别体假无别体之二义。而谈二空是即同。故云具得二空。

> （里书云）
>
> 犊子部我事。净名玄第一云。问。犊子计我与外道何异。答。犊子明假我。外道执实我。是故为异。广如俱舍论辨。犊子三假之宗。又如释论所引云。犊子计五阴和合故有人法。四大和合故有眼法。既称和合。即是假也。故知是假我。问。既是假我。与诃棃所辨有何异耶。答。犊子计别有假人体。与阴体不一不异。在第五不可说藏中。故俱舍论出彼义云。如因薪有火别有火体。虽因阴有人别有人体。若称诃梨之论。遂言别有假人体者。与犊子全同矣。问曰不然。今假有体者。世谛故有。即真故无。而犊子计我不可令空。故非类也。答。盖是未悉犊子之宗。故作斯说耳。如俱舍论云。犊子未入空无我观之时。是故有我。入观之日即知我空。是故当知全同彼说（文）禅那抄云。古难云。俱舍论中出观有即入观。即无义不见。宗家解释难思乎。中论疏六云。庄严师明有假人体（文）又云。光宅师明。无人入二成部（文）
>
> 犊子部事。中论疏记第六（末）云。言犊子者律主姓也。上古有仙居山静处。贪欲起已不知所之。近有母牛。因染生子。自后仙种皆言犊子。即婆罗门姓也。佛世之日有犊子外道。归佛出家。如涅槃经说。此彼门徒。相传不绝。至此分部徒。远袭为名犊子部（文）智度论第三十五云。佛灭后五百年。分为二分。有信法空。有但众生空（文）中论六情品疏云犊子部云。四大和合成眼。别有眼体。异于四大（文）疏记云。大论初卷云等如玄文。中论疏第六云。问。犊子既计有我。云何作十六谛无我观耶。答。俱舍论云。彼出观习见有我。入观即无有我。故得作十六谛观也（文）
>
> 有法之实依实假事。义章假名义云。就因和合法和合别。言因和者因和合假。言法和者法和合假。是二云何。于事分齐揽别成总。以细成粗。名因和合假。揽别成总如阴成人。以细成粗如似细色成粗色等。于法分齐无常苦无我等义同体相成。名法和假。成实法中因和合空名为法空。法和合空说名法空。大乘法中亦有此义。浅深为异（文）
>
> 若得般若心事。法华玄第四云。若能心无所得。言无所住。如空中种树虚里织罗。如幻如化。随病随人者设行产业之事。无非大般涅槃并应正法般若（文）
>
> 四大成五根事。义章十二入义云。眼等五根净色为体。依如毗昙。四大所成造净色为体。若依成实。四大所成假色为体。问曰。四大既无增减。云何成根五种各别。释言。四大所成法尔如外四大。虽色增减而其所成粟麦豆等各各差别。又由业故成根差别。有业能生一种四大。集成眼根能见于色。乃至有业能生一种四大。集成身根。能觉于触。如施灯明得其眼根。施钟铃等得其耳根。如是一切。问曰。若使由业能见乃至能觉。何用根乎。释言。虽复有业为因必藉根缘。如谷虽复由业而得必藉种子。此亦如是（文）中论疏记上（仙光）云。就二十部。犊子比丘即犊子部宗。人法俱有。有人法生者法是体也。五阴和合别有人体。有眼法生者同毗昙义。以四大造眼等五根及一切色。而能造之色是无记。所造之色通三性。何者。四大只是报法故。故为无记。所造之色有报色及善无作与恶无作色。故通三性也（文）
>
> 愚痴论事。智度论第十五云。若诸法非有常非无常。是为愚痴论。所以者何。若非有则破无。若非无则破有。若破此二事。更有何法可说（文）中论疏记云。取前后文为四门也。
>
> 入观入定事。名玄略述第三（末）云。问。入观入定有何异耶。答。入观者如入人空观。入定者如入四禅定。故知有异（文）
>
> 中论疏第八云。实相虽绝四句之言。要因四句之言。方得悟入实相。故以绝四句为实。以四句为方便。此释实允契文旨也。问。何故以四句为方便。以绝四句为真理耶。答。欲摄一切理教尽。夫论教者不出四句。则四句摄一切言教尽。夫论至理极乎绝四。故以绝四明极理（已上里书）
>

玄。扁鹊之术者。史记传十七曰。扁鹊勃海郑人。姓秦。名越。人得长桑君禁方为医。

言保冥之徒者。述义曰。保谓持也。玉篇云。冥谓寂也。准此保执冥寂空理小乘人云保冥徒也。

言进不驰于白牛等者。谓今成论非是大乘论。故言不驰于白牛。复非常小乘论。故言失驾羊鹿。此即可大小不摄之中间论。故言骡论也。骡谓驮驴。即早马也。牛与羊鹿中间之类故。

玄。自方等纮宗众圣轨辙等者。方等是大乘通称。纮宗谓大宗。叹于大乘为大宗故。纮字恐作宏字。宏胡萌反。广大也。元照曰。万善宏基。谓出生万行。宏即大也。纮为萌反。冠卷也。冠饰故。纮字不符合焉。五十二位贤圣三世十方诸圣同由斯迹。故云众圣轨辙。轨辙即车所由之道。众圣并履此道故。

言教称满字者。涅槃经曰。半字义者。皆是烦恼言说之本（人天小乘方便权说）满字者。乃是一切善法之根本（谈常显性圆实了义）涅槃论曰。半字者渐教。满字者涅槃满足教。摄佛教果海功德尽故名满。声闻缘觉教不满足故名半也。又法华玄引大经曰。字有二种。一半字。二满字。为声闻说半字。为菩萨说满字。仁王疏曰。所言小乘半字教者。若明其至理但人法二空。语其因果但说有作四谛。斯乃教不尽宗。语不极义。说称小根。进成小行。有所阙坏名之为半。大乘满字教者。若明其理至极平等。无得正观不二为宗。语其因果即说无作四谛。斯乃教称大乘宗。语极圆旨。说称大根。进成大行。具足无阙。名之为满。

> （里书云）
>
> 四论玄第十一。十四音义云。此中十四音即是十四字。即喻昔偏教半字之说。后三十八字即喻今日圆教满字之说（文）又云。又或以字义为譬。又复或以字名为譬。或以字形为譬也。字义如前解。是十四音名为字义者。用十四音喻昔半字。故云是十四音名曰字义。名曰半字之义也。字名者如十字是语之尽。便取此尽处作义名。其中前语已尽后语复尽者。便以前者为小尽。后者为大究竟。此二尽之类是也。以字形为譬者。如半月者不足。如满月者足。二种形之类也（文）涅槃经第八文字品云。吒者于阎浮提示现半身而演说法。譬如半月。是故名吒。侘者法身具足。譬如满月。是故名侘（文）涅槃疏第九云。若是前来诸字并借字义训以释。今此中两字但借形以释教也。两字释佛教。前字释佛小乘教。后字释大乘教。所以前字释小乘者。外国作吒字形犹如半月。如今月生七八日月为半。借此月形以释佛小乘半字教也。侘此第二字。彼国侘形国（疑团）圆。犹如今十五日月。今借此形以释大乘满字之教也（文）（已上里书）
>

言理曰无余者。谓究竟无余极理。故言无余耳。金刚波若经举四生众生已言。我皆令入无余涅槃。疏释此曰。此言无余者非灰身非智小乘无余。斯乃无累不尽无复余累。无德不圆无复余德。故云无余也。问。此乃是涅槃教意。云何释般若文。若。作此问者乃是五时教举。非经论之说。般若论云。此经正辨无为法身。与大涅槃更复何异。义疏二曰。言无余涅槃者。凡有三义。一约小乘明余无余。烦恼尽为有余。望后犹有身智在。约后别前。名前以为有余涅槃。身智尽竟。望后更无余身智在。故曰无余。二就大乘说余无余。五住因尽为有余。二生死果尽为无余。若小乘前得有余。后得无余。大乘一时而得。但举佛果望于二患。无因患边说为有余。无果患边说无余。又依摄大乘七卷金光明意。前得法身究竟名无余。应化两身非究竟为有余。三身品又云。三身合论则是无住处涅槃。应化二身不住涅槃。法身亦不般涅槃。不般涅槃者。法身本来常寂灭故不入涅槃。则是法身不住生死名无住处涅槃也。三者明大小乘合辨余无余。以小乘为有余。大乘明无余。如胜鬘经说。生死有二有为无为涅槃亦有二余无余。凡夫生死名曰有为。圣人生死名曰无余。除分段生死名有余。以前望后余有生死在。余有涅槃在。故名有余。无有生死之处所得涅槃名曰无余。望后无余生死故。又亦无其余涅槃故名无余也。

言但须伏膺甘露等者。涅槃喻甘露即上无余理。大教称法桥即上满字教也。所言伏膺者。伏谓扶腹反。匿也。膺谓于陵反。胸也。言承匿甘露于胸心也。

玄。问必夜光者。千字文曰。剑号巨阙。珠称夜光。注曰。越有宝剑五种。一曰纯剑。二曰湛卢。三曰胜耶。四曰鱼肠。五曰巨阙。夜光珠名。昔随侯出行。路见断蛇哀之附以神膏。蛇即遁云。迳数日此蛇衔一明珠径七寸。于阴闇之夜造随侯门唤。随侯谓巨盗。按剑出应之。蛇以明珠报恩而去。故号为夜光珠。传记详焉。又魏略曰。大秦国出夜光珠。墨子曰。和氏璧夜光之珠诸侯所宝。

言恐多杂伪宝须陶汰之者。伪宝谓伪珠鱼目等也。伪垢鑛石须陶练除之。瓦砾鱼目当澄汰简之。故云须陶汰之。陶谓冶练。汰谓沙汰也。即喻正说杂邪说无得杂有得也。义疏曰。玉之内病为瑕。外病为疵。元照曰。玉病曰瑕。人病曰疵。

玄。二者隔凡宗归二谛者。谓由会理隔凡成圣。故以二谛理言隔凡宗归二谛也。下释为会彼四妄故有三乘贤圣。上又释无漏慧根会理隔凡。并此意也。

玄。言五时者昔涅槃初度江左等者。涅槃经十四曰。善男子。譬如从牛出乳。从乳出酪。从酪出生苏。自生苏出熟苏。从熟苏出醍醐。醍醐最上。佛亦如是。从佛出于十二部经。从十二部经出修多罗。从修多罗出方等经。从方等经出般若波罗蜜。从般若波罗蜜出大涅槃。犹如醍醐。言醍醐者譬于佛性。佛性者即是如来。疏第十一曰。从佛出十二部经者。宋代道场寺惠观法师作五时教义。末开善光宅乃至建初等并用此义。言五时者。一有相教。即是差别教。即昔教。二无相教。即大品。三抑扬教。维摩思益等。四会三归一教。即法华。第五圆常教。即涅槃。彼师所以作此释者。正影今文。从佛出十二部经。即是昔阶差教。为声闻说四谛等。从十二部经出修多罗。即是通教。欲得声闻等当学般若。方等即是维摩思益。般若即法华同归之教。何故以般若为法华。法华是平等大慧即是般若也。第五即是此经。若是庄严。后时亦作五时。而开合少异。束维摩思益并属大品第二时教。就初教中更开人天乘教。与前家不同。互有开合也。彼释今文云。十二部经即是人天教。修多罗即是小乘三藏教。方等是大乘。后二如前也。若是晚庄严。即是招提师。只作四时教义不开初人天乘教。彼师分此文云。十二部经至方等。此三即是教。波若即是行。涅槃即是果也。后有北地师。解云。十二部经即是别教义。修多罗是通教义。此二同是教。而教中有通教别教也。方等即是理。前明其教。次即辨其理。波若即是行。涅槃即是果也。等是帖文。此则有意。前明教。既有教即有理。理即明行。行故即得果也。准此可悉。

玄。自五时已后虽复改易属在其间者。大品游意曰。成论师云。佛教不出三。一者顿教。如华严大乘等也。二者偏方不定教。如胜鬘金光明遗教佛藏经等也。三者渐教。如四阿含及涅槃是也。就渐教中有二者。济法师作四教。阿含为初。波若维摩思益法鼓楞伽等为第二。法华为第三。涅槃为第四也。所以波若思益合为第二者。大品经。天子云见第二法轮。思益云见第二法轮也。作五时师不同。而义本是惠观师所说也。一家云。阿含为初。禅经为第二。波若维摩法鼓等为第三。法华为第四。涅槃为第五。一家云。阿含为初经。维摩思益法鼓为第二。法华为第三。波若为第四。涅槃为第五。所以波若为第四者。释论云。须菩提闻法华举手低头皆成佛道。是故今问退不退。故知法华后也。广洲大高法师云。五时阿含为初。离三藏为第二。如优婆塞经般若维摩思益法鼓为第三。法华为第四。涅槃为第五也。惠观师云。阿含为初。波若为第二。维摩思益等为第三。法华为第四。涅槃为第五也。二经同云见第二法轮者。一是为小中第二。一是大中第二也。开善等所造也。略述第三（末）曰。言五时者。一四谛教。阿含经等。二无相教。诸部般若。三抑扬教。谓维摩经。四一乘教。谓即此经。五常住教。即大经也。有处又云。晋时稳士刘虬立五时教。第一时者。佛初成道为提谓等。五戒本行经是。未有出世善根器故。第二时者。佛成道竟三七日外。十二年中唯三乘有行之教。未为说空即阿含经等小乘经是。第三时者。佛成道竟三十年中说彼三乘同行空教。即维摩思益大品等是。第四时者。佛成道竟四十年中说有一乘。犹未分明演说佛性常住实有。尚说无常佛显一乘佛果。以为法实。即法华是。以前未明一乘义故。第五时者。于双林中说诸众生悉有佛性常住佛教。即涅槃经大悲经是。然刘虬正齐时人。唯初生于晋终。故为尔焉。

> （里书云）
>
> 不出二谛事。大乘玄二谛义云。于渐教中有五时二谛。初四谛教时事理二谛。般若教时空有二谛。净名经褒贬二谛。法华三一二谛。涅槃教常无常二谛也（文）大乘玄二谛义云。第二开善解。二谛摄尽。故云法无不总义无不该者真俗之理。舒之即无法不尽。卷之即二谛尔已（文）二谛章下云。开善云。二谛摄法尽。下至生死。上极涅槃。预名相所及者。故皆世谛。只此名相即体不可得为真谛。
>
> 三假为俗事。三假者。一者因成假。二者相续假。三者相待假也。花玄略述第四（本）云。因成假者。揽因成果。如揽四微成四大等。于得果时不舍因。是相续假者。或云。二念明相续。后起授前。或云。一念明相续。只前念转作后念（文）相待假可知。谓长短君子父子等互相待是也。
>
> 四忘事。中论疏记第一（末）云。言四忘者。绝四句之名也（文）
>
> 五时教事。宝窟下（本）云。须解小乘法中明悟道义。虽言为声闻说四谛为缘觉说十二因缘为菩萨说六度。此约教有三耳。若入道断惑终观四谛。若不观四谛无断惑法。今据此义故声闻缘觉同观四谛也。故智度论云。菩萨若证四谛成辟支佛（文）
>
> 四论玄第十一开路义云。今检责三教五时有二意。一总检经论责三教五时。总检中复有三。一依经检。二依论检。三检关河相传。今初。经教有大小乘。初得道时说四含等经名为小乘。波若以上名为大乘。穷检大小二经中无有出处。二依论。论有大乘小乘。佛灭度后三百年中旃延子造八犍度。解佛小乘教。就此小乘论检责五时三教。便无出处。次三百五十年马鸣出世。五百三十年中龙树出世。八百年中提婆出世造诸大乘论。亦无此说。乃至千余年中法胜诃梨出世造数论。复无出处。三者关河相传。安师以前乃至罗什至长安。门徒三千。入室二十。长则睿等。小则肇等。如此龙象大德复无此说。岂非虚妄自称此义。故毕竟无有如汝说。出何经论也。大品游意云。五时名自不同。惠观师云。初教名为相教第二名通教者。本空未转故。说通教者劝取三乘果。故曰初教名为三乘别教。何者。别说三乘果故也。第二无相教亦名三乘通教者。通者非二乘果为通。唯取所学之法名为通教。何者。欲得菩提果乃至声闻果。当学波若波罗蜜。故知所劝为通（文）
>
> 花玄第三云。宋道场寺惠观法师制涅槃序。明教有二种。一顿教。即华严之流。二渐教。谓五时之说。后人更加其一。复有无方教也。三大法师并皆用之。爰至北土。还影五时。裂于四宗。今依大乘经论详其得失（文）
>
> 四论玄第十一开路义云。汝若言花严前为诸大行菩萨说因果之法明理具足故如日初出前照山王名为顿教者。三义不可。一者汝引经僻。日天子出时亦不前照山王次照平下。但山高前蒙日照。平下次被日光。此日天子曾无两念。以此譬佛明如来大悲平等布教无量。但根缘取悟不同。若上根人早悟。下根之人后方得悟。譬事有异。那得辄引此文证顿教。所以不可。二者汝若言从浅至深名渐教者。华严亦从浅至深。初即薄地凡夫。次至十信外凡夫。次至内凡三十心。即是十住十行十回向。次至真圣。从十地后方至佛。从浅至深岂复过此。若是华严是顿教者。五时亦是顿教。五时既是渐教。华严亦是渐教。三者明华严是舍那说。涅槃等释迦说。此则法主异教门异住处异徒众异。明得取舍那所说故为释迦作顿教耶。又且问。华严教时了未有渐。那得有顿。此亦不可（文）
>
> 又云。次弹顿教。若使初教是浅。从浅至深名为渐教者。须问此初说四谛定浅。为当定深。彼云。决定是浅。既为下根人说。理当自浅。今难。若言四谛定浅者。此即不可。故大论云。说四谛时。六万诸天悟于初果得法眼净。五比丘等悟阿罗汉。八千菩萨得无生法忍。皆住一生补处。若尔岂定浅也。若八千菩萨闻说四谛住一生补处。而四谛是浅者。佛为补处菩萨说摩诃般若。亦应是浅。波若既是深。四谛亦应是深。若言说四谛悟罗汉而是浅者。说涅槃时亦悟罗汉亦应是浅。何有此理（文）
>
> 又云。次明涅槃若是深者亦不可。何故佛说涅槃时引大品云。我昔于摩诃波若经中说我无我无有二相。既说涅槃引大品成等者。故知大品不浅。涅槃不深。岂得言于五时中最深耶（文）
>
> 又云。四谛是小乘亦不然。故必一物于彼为妙。于此为粗。至论此物何关妙粗耶。小乘亦尔。若闻四谛悟小乘果道。四谛是小。若闻四谛悟无生法忍道。四谛是大乘。何定小大。故涅槃云。或有服甘露伤命而早夭。或有服甘露寿命得长存。有缘服毒生。有缘服毒死。甘之与毒起自二缘。四谛亦尔。大之与小起自二缘。岂得定判四谛是小也。
>
> 又云。次斥偏方不定教者。彼云。金光明胜鬘。退不同渐教。进不同顿教。是随缘宜名不定教。今所不尔。欲论不定尽皆不定。故如大品。或说智慧为般若。或说实相为波若。或言波若者不愚不智。或言波若观苦无常相尽相无相。或言色不生故名波若。亦如涅槃。前为香山诸仙𤘽尸力士。说涅槃是苦无常（文）
>
> 又云。问。破他五时三教一无所留。今解若为。答。有两意。一者破虚妄竟尽净。我无别解。更有一释。与汝何异。今只破不立。与汝为异耳。二者汝识破不。若未识破应更寻求。何劳问立。若已识破即无复有。何须别责。一切诸法皆如此破。若能了达尽净虚妄一毫不留。然后识方便之道随意得用。如此三教五时大小。并今时随缘方便。无大小中作大小说。无渐顿中作渐顿说。无半满中作半满说。一多亦尔。实相道中何曾大小。为赴缘故不大小中作大小说。无半满而说半满。是以方便随缘故悉皆得用。若偏执即成不可（文）（已上里书）
>

玄。问既有五时云何分于大小等者。于前责五时亦二。初责大小见。二责五时见。初亦有二。初者立宗。二者破斥。初一问答即是立宗。次问道理下是破斥也。破斥中亦二。初者定关。二正破斥。言问道理为有大乘为无大耶者。先定关也。如其有大则是有见等者。第二正破斥。于中有五破。一堕有无见破。二随一异二见破。三非佛弟子破。四非大乘破。五堕断常破。如文可见。

言大品云诸有二者无道无果者。大品遍学品曰。有二相者无有檀波罗蜜乃至般若波罗蜜。无有道无有果。乃至无有顺忍。现见色相。乃至见一切种智相。又曰。是人得是法。是为大有所得。二法无道无果。若行二法无道果。行不二法有道果不。佛言。诸二法无道无果。行不二法。亦无道无果。若无二法无不二法。是道是果。述义曰。无道者无菩萨因。金刚以还名为道。无果者无涅槃果。

涅槃云明与无明愚者谓二者。彼如来性品曰。若言无明因缘诸行。凡夫之人闻已分别生二法想。明与无明智者了达其性无二。无二之性即是实性。述义曰。明者解也。无明者烦恼。且如明名由何得之。若由照无明得者。无明灭故明应灭。所照无时何有能照。又明与无明其性无二。

玄。大品经云诸天子叹云我于阎浮等者。彼经十九曰。尔时诸天子。虚空中立发大音声。踊跃欢喜。以分陀利等四华中而散佛上。如是言。我等于阎浮提见第二法轮转。是中无量百千天子得无生法忍。法华如前引。

玄。涅槃经云昔鹿林等者。彼经十三曰。诸佛世尊语有二种。一者求小乘。二者求大乘。我于昔日波罗捺城。为诸声闻转于法轮。今始于此𤘽尸那城为诸菩萨转大法轮也。

玄。智度论云等者。彼论曰。佛口所说。以文字语言分为二种。三藏是声闻法。摩诃衍是大乘法。即菩萨藏也。

玄。地持论云等者。彼论第三曰。十二部经唯方广部是菩萨藏。余十一部是声闻藏。

玄。正观论云等者。中论第一出自在韦纽等八计已曰佛欲断如是等诸邪见令知佛法故。先于声闻法中说十二因缘。又为已习行有大心堪受深法者。以大乘法说因缘相。所谓一切法不生不灭不一不异等。毕竟空无所有。疏释曰。第一序佛说经意中又二。第一明佛说小乘经意。又为已习行有大心下第二明说大乘经意。然至道未曾大小。但赴大小两缘故开大小两教。今因此大小以悟非大非小。所以前小后大者。欲示一途次第。就说小中又开为二。一辨邪兴。二明说正。前亦是感。后复名应。又为已习下第二明佛说大乘教意。即是说八不意。就文为二。初辨教缘即是感。次辨缘教即是应。

> （里书云）
>
> 地持论第三云。彼菩萨求法者。何所求。云何求。何故求。略说求菩萨藏声闻藏外论世工业处智。十二部经唯方广一部是菩萨藏。余十一部是声闻藏（文）法华义疏第四云。第三句小广而大略。如地持论说。菩萨藏名方广经。声闻藏谓十一部。此意明大乘十二为明方广之理。从所诠理为名。故十二部悉名方广（文）大品疏第三云。阎浮是树名。提州秤。因树为目。州中有阎浮林。林中此树所最长焉。故为名也。树下有河。底有金砂名阎浮檀金。有少州亦阎浮提也（文）（已上里书）
>

玄。以经论验之唯有二藏者。净名玄第七曰。二藏义有三双。一声闻藏。二菩萨藏。此从人立名。二大乘藏小乘藏。从法为称。三半字满字。就义为目。此三犹一义耳。不得云半满但是涅槃。前二教通终始。故大经云。我为声闻说是半字。故知半字犹是声闻藏也。问。说何法名声闻藏。答。说二乘法皆名声闻藏。问。既说二乘法。直名二乘藏。云何名声闻藏。答。立二藏意。但取大小相对。以小乘义为声闻藏。以大乘义为菩萨藏。缘觉亦是小乘。故云声闻藏。又从多为论。声闻因果二时禀声闻教。缘觉因人藉教。果人自然悟道。是以但名声闻藏不名缘觉藏。故地持云。说声闻缘觉法名声闻藏。问。声闻藏非但说二乘法。亦说菩萨法。云何属声闻藏。答。小乘法说于菩萨属声闻藏。若以大乘说菩萨法。即属菩萨藏。小乘法中明菩萨从凡得圣。教即不圆理不具足故名声闻藏。大乘法中明菩萨。教圆理满名菩萨藏也。又小乘法中多明二乘法。少说菩萨法。如释论云。三藏中广为声闻说种种法。不说菩萨行。唯中阿含本末经为弥勒授记。亦不说菩萨行。故知明菩萨法少。以少从多名声闻藏。不名菩萨藏。问。为小乘人但应说二乘法。何须说菩萨法。答。佛为二乘开三乘教。如法华云。一乘化二人不得。故知一佛乘分别说三。故知小乘中明有三乘也。问。既为二乘人说三乘法者。何故不说菩萨行哉。答。二乘不欲行菩萨道故不须说行。但知道理有三究竟故略明佛乘。问。既不说菩萨因。何须授弥勒记明得佛果。答。声闻必凭师悟道。须明有三世佛。故授弥勒记也。

> （里书云）
>
> 藏事。中论疏记云。所言藏者。蕴畜苞容也。道基师云。通名藏者。苞含蕴积摄藏诸义。名之为藏。故摄论云。此三及二云何名藏。由能摄故。此摄何法。一切应以义（文）（已上里书）
>

玄。问若乃皆菩萨藏等者。净名玄第七曰。问。此经是菩萨法藏所摄。又辨不思议解脱法门。绝二乘境界。则应但教菩萨。云何复有声闻众耶。又释论云。佛为大菩萨说不思议解脱经十万偈。即是华严经。小乘在华严座不得见闻。以不种闻是大乘因缘故。此经亦称不思议解脱。何故声闻在座得闻耶。答。法华玄论已具详之。余未尽者今当更说。依释论意明。华严为大菩萨说。小乘不闻。净名等通为大小浅深人说。故二乘得闻。则华严明不可思议事深。净名辨不可思议事浅。虽同是不可思议而有浅深。故有闻与不闻。例如虽同是般若。有与三乘共说。独大菩萨说。九地尚不闻。况复二乘矣。问。论云一切经中般若最大。何故二乘得闻般若不闻花严会。答。般若虽大。多说方便实慧甚深理法。二乘之人即有小分。故得闻之。华严多辨实慧方便。就事辨不思议。则二乘绝分。故不得闻也。又大判声闻凡有二种。一者实。二者权。实之中复有二种。一退大学小。二本乘之人。退大学小约一化始终凡有四时。一大机未熟。二小根已成。三小执当移大机远动。四小执正倾大机正熟。一化始终唯有此四。大机未熟者。佛初成道为诸菩萨说华严经。则欲以大法化之。但小机未堪熟。是故息化。如法花云。长者居师子座眷属围绕罗列宝物。即遣傍人追捉穷子。穷子惊惧。父遂放之。即指华严时事也。以大机未熟。虽复在华严座不得见闻。

次小根已成者。道场之日既未堪大化。鹿园之时方受小法。故密遣二人诱乃得之。三小执当移大机远动者。即以般若净名诸方等正教菩萨密化二乘。令陶练小心仰慕大道。以小执当移大机远动在般若净名之座故得见闻。但未领解。四小执正倾大机正熟者。即法华开方便门示真实义。以小执既倾方便之门宜开。大机已成真实之义便显。故在法华座亦得见闻复信解也。问。大机未熟故花严之会未有小众。何故第八会中列五百声闻。答。前七会多是佛初成道菩提树下说之。此时未有小众故七会不列。第八会后时说之。后已立祇洹精舍。此时得有声闻所以列也。讲者谓七处八会皆初成道说。则失斯言也。问。华严即化菩萨不教声闻。又大机未成。何故列之在座答。花严是显菩萨法与二乘法异。故就祇洹明二缘不同。菩萨即见净土闻说大法。声闻自见秽处听受小乘。如人见水饿鬼见火。非是欲化二乘故列之在席也。二乘见秽。菩萨睹净。令菩萨深鄙小乘增进大行。乃是化菩萨耳。问。声闻何故不得见闻菩萨法耶。答。释论云。如人有五根故得见闻。若无五根不得见闻。有菩萨五根故得见闻菩萨境界。二乘无菩萨五根故不得菩萨境界故也。问。若尔何故入法界品明身子与六千眷属得见文殊耶。答。就事而言。承佛力故见。任力即不见。又前明始迷故不见。后表终悟故得见。如法华穷子凡有三时。初遥见父次避父去。后还其父所。初表当悟一乘。次背大取小。后还悟一乘同入法界。问。七处八会何故就法界品明二乘始不见闻终见闻耶答。据事而言。七会初成道时说。二乘大机未成故朱有声闻。法界既后时说。即小执渐移大机远动。是故在座后得见闻。又举二乘出法界显菩萨入法界。又欲明法界非大非小大小具足。非见闻不见闻而见闻不见闻具足也问般若净名二经。同是小执当移大机远动。显教菩萨密化二乘有何异耶。答。般若佛自显教密化。净名菩萨显教密化。教大化小不出佛菩萨也。又般若令小人说大。显教菩萨密化二乘。净名大人说大。显教菩萨密化二乘。是故为异。上来就实行声闻作释。

今次就权行声闻释者。内秘菩萨行外现声闻行。有二种义。一是赞扬大道。二引诸小行。华严本是教菩萨法。而二乘在座有若盲聋。则具前二意。一欲显菩萨道高二乘劣。令菩萨进求大道不退取小乘二令小乘人深自鄙劣舍小求大。故身子与六千眷属承佛神力得见文殊咨受大法。即其事。次至净名般若之座。亲自贬斥小乘。赞扬大道。令菩萨人不退大求小。小乘之流使舍小求大。尔前与物同迷。至于法华将机共悟。此皆大士利物之方便也。问。不思议解脱即是二智。二智。犹是般若。何故二乘闻不思议解脱如盲者之前托众色像。闻般若而得领悟。答。大品明实慧。即二乘小分知之。方便即绝分。此经明二智亦然。但大品多明实慧少现神通。此经多现神通少明实慧。故闻二经有迷有解。上来明二乘众竟。

今次辨为菩萨众。问。花严已为菩萨说大法竟。此经复化何人。答。菩萨道根熟有前后。花严为其早成。般若净名化其次熟。又释论云。华严有智菩萨说。即知般若净名通化小大。又华严之座虽已得解。于般若净名更复进悟也。

次就菩萨声闻二种四句。一显教菩萨非密化二乘。即花严教是也。初成道时大机已熟故显教之。七会无二乘众。又大机未成故不密化。二显教二乘不密化菩萨。即三藏教。小机已成故显教之。菩萨大器不须小化。三显教菩萨密化二乘。即般若净名等经。菩萨大机已成故显教之。二乘小执当移大机远动。是故密化。命说付财即其事也。四显教菩萨显教二乘。则法花教。菩萨闻是法疑网皆已除。谓显教菩萨。千二百罗汉悉亦当作佛。则显教二乘也。

次约开覆明四句。一正显真实傍开方便。则华严为诸菩萨说大法门。谓正显真实。亦令菩萨傍识小教。故傍开方便。故贤首品云。或示声闻小乘门。或现缘觉中乘门。或现说无上大乘门。性起品又广明先化菩萨次及二乘。譬如日出前照高山后及平地。皆是傍开小方便也。二者正隐真实。正闭方便。即鹿苑教门。说三乘教故隐一乘真实。不云二是方便故闭方便门。三正显真实傍闭方便。即般若净名教也。化菩萨故正显真实。未明三乘是方便故傍闭方便。开覆四句者。可寻见第四句。问。既未开方便门。云何已得显真实耶。答。显真实有二种。一者对开三乘方便门。显一乘为真实。二者以大小相对显于真实。大乘是究竟真实。小乘为小分真实。对小分真实明究竟真实。问。何文证般若未开方便已显真实。答。法花信解品云。一切诸佛有秘藏。但为菩萨演其实事。而不为我说斯真要。即指大品时事也。问。若尔三藏中亦对中下二乘叹佛最上。何故不名显真实耶。答。三藏教中广明二乘法小明菩萨法。以少从多故不名显真实义。又三藏中虽明佛乘犹是隐覆。说王宫宾生从凡得佛。般若已去正说大法。傍及二乘。又明佛乘皆已具足。故是正显真实傍闭方便。问。大品中辨真实。法华一乘真实何异。答。旧云大乘则劣一乘则胜。今说不然。大品对小明大。法华除小显大。大无二也。如长者付财及委家业二时即异。而火宅七珍犹是一耳。大品中菩萨作佛二乘未作佛。法华之中菩萨二乘并皆成佛。而佛乘不二也。问。若尔摄大乘论云乘有三种。一者小乘。二者大乘。三者一乘。一乘最胜。答。法华正明能乘之人一切作佛。以此为胜。不言所乘之法有优劣也。

> （里书云）
>
> 四论玄第十一开路义云。问。他立引经论。今亦引经论。若为有异。答。不相开有三节不同。一者他家大小异。大小异故小非大因。小既非大因即不因小得大。本因小为大方便。小既异大小。即非大方便。若尔学小终不能趣大。今所用大小不二。若是他就大小中学大小故大小成二。今就波若中学大小。波若无异故大小即是不二。不二故大不异小。小不异大。何者。于一佛乘分别说三。大那得异小。汝等所行是菩萨道。小那得异大。故此大小因缘假名。不大不小而说大小耳。二者他云三乘是权所以须废。一乘是实所以须立。今明不尔。若使诸法之中有一乘道理无三乘道理。可得废三立一。而诸法实相中无二无一。既废三亦废一。若使立一亦应立三。岂得废三而立一耶。今明三之与一悉是方便。非但废三亦须废一。非三非一始是实相也。三者他云大乘是实所以表道。小乘非实故非表道。今明不尔。何意说小为欲显非小。何意说大为欲显非大。故说大说小表非大非小。所以大小并是假名。一往对他有此三节之异也（文）
>
> 又云。释五味相生。五味中波若是第四教。但此间人用波若是第三时。此即不可。今且难。经言波若是第四时。汝为第三时者。经云涅槃是第五时。应用为第三时。经云涅槃是第五时。而今不为第三时者。经云波若是第四时。那得制为第三时。故成不可。问。释五味与五时教成配既破不许。今解五味其相若为。答。且明五味之意。经何意作五味说。解。正为称叹涅槃。譬如从牛出乳展转相生讫至醍醐最为上味。涅槃亦尔。于诸经中最为殊胜。如叹经王各言第一。何关说五味即配五时教耶。故成不可。今依真谛三藏解云。而言从佛出十二部经者。明十二部经即是言教音声为体。明佛八音七辨说此名味句。故成论云。是法音声性。既能出如此名味句言教。所以道佛出十二部经也。次从十二部经出修多罗者。此言法本。法本只是法句。法句治众生病之良药。如嗔恚多者教慈悲观。贪欲多者教不净观。愚痴多者教因缘观。明十二部经只诠表此法本门。故言十二部经出修多罗也。次从修多罗出方等者。明方等即是行。既识治病之良药。所以如法伏行。既其修于方等更导大行。故言从修多罗出方等。次从方等出波若者。在行既重。即能发生智慧。是故从方等出波若。智慧既生。即能断除烦恼得常乐我净。故言从波若出涅槃也。三藏法师。作如此解。极有意气也。次今一师相承解云。明如来能出此言教。故道从佛出十二部经。十二部经抽出修多罗。修多罗犹自通慢。方等于中最胜。是故从修多罗出方等。方等之言犹自通漫。智慧于中最胜。是故从方等抽出智慧。故言方等出波若。波若即是不生不灭之因。能得大涅槃不断不常之果。故言从波若出大涅槃也。若止观法师云。佛教有四种。一者毗尼。二者波若。三者法华。四者涅槃。若他辨定。三乘别教既是小乘。今明不尔。此乃于一佛乘分别说三。菩萨无生法忍分别二乘之智断。当知此三乘犹是大乘。那得言定小。虽有四教终不出因果二门。故波若与毗尼此即因。涅槃即名果。法华若为。解云。还摄在波若何故尔。明波若则散说带得。亦是法花束明菩萨行。虽复散束不同。同明菩萨行处不异。是故还摄波若。同是因门。毗尼那得摄在波若。解云。此毗尼此乃一往摄于浅近根性。令其调伏身口七支。七支既净即了无生。若了无生即是大乘故。经云。毗尼学者即大乘。所以毗尼摄在波若。同为因位故。毗尼即是身戒。波若即是心慧。故身戒心慧二种庄严。若是兴皇师。云有三教。尔时为王讲华严经云。初作此三教。一者根本教。二者方便教。三归宗教。根本教者即是花严。华严明正法之性非大非小。所以是根本。波若法华维摩思益等。此非大非小而能大小方便故。名方便教也。若是涅槃前虽方便说大说小。至涅槃教结还非大小。以是义故名归宗教。佛教大意略如此（文）（已上里书）
>

玄。释论云般若不属二乘但属菩萨者。大论四十二（文）

> （里书云）
>
> 大论第四十二云。是般若波罗蜜。菩萨成佛时。转名一切种智。以是故般若不属佛。不属声闻辟支佛。不属凡夫。但属菩萨（文）
>

玄。在经何故劝三乘同学波若者。大品经第三曰。善男子善女人欲学声闻地。亦当应闻般若波罗蜜持诵读正忆念如说行。欲学辟支佛地。亦当应闻般若波罗蜜持诵读正忆念如说行。欲学菩萨地。亦当应闻般若波罗蜜持诵读正忆念如说行。何以故。是般若波罗蜜中广说三乘。是中菩萨摩诃萨声闻辟支佛当学。大论四十一释此文曰。问曰。波若波罗蜜是菩萨事。何以言欲得三乘者皆当习学耶。答曰。般若波罗蜜中说诸法实相。即是无余涅槃。三乘人皆为无余涅槃故精进习行。复次般若中种种因缘说空解脱门义。如经中说。若离空解脱门无道无涅槃。以是故三乘人皆应学般若。复次舍利弗自说因缘。于般若波罗蜜中广说三乘相。是中三乘人应学成。大品经又曰。是般若波罗蜜中虽无法可得。而有三乘之教。所谓声闻乘辟支佛乘佛乘也。

玄。答波若有二种等者。如玄二智义并法花玄第三卷具述之矣。

> （里书云）
>
> 华玄第三云。又学波若成二乘者。此是波若少许气分耳。何以知之。释论二乘证空比菩萨空。譬如毛孔空比十方空。问。若如后意者。即以此言证波若是三乘通教。既得少许气分。岂非通耶。答。若得少分便说波若是三乘通教者。大经云如人得食亦名涅槃。二乘断三界惑。岂不得涅槃少分耶。不应以少分之言证三乘通教（文）
>
> 华玄略述第二（末）云。实相有二。谓体实相与用实相。今是用实相也（文）此释我等同入法性文也。
>
> 义章教迹义云。若言波若说三同观浅法花者。涅槃经中亦言。此经出声闻故名声闻藏。出辟支佛名缘觉藏。出菩萨故名菩萨藏。又师子中说十二缘。下智观故声闻菩提。中智观故缘觉菩提。上智观故菩萨菩提。上上智观阿耨菩提。彼经亦说三乘同观。应浅法华。又胜鬘中说摩诃衍出生一切声闻缘觉世及出世一切善法。彼经亦应浅法华。彼既是深。大品同观何为独浅。答言波若不破三乘浅法花者。大品经中舍利弗问。若都不退空复不异。何故得有三乘差别。不唯一乘。须菩提答。无二无三。若闻不怖能得菩提。此与法花无二无三。其言何别。而言非是破三归一。又龙树云。当知波若于华手经法花经等无量经中最以为大。云何言浅。若言波若不说佛性浅涅槃者。经说佛性亦名波若波罗蜜亦名第一义空。大品所说般若及空即是佛性。云何说言不明佛性。又大品中宣说真如实际法性。龙树释言。法名涅槃。不戏论法性名本分。犹如黄石金性白石银性。一切众生有涅槃性。此与佛性有何差别而言不说。佛性既齐。浅深之言无宜辄施（文）（已上里书）
>

玄。大品呵二乘为痴狗者。大品十五曰。须菩提。譬如狗不从大家求食反从作务者索如是须菩提。当来世有善男子善女人。弃深般若波罗蜜而攀枝叶声闻辟支佛所应行经。当知是为菩萨魔事。

玄。净名贬声闻为败根者。净名经不思议品曰。大迦叶闻说菩萨不可思义解脱法门叹未曾有。谓舍利弗。譬如有人于盲者前现众色像非彼所见。一切声闻闻是不可思议解脱法门不能解了为若此也。智者闻是。其谁不发阿耨多罗三貌三菩提心。我等何为永绝其根。于此大乘已如败种。一切声闻闻是不可思议解脱法门。皆应号泣声震三千大千世界。一切菩萨应大欣庆顶受此法若有菩萨信解不可思议解脱门者。一切魔众无如之何。大迦叶说是语时。三万二千天子皆发阿耨多罗三藐三菩提心。略述曰。维摩经中。大迦叶言。尘劳之俦为如来种。我等不复堪任发心。譬知根败之士其于五欲不能复利。声闻诸结断者亦尔。于佛法中无所复益。永不志愿。是故凡夫于佛法有反覆。而声闻无也。僧肇注曰。凡夫闻法能续佛种。即为报恩有反覆也。声闻独善其身。不弘三宝于佛法为无反覆也。挫折也。贬犹坠也。又贬灭也。

玄。但在五时之说虽辨同归未但常住者。法华游意曰。问。今明一乘为妙。与旧何异。答。释此经者凡有三说。一云。此经虽辨一乘之因。犹感无常之果。是以文云过去过尘沙未来倍上数。又药草喻品云究竟涅槃常寂灭相终归于空。终归于空者。终灰身灭智入无余涅槃。故犹是无常。至大涅槃方辨常住。既是无常则应是粗。但对前诸经未辨过去过尘沙未来倍上数。故叹此经以为妙耳。若望涅槃则犹是粗。第二释云。此经已辨于常犹未显了。但是覆相明常。所以然者。此经未除八倒。不明四德。但明寿命无穷。故是覆相辨常。至涅槃教方显了辨常。第三释云。自小乘之教则辨无常覆相之说。一切大乘经皆常住显了无余。今总评此三说。初释是下根之人。次释是中根之人。第三是上根人也。所以然者。初释为谤法过甚深故是下根。次说毁呰少轻称为中根。第三乃言究竟而封执成迷。故是上人也。此皆是就有所得中自开三品。

玄。而天亲之论释法华初分有七处佛性之文者。法华玄论第一曰。晚见法华论。明佛性义有七文。今略引二文。初释方便品唯佛与佛究竟诸法实相。诸法实相者谓如来藏。法身之体不变异故。佛性亦名如来藏故云隐名如来藏显名为法身。大经云。我者即是如来藏义。次第二文释法师品云知佛性水不远得成三菩提。智光略述释之。曰言七文者。初文今此所引是也。如来藏者。众生身内正因佛性。即无二智之性。虽言诸法实相而傍义耳。胜鬘就隐显时以为正因正果义也。第二文云。二者同义。以声闻辟支佛佛法身平等故。如经欲示众生佛知见故出现于世。法身平等者。佛性法身更无差别故第三文云。三者身平等。多宝如来已入涅槃后示现身。自身他身法身平等无差别故。如是三种无烦恼人。染慢之心见彼此身所作差别。以不知彼此佛性法身悉平等故。第四文云。菩萨授记者。如不轻品示现。应知礼拜赞叹言。我不轻汝汝等皆当作佛者。示诸众生皆有佛性故。第五文云。三者法佛菩提。谓如来藏性净涅槃。常恒清凉不变故。如经如来如实知见三界之相等。第六文云。其心决定知水必近者。受持此经得佛性水。成阿耨菩提故。第七文云。毕竟知者。决定知法界故。言法界者。名为法性。彼法性者。名为一切诸佛菩萨平等法身故。平等法身者。谓真如法身。初地菩萨能证能入。是故受持六十二亿恒沙等佛名。受持观世音名字功德无差别也。如来为诸烦恼之所隐覆不现前故。名如来藏。胜鬘经意。如来藏与法身更无有二。只是隐显之名。望正道言。未曾隐显。但于颠倒众生不了为隐。约缘了悟。所以云显即名法身。起信论中。真如内熏众生令厌欣等。大经云。佛性者名第一义空。第一义空名为智慧。又密严经。如来清净藏亦名无垢智。华严性起中。一切众生心中有无师智无相智等。皆就真如本觉性得之智。为出世法作正因也。无我即生死义。故我即是如来藏。又无我谓二乘。我即如来藏。是名不颠倒也（已上）问。如今玄释者。法华初分有七处佛性之文。而略述解释。何前后两段合数以为七文耶。答。

> （里书云）
>
> 七处佛性事。华玄第一云。此经始末多有佛性之文。方便品云。开佛知见使得清净。则是一文。佛知见者。谓佛性之异名。众生本有佛知见。为烦恼覆故不清净。法华教起为开众生有佛知见。此则是佛性义。若无佛性者教何所开耶（文）次下又云。晚见法华论明佛性义。佛性义有七文。今略引二文。初释方便品唯佛与佛究竟诸法实相。诸法实相者谓如来藏。法身之体不变故。佛性亦名如来藏。故云隐名如来藏显名法身。大经云。我者即是如来藏义。次第二文释法师品云。知佛性水不远得成三菩提（文）法华游意同之。大乘玄第三一乘义云。法华论云七处明正因性。今略出四处。诸法从本来常自寂灭相者。此明自性住佛性。又云同入法性。此是佛性之异名。又云开示悟入佛之知见。论释知见明佛性。普贤菩萨及授恶人记。有正因性故（文）准此等文思之。言七处佛性者。
>
> 一方便品诸佛智慧（文）论名证甚深。疏引胜鬘经。如来藏自性清净以释之。又大乘玄引文。引此文故。
>
> 二方便品诸法实相（文）论名如来藏故。花玄引此文故。
>
> 三方便品佛知见（文）论云。以声闻辟支佛佛法身平等故（文）花玄引此文故。
>
> 四方便品诸法从本来（文）论云。于大乘谛中。真如法界实际人无我我等（文）大乘玄引此文故。
>
> 五譬喻品我等同入法性（文）论云。以人无我法无我一切诸法平等故（文）大乘玄引此文故。
>
> 六法师品释论文云知佛性不远（文）处处引此文故。
>
> 七不轻菩萨授恶人记。论云。示诸众生皆有佛性故（文）
>
> 问云。不轻品是后段之文也。何故前段之七处佛性之数引之耶。答。论释前段经文处。释七处佛性可得意也。不轻品文三平等中。乘平等处引之。乘平等摄方便品论疏释之。故能能可思之（已上里书）
>

玄。然常与无常皆是对治用门等者。涅槃经纯陀品疏曰。若依常人三段分文。前第一卷序说竟。此下讫经第二正说。复为二。第一纯陀哀叹两品。略开宗明常。第二长寿品以去广开宗辨常也。以常为涅槃宗。初略明常者。因纯陀施食。如来答云。我今施汝常命色力。此是略开常宗。亦是第二迦叶问。如来答。广开宗辨常也。作此释者太浅近。涅槃止有常义。过为薄少。且复言涅槃是常者。此是常见。故大论云。常在一边无常在一边。此故是二边断常之见。何谓涅槃是正法耶。今明涅槃未曾常无常非常非无常。而常无常非常非无常具足是也。

> （里书云）
>
> 常无常对治用事。涅槃游意云。他明。此经以常为宗。今初辨常者。乃倒写之用。未是正意。常是药用。岂关正宗。前药治前病。后药治后病。常是药用。常为宗者无常是药。亦应以无常为宗。彼云。后药治后病为后经宗。前药治前病。前药为前经宗。今明。前药为前经宗。前经有无量种。岂得并以无常为宗。前经既不可无常为宗。后经宁得以常为宗。今对彼故以无得为宗。汝以常为宗。文何所出。我今依经文自云。无得者名大涅槃。故无所得是经宗也。汝以常为宗。又亦汝言涅槃定常不得无常。斯则常故。常名有所得。有所得者乃名生死。何谓涅槃。彼云。我亦有得无得义。至忘为无得。弥存为有得。今责。汝忘不可为存。存不可为忘。真绝不可待。俗待不可绝。还成有所得。何谓无得耶。又彼义真谛中不得有乐。不得有一乘也。我乐一乘并是世谛。又于汝证言生死无常涅槃是常。大众闻此何事怪。故云涅槃不可定常。不可定无常。非待非不待。不可思议用者怪也。只无所得故不可思议。无所得为经宗也。他难云。汝以无所得释经宗为是者。我亦以常释经宗亦是。解云。常无常虽经说。而有病败。无所得义则无过失。经云。虽不常住。非念念灭。此已常无常两除。次复明涅槃非常非无常。常无常俱说。如德王中说。何得偏以常为宗耶。无得之义始终无非。故以为宗也。问。有得名生死。无得名涅槃。则有得名无常。无得名为常。得无得还是常无常。云何舍常无常而用得无得耶。解云。若定用无得为是。还成有得。不名无所得。一无所依乃名无得。无得通常无常。何者。彼云。生死无常涅槃常。如此常无常并有得。今明常明无常。因缘假名字说。无有无常可有。亦无有常之可得。一无所住故名无所得也。又他常无常智断明义。生死无常涅槃常。前心无常后心常故。是有所得。今明。诸法未曾常无常。或说常或说无常。诸法实相非常无常也。然无所得非但是经宗。通是一切大乘之正意也（文）
>
> 涅槃疏第三云。但众生空谓成虚妄颠倒。圣人假名名之以生死。对生死则辨涅槃为出处。此空生死故。所以假名为涅槃。故肇师涅槃论云。涅槃者盖是出处之异名。应物之假号也。既将涅槃出处。则名生死为无常苦无我不净。叹涅槃为常乐我净。名生死为苦无常。此则是逼众生令厌。叹涅槃为常乐我净。则是引众生令欣。令其厌生死苦欣涅槃乐。离生死求涅槃。今欲依此方便名生死为无常苦无我不净。则非是倒。何故尔。欲令众生厌故。名涅槃为常乐我净。此则不倒。欲令众生欣求故。若云生死常乐我净。此即众生不厌生死。此则是倒。若谓涅槃无常苦等。此即众生不欣涅槃。此则颠倒。今约如此接引之途。故云有倒不倒。至论生死。若涅槃亦亡。无常之执若杜。常乐之药亦废。毕竟未曾倒与不倒（文）（已上里书）
>

玄。二者学大乘者名方广道人等者。大论一曰。方广道人言。一切法不生不灭。空无所有。譬如兔角龟毛当无。二谛章曰。次方广道人计一切法性空如龟毛兔角。无因果君臣父子忠孝之道。又曰。方广明诸法空。失于二谛故。中论初闻大乘说毕竟空。不知何因缘故空。又曰。次方广不识二谛者。未知此人何学波若。若小乘学。则推尽起邪见。有分既无。诸分亦无。于有起邪见。波若大乘学即闻大乘说。起邪见心。大乘说毕竟空。不知何因缘故空。若都毕竟空。云何分别有罪福报应等。若有罪福即不应空。推尽空起空见也。所言推尽者。以恶慧推求。所有便尽都无所有。故云推尽。又尽可作画字。故佛性义曰。岂非背师自作推画。他宗亦言构画分别。

问。此方广道人者大小乘中何耶。答。或大乘或小乘。然正是学大乘人。方广即大乘名。故今文言学大乘者名方广道人。此则释大乘。又二谛章曰。小乘不识二谛者。则是前方广萨卫两人也。此释两人俱小乘耳。今准推。此道人虽闻大乘而堕小乘。例如大众部多闻分别部等。然方广者是大乘异名故。正是大乘中执空者也。又安澄记曰。方广道人即一说部宗。诸法但假名。都无体相。玄下文说此部曰。此部执生死涅槃皆是假名。故云一说。此自大众部中出。

问。方便品疏曰。问。大小俱称方广有何异耶。答。大是具足方广。小是随分方广。又大乘理正曰方。义富秤广。文诠方广之理。名为方广经。小乘语正曰方。文多秤广也。此则方广名通大小。何今限言大乘名耶。答。傍通门时。小乘具随分十二部。故方广名傍通小乘。释大乘具足十二小乘随分十二。即此意也。然非正意。正意即方广称限于大乘。故义疏曰。小广而大略。如地持论说。菩萨藏名方广经。声闻藏谓十一部。此意明。大乘十二为明方广之理。从所诠之理为名。故十二部悉名方广。小乘十二部不为明方广之理。故存其十一部名。没方广之称也。

玄。或言一体或言二体者。中论疏曰。开善谓真俗一体故名为一。龙光谓真俗异体故名言异。今俱斥之。故云不一不异。大乘玄出一体义曰。二谛虽是一体。以义约之为异。若以有来约之即名俗谛。又以空约之名为真谛。而今此二谛唯一。约用有二。又出异体义曰。二谛各各有体。以世谛假有是世谛体。假有即空无相是真谛体。故言二谛各有体（已上）开善谓真俗一体故名为一者。如二谛章下卷云。就明二谛一体家复有三说。一云。真谛为体。此有二义。一明空为理本。明一切法皆以空为本。有非是本。为是故以真谛为体也。二有为俗谛。拆俗为悟真。故真为体。二云。俗体为体。要由拆俗故得真。若不拆俗即不得真。良由前拆俗故得真。所以俗为体也。三云。二谛互指为体。真俗互为用也。此则开善门宗有此三释。开善本以真为体。余两释支流。准此章文。以真谛为俗体。故云二谛一体也。龙光谓真俗异体等者。述义曰。京师龙光寺释惠珠也。开善寺智藏师大学士也。此师立三假为俗谛体。四忘为真谛体。名相为俗谛体。无名相为真谛体。故二谛体异也。

> （里书云）
>
> 二谛一体异体事。中论疏第六云。问。真俗一异有何过。答。一有五过三节。五过者。一以真从俗。俗无常。真亦无常。二以俗从真。真常俗亦常。三真不从俗。则真与俗异。四俗不从真。则俗与真异。五若言体一义异。则是亦一亦异。体一故亦一。义异故亦异。三节者。初二得一义。次两是异义。三是亦一亦异。问。今人多执体一义异。有过耶。答。俗义异真义者。俗义为即真。为出真外。若即真乃是体一义一。若异真即出真外。佛及弟子知法性外无法。云何出真外。真俗异体。一害经相即之言。二法性外应有法佛及弟子。便是妄谈也（文）（已上里书）
>

玄。答若俗与真一等者。大乘玄破曰。二谛唯一体以义约之为异者。今何以二谛唯是一体。是何物体。为当一有体。为当一空体。何处离此空有别有一体。而言以空有约之故二谛之别。与今破意粗同。

玄。答经云色即是空等者。大乘玄破曰。假有是世谛体。假有即空为真谛体。若二谛各有体。即应成两理。有自有为理。空自空为理。硕反。何得辨其相即。与今破同。

> （里书云）
>
> 大品经第一习应品云。舍利弗。非色异空。非空异色。色即是空。空即是色。受想行识亦如是（文）（已上里书）
>


三论玄义检幽集卷第四


永享四年（壬子）五月十二日书写之毕。拟讲延海。

文明七年九月下旬比从师法印聪海相传之。安乐坊顺宪。