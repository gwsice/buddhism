## 三论玄义检幽集第六


玄。至三百年初迦旃延尼子去世便分成两部等者。部执论曰。上座部住世若干年。至第三百年中。有小因缘分成两部。一说一切有部。亦名说因部。二雪山住部。亦名上座弟子部。

宗轮论曰。上座部经尔所时一味和合。三百年初有小乖诤。分为两部。一说一切有部。亦名说因部。二即本上座部。转名雪山部。十八部论曰。至三百年中。上座部中因诤论事。立为异部。一名萨婆多。亦名因诤。先上座部亦名雪山部。

文殊问经曰。于百岁内。从体毗履（此言老宿）出十一部。于百岁内出一部。名一切语言（律主执三世有。故齐一切可语言也）于百岁内。从一切语言出一部。名雪山（即律主居处也）

抄批曰。其上座部经尔所时一味和合。三百年初有少乖诤。分为两部。一说一切有部。亦名说因部。二即本上座部。转名雪山部。真谛云。从迦叶之后至三百年。无有乖竞。至三百年中有少因缘分成两部者。上座弟子部唯弘经藏。不弘律论两藏故。上座部说云。佛在忉利天说阿毗昙。尔时迦叶阿难皆不随佛上天。悉不闻佛说毗昙藏。故今不弘也。律者有开遮。随有缘不定。故不可依也。毗昙则广解诸义。虽与经相应。亦有过根本者。经是根本。无开遮增减之过。律与毗昙并是末。末不及本。弘本摄末。故唯弘经不弘余二藏也。事事依经以为规矩。经中所明教正无曲。故此部皆道德胜余部也。从迦叶已来至优波及多。专弘经藏。相传未异。以后稍弃根本渐弘毗昙。至迦旃延子等弃本取末。所说与经不相符。欲刊定之使改末归本。固执不从。再三是正。皆执不回。因此分成异部。故曰以小因缘也（宾云。至此时中。迦多衍尼子造发智论盛引毗昙。故乖诤也）言小因缘者。对大众部分破因缘。故曰小也。其大众部分破缘由。谓外道入此部中出家。竞乱佛法其事纷然。分成多部。此是大因缘也。此部自所弘异。故分成别。非关外缘。故言小也。以三藏约部。悉有偏弘义。上座部偏弘经。萨婆多部偏弘毗昙。正量部偏弘律也。一说一切有部者。真谛云。此部明一切所知不过六种。即是三有为。三有为即三世也。三无为。三无为者即虚空思择灭非思择灭。詺此六种为一切。此六皆是有故言一切有。其说一切有义故。用标部名故曰也。亦名说因部者。此部立义广出所因故也。文殊问经名一切语言。经云一切可惜语言也。其语言者即是说也。二雪山部者。真谛云。此部见前纷诤不除。不欲与同处。遂相随入雪山住避之。因所住处作名故曰也。即是上座部转名雪山部也。经中乃于体毗履外更数雪山谬也。慈恩疏曰。论其上座部至一味和合。述曰。自下第二明从上座部所分之部。于中有四。一显法淳正多载犹同。二明至三百年因诤分部。三时浇部起。四结列部名。此即初也。此部根本迦叶住持。后有近执满慈庆喜等助扬其化。圣者相继。所以二百年前殊无异诤。故言经尔所时。一味者显法无差。和合者明人不诤也。论三百年初有少乖诤。分为两部。述曰。此即第二至三百年因诤分部。此中或说二百年余。第三百年之首故言三百年初。上座部本弘经藏。以为上首。以律对法为后弘宣。非是不弘律及对法。然不以为首。至三百年初。迦多衍尼子出世。于上座部出家。是弘对法。后弘经律。既乖上座本旨。所以斗诤纷纭名少乖诤。不同大天乖诤也。又解。未必此时迦多衍尼子生。但执义不同。遂为乖诤。且如大天五事。上座犹行此时之中。有不许者。既乖本旨。所以遂分两部。两部者何。论一说一切有部至转名雪山部。述曰。自下第三时浇部部起。七时部分。分为七段。说一切有者。一切有二。一有为。二无为。有为三世。无为离世。其体皆有名一切有。因言所以。此部诸义皆出所以广分别之。从所立法为名。称有部也。其本大众部共之。传承迦叶之教。故上座部者转名雪山部。上座弟子本弘经教。说因部起多弘对法。既闲义理能伏上座部僧。说因时遂大强。上座于斯乃弱。说因据旧住处。上座移入雪山。从所住处为名称雪山部。若从所袭名上座部。又西域之言。呼冬分时为雪风。雪山中风流行于世。号为冬分。故言雪风。今此上座贤圣渐少。宗义微弱。人不流通。说一切有圣者博多。理趣强盛。人皆学习。上座之不行如雪风相似。言其论弱也。又上座既是根本。应在说因之之前。但以圣少义弱。所以列之于后。

>
> 里书云
>
>
> 四过事
>
> 中论疏记云。所言过者。玉篇古化反。[歹+占]也度也误也轶也越也贡也历也。又音古和反。今须度训（文）（已上里书）
>

玄。三百年从萨婆多出一部名可住子弟子部者。部执论曰。于第三百年中。从说一切有部又出一部。名可住子弟子部。宗轮论曰。后即于此第三百年。从说一切有部流出一部。名犊子部。

十八部论曰。即此三百年中于萨婆多部中更生异部。名犊子。文殊问经曰。于百岁内。从雪山出一部。名犊子（律主姓也）

抄批曰。后即于此第三百年。从说一切有部流出一部。名犊子部。上古有仙染犊生子。此之种也。真谛云。名可住子部。罗怙罗是舍利子弟子。可住子是罗怙罗弟子。弘舍利弗阿毗昙也。智论第二亦云。犊子道人等读诵舍利弗阿毗昙也。慈恩疏曰。犊子者律主姓也。上古有仙居山静处。贪欲起已不知所之。近有母牛因染生子。自后仙种皆言犊子。即婆罗门姓也。佛在之日有犊子外道。归佛出家。如涅槃经说。此后门徒相续不绝。至此分部。从远袭为名。言犊子部。

文殊问经云犊子部。注云律主姓是也。真谛法师云可住子弟子部。谓罗睺罗舍利子弟子。皤雌子是罗睺弟子。弘舍利子所说。因以部分名为可住。可住仍言上古有仙名可住。今此律主母。是彼种从母为姓。名可住子。此理难解。幸愿详之。

>
> 里书云
>
>
> 中论疏记第二（末）云。言萨婆多者梵语。此云说一切有。一切有有二。一有为。二无为。有为三世。无为离世。其体皆有。名一切有。从所立为名也（已上里书）
>

玄。次三百年中从可住子部复出四部等者。部执论曰。于此第三百年中。从可住子弟子部又出四部。一法上部。二贤乘部。三正量弟子部。四密林住部。宗轮论曰。次后于此第三百年。犊子部中流出四部。一法上部。二贤胄部。三正量部。四密林山部。

十八部论曰。即此三百年中。犊子部复生异部。一名达摩郁多梨。二名跋陀罗邪尼。三名弥离。亦言三弥底。四名六城部。

文殊问经曰。于百岁内。从犊子出一部。名法胜（律主名也）于百岁内。从法胜出一部。名贤（律主名也）于百岁内。从贤部出一部。名一切所贵（律主为通人所贵也）于百岁内。从一切所贵出一部。名芿山（律主居也）

抄批曰。次后于此第三百年。从犊子部流出四部。一法上部。经名法胜部是也。有法可上故名法上。二贤胄部。盖部主是贤徒众之胄。胄苗族也。三正量部。刊正无谬故也。经名一切所贵部。四密林部。山有密林。部主居之。经名芿山部也。真谛云。此四部释舍利弗阿毗昙。义有少者以经义足之。故分异部也。

慈恩疏曰。法上者律主名。有法可上。名为法上。或有法出在众人之上。名为法上。贤胄者。贤者部主之名。胄者苗裔之义。是则阿罗汉之苗裔。故言贤胄。从所袭部主为名也。正量部者。权衡刊定名之为量。量无邪谬故言正也。此部所立甚深法义。刊定无邪。因称正量。从所立法以彰部名。密林山者。近山林木蓊郁繁密。部主居此名密林山。从所居为名也。文殊问经名以芿山部。此共皤雌执义不同。遂分别部。或有解言。此等四部。释舍利弗阿毗达磨。义有少者以义足之。后各造论取经义深者。既乖本旨。遂即部分也。

>
> 里书云
>
>
> 中论疏记第二（末）云。所言尚者。借音耳（文）
>
> 中论疏第八云。正量本是律学。佛灭后三百年中从犊子部出（文）同疏记云。慈恩部执论疏云。正量部者。权衡刊定名之为量。量无邪谬故言正也。此部所立甚深法义。刊定无邪。自称正量。从所立以彰部名也（文）（已上里书）
>

玄。三百年从萨婆多部复出一部名正地部者。部执论曰。于此三百中。从说一切有部又出一部。名正地部。宗轮论曰。次后于此第三百年。从说一切有部复出一部。名化地部。

十八部论曰。即此三百年中。萨婆多中更生异部。名弥沙部。文殊问经曰。于百岁内。从芿山出一部。名大不可弃（律主）初生母弃之于井。父追寻之。虽坠不死。故云不可弃也。亦名纯射。

抄批曰。次后于此第三百年。从说一切有部复出一部。名化地部。部主昔日曾作国王。化佛露地上后舍出家。从本为名。部执云正地部。真谛云。有婆罗门名正地。解四韦陀论及外道诸义为国之师。后厌世出家得罗汉果。读佛经有缺阙处。皆将韦陀论毗伽罗论庄严之。如佛口说义皆具足。其诸弟子有信受其所说者别为一部。依此罗汉立名故称正地部。在俗为国师匡正土境故名正地也。又佛法如地。入佛法中又匡正佛法。道俗皆有正地义。故名正地部。慈恩疏曰。此之部主本是国王。出家弘宣佛法。从本为名名化地部。真谛法师云。正地部本是正师。匡正土境。舍而弘法。故言正地。亦稍相近。文殊问经言大不可弃非也。

>
> 里书云
>
>
> 玄云。有婆罗门是国师。名正地部（文）部字不审也（已上里书）
>

玄。善解四韦陀者。亦云四毗陀。一亿力韦陀明事大忏悔法。二耶受韦陀明布施祀祠法。三阿他韦陀明一切斗战法。四三魔韦陀明知异国斗战法。

>
> 里书云
>
>
> 韦陀此云智论。知此生智。故云智论（文）
>

玄。三百年中从正地部又出一部名法护部者。部执论曰。于此第三百年中。从正地部又出一部。名法护部。宗轮论曰。次复于此第三百年。从化地部流出一部。名法藏部。

十八部论曰。三百年中。弥沙部中复生异部。名曰昙无德部。

文殊问曰。于百岁内。从大不可弃出一部。名法护（律主名也）

抄批曰。次后于此第三百年。从化地部流出一部。名为法藏部。或名法密部。基云。是部主名者非也。前大集经以隐密法故。是法名也。经中名法护部。注云。律主名也。真谛云。法护是人名。此罗汉是目连弟子。恒随目连往天上人中。六欲天子见目连。必共谈说佛法。我曾说如此咒供养如来。或言。如来如是说菩萨修行法门。法护既随师游行。随所闻者无不诵持。目连灭后。法护习为五藏。一经藏。二律藏。三论藏。四咒藏。五菩萨本因。即名菩萨藏也。化地部未遂自制立。于化地中复有同其所立五藏者。故别为一部。名法护部。为法所护也。此部自说。勿伽罗是我大师。恐余部有不信其所立五藏者。故引师为证。故言勿伽罗是我大师。勿伽罗此间经中名目犍连是也。勿伽翻为胡豆。即绿豆也。罗翻为受。依此方语应言受胡豆。此是其姓。上古有仙名勿伽罗。不食余物唯食胡豆。故名受胡豆。目连即此仙人种也。

慈恩疏曰。法藏者部主名。密之与藏义意大同。法藏法密二义皆得。此师含容正法如藏密。故言法密。从人以立论名。此部师说总有五藏。一经。二律。三阿毗达磨。四咒。即明诸咒等。五菩萨。即明大菩萨行事等。既乖化地本旨。遂乃部分。他不信之。遂引目连为证。菽者豆也。上古有仙人嗜绿豆子。采以为食。遂得成仙。目连是彼仙种。故言采菽氏也。或言仙人食豆。此是彼种。氏谓族类。此部引目连说有五藏证也。

>
> 里书云
>
>
> 中论疏记。大乘玄云。弥沙塞部者。从梵本立名也。此云化地也（文）又云。大乘玄云。昙无德部者梵语存略。若具足应言昙磨屈多迦部。此云法藏。故玄恽师云。昙无德秦言法藏。此是人名。即四分律主也（文）（已上里书）
>

玄。三百年中从萨婆多部又出一部名善藏部者。部执论曰。于此第三百年中。从说一切有部。又出一部名善岁部。亦名饮光弟子部。

宗轮论曰。至三百年末。从说一切有部复出一部。名饮光部。亦名善岁部。

十八部论曰。即此三百年中。萨婆多部中更生异部。名优梨沙。亦名迦叶惟。文殊问经曰。于百岁内。从法护出一部。名迦叶比（律主姓也）

抄批曰。至三百年末。从说一切有部出一部。名饮光部。亦名善岁部。梵音迦叶波。此翻饮光。迦叶翻为光。波翻为饮。谓光饮也。此间言倒。故言饮光。迦叶波是姓。上古有仙人。身光极盛。荫蔽余光令不复现。此罗汉是荫光仙人种。故以为姓。用姓立名也。又此部主身亦有光。能饮余光也。以身作金色常有光明。以阎浮檀金为人。并此迦叶。迦叶身光荫金人光不复现故。故名荫光。言阎浮檀金者。此是树名。此树半临陆地。半临江水。此水底有金。其水极深。而金色彻出水上。转轮王出世。夜叉鬼神取此金。将来人间博易。故人间有此金。以此金若置暗中。暗色即灭。犹不及此迦叶身光也。又名善岁者。幼有贤德美。其年少而有贤德。故云善岁也。

慈恩疏曰。饮光者波罗门姓也。上古有仙。身有金色饮蔽余光。故言饮光。此部教主是彼苗族。故言饮光及此部主身有金光能饮余光。故言饮光。此师少岁性贤有德。因以立名。故言善岁。嘉其少有贤行故也。从其姓云饮光。从其名云善岁。或云。此是佛在之日迦留陀夷儿。姓饮光也。少即随佛出家受道。故名善岁。何故三百年末此人犹有也（已上）私云。勘诸说皆言善岁。而今玄文言善藏者。恐文字误欤。就中今玄据部执论说。彼同云善岁。此独何乖本乎。

>
> 里书云
>
>
> 中论疏记第二（末）云。善藏部者。梵语苏波利师部。此云善岁。今云善藏同意。谓此师少岁性贤藏德。嘉其少藏贤得。故以立名（文）（已上里书）
>

玄。三百年中从萨婆多又出一部名说度部者。部执论曰。至第四百年中。从说一切有部又出一部。名说度部。亦名说经部。如是上座部合成十一部。一说一切有部。二雪山部。三可住子弟子部。四法上部。五贤乘部。六正量弟子部。七密林住部。八正地部。九法护部。十善岁部。十一说度部。

宗轮论曰。至第四百年初。从一切有部复出一部。名经量部。亦名说转部。自称我以庆喜为师。如是上座部七破或八破。本末别说成十一部。一说一切有部。二雪山部。三犊子部。四法上部。五贤胄部。六正量部。七密林部。八化地部。九法藏部。十饮光部。十一经量部。

十八部论曰。于四百年中。萨婆多部中更生异部。名僧迦兰多。亦名修多罗论。如是上座部中分为十二部。一上座部。二雪山。三萨婆多。四犊子。五达摩郁多梨。六跋陀罗耶尼。七弥离底。八六城部。九弥沙塞。十昙无德。十一迦叶惟。十二修多罗论部。文殊问经曰。于百岁内。于迦叶比出一部。名修妒路句（律主执修妒路义也）此谓体毗履部出十一部。及体毗履成二十部。

抄批曰。至第四百年初。从一切有部复出一部。名经量部。亦名说转部。自称我以庆喜为师。立义依经故。执有种子现在相续转至后世。故名说转部。真谛名说度部。此部明五阴从此世度至后世未得其道。则五阴不灭故名说度。复有人同其所说义。故别为一部也。亦名说经部。唯立一藏义。言唯有一经藏。所以作此所立者。基云。经是根本。律及毗昙还解经义。既不出经外故。唯一经藏。故名说经部也。经名修妒路部。即契经也。义意亦同。宗轮名经量部。义不异前也。

慈恩疏曰。此师唯依经为正量。不依律及对法。凡所援据以经为证。即经部师。随所立为名。名经量部。亦名说转部者。此师说有种子唯一种子现在相续转至后世。故言说转。至下当知。旧云说经部。然结集时尊者庆喜专弘经藏。今既以经为量。故以庆喜为师。从所立为部名。满慈弘宣对法。近执弘宣毗奈耶。既不依于对法及律。故今唯以庆喜为师也。若辨上座与大众部破。即有八破。若除根本但说于末。从说一切有部以下即有七破。故合成十一部。并根本数也。与文殊问经别。破并根本有十二部。已如前会。

玄。谓五阴从此世度至后世等者。部执论曰。说度部此执义本。阴从前世至后世。若离圣道说阴不灭。阴有本末。宗轮论曰。其经量部本宗同义。谓说诸蕴有从前世转至后世。立说转名。非离圣道有蕴永灭。有根边蕴有一味蕴。

慈恩疏曰。经量部说诸蕴从前世转至后生。后有实法我生。能从前世转至后世。问此为常故转为体无常不相续住名转内法外法耶。非离圣道有蕴永灭。有漏六行不能断烦恼。但名伏故。有根边蕴。有一味蕴。一味蕴者。即无始来展转和合一味而转。即细意识曾不间断。此具四蕴。有根边蕴者。根谓向前细意识。住生死根本故说为根。由此根故有五蕴起。即同诸宗所说五蕴。然一味蕴是根本故。不说言边。其余间断五蕴之法是末起。故名根边蕴。

玄。从上座部都合有十一部等者。此则若本末合论者。上座部合有十二部。大众部都合有八部也。然教迹义曰。从大众分为九部。上座部因诤论事为十一。又四论玄第十曰。什法师云。僧祇出九部。上座生十一部。漫陀山云。上座出十二部。此是近代胡僧所说。今以十一为定。此则与今玄释异也。

问。云何如此相违耶。答。十八部论罗什法师集。部执论真谛三藏译。此二论说异故。今玄者且依真谛三藏部执论。教迹义据关中说。故彼此释异。四论玄者。上座部出十二部。此近代胡僧所说者。即当真谛说。问。检十八部论云。上座部中分为十二部。何言依什师说上座部分十一部耶。答。教迹义列名全同十八部论。而云。上座分为十一。均师章同之。论自云。先上座部亦名雪山。既非二分合为一也。然论合前后名列有十二。又出二十部所计不同。别出上座部义者。聊有始终本末异故。且傍亦相兼异义欤。又但名十八部论。不谓十九。若上座部十二者。末宗有十一部。然言大众部有九。末即有八。若定上座末十一者。岂非十九何名十八部耶。故知什公意。上座本末十一也。问。上座或十一。或十二可尔。大众部或八或九。何故不同耶。答。十八部论宗轮论并云。外道大天出家时有三部。支提迦（新名制多山）阿婆罗施罗（新名西山）郁多罗施罗（北山）真谛部执论阙无西山。故减一数也问。文殊问经与部执论同言僧祇有八。而举只底舸东山北山。此亦同罗什论说僧祇有九。而出三山如何。答。只是相传不同而已。若欲会者。罗什论并唐译有说假部。亦出支提等三山。部执论有分别说。即说假部也。而无西山。文殊问经以东山替西山。而阙无说假部。经不明宗计异。今案。东西者只是传者取名异耳。经阙说假部。真谛无西山者。亦是传者不同耳。又若会者。同言八部。故分别说即东山部。阙无西山也。问。部执论说雪山住部。亦名上座弟子部。明全是一。何今玄依彼论说立上座有十二耶。答。上座部转名雪山部。此非二分。故合为一。然分始终本末异。故亦分为二。由此有二说不同。今玄释取其始终异执。故有二十。即此异意也。问。束诸异说异释类摄之方云何。答。文殊问经部执论并今玄大众有八上座十二之说。十八部论宗轮论四论玄大乘玄。大众部有九上座十一之说耳。其中部执论与文殊问经数同事别。或又数事俱同。如上所明。

玄。而萨婆多传者。萨婆多师资传云萨婆多传。元照释曰。师资传今藏中无本。诸记云。梁僧祐撰有五卷（已上）言异世五师者。南山戒疏曰。二者五部。若据本缘。其流上座。何以知耶。大迦叶波初秉宗教。将事集法。简练通德。故五百无学智论千人。并是释门达化之士。故号此侣名为上座。自作达化。何以明斯。故得任持三藏御世。如部执解。于佛灭后夏竟涅槃。大悲智论咸陈灭相。如付法藏传说。付法与阿难等二师。阿难受法化世。如付法藏传。恒水中流而取灭度。分身四分。广相如彼。三师末田地。四师商那和修。并是阿难亲承资奉。阿难将灭以法通付二人。田提道洽罽宾。和修化在中国。是则同时分地而王也。五师优波毱多。和修所度。缘如智度。声振遐迩。时人号为无相好佛。前之五师蹑迹传化。体权通道。故不分教。二者同世五师。时既浇漓情见互起。虽通小圣不无利钝。毱多受法渐劣于师。和修举手莫委定相。致使此五皆资心见。何得开通。纵而不同。遂分五部。元照释曰。三四二师。末田提。即恒河中度五百仙人。余皆先入灭。唯末田提被留传法。往化罽宾国。罽宾即迦湿弥罗国梵音之异。此二并出阿难门下。布化同时。故文合叙。师资相承谓之蹑迹。若据末地商那。乃是横分并化。但由各至一处且言异世。若取传法唯是商那。据理但有二十三师。付法传委释缘相。须者检看。又云。佛灭夏竟涅槃者。准义抄。五师住世各二十年。即所见不同也（已上）异世同世五时传持分部次第略明如此。若广明异世五师传持化迹者。华严寺大觉律师抄批曰。今先明五师傅授者。谓如来化缘将毕。众生感尽。将入灭时。法付迦叶。故涅槃经云。我今所有无上正法悉已付属摩诃迦叶。是故迦叶于佛灭后。次宣正法。广利众生。阇王见之。自投象下请言。尊者涅槃可报我等。时大迦叶所化事毕。重自思惟。我极年迈。身为老困。臭烂之体甚可厌患。涅槃时到。即更思惟。遍礼如来舍利之塔。礼敬毕已还王舍城。阿难恒逐未曾舍离。恐入涅槃或不睹见。于后迦叶语阿难言。汝独入城我亦当往。因此独入王舍大城。到阇王宫门。告守门者。为我白王。门入答言。王今正睡眠不能惊觉悟。言王若觉者可宣我意。阿阇世王梦屋梁折。即便惊悟。门人具宣。王即寻逐尊者。已往鸡足山入于圆寂。故婆沙一百三十五云。大迦叶波入王舍城最后乞食。食已未久登鸡足山。山有三峰如仰鸡足。尊者入中结跏趺坐。作诚言曰。愿我此身并及衣钵久住不坏。乃至五十七俱胝六十百千岁。付法藏传云九十六亿。慈氏如来出世之时施作佛事。发此愿已。寻般涅槃。时彼三峰合成为一。掩蔽尊者俨然而住（云云）又付法传云。迦叶至鸡足山跏趺坐已。作是愿言。今我此身着佛所与粪扫之衣。自持己钵。乃至弥勒令不朽坏。使彼弟子皆见我身。又念阇王若不见我。沸血必当从面流出。命不全济。若使阇王与阿难来者。山当为开令其得入。若还去者复当还合。即便舍命。大地震动。帝释诸天雨花烧香供养舍利。悲感号哭。共相裁抑。还归天上。阿阇世王于睡卧中梦屋梁折。寻便惊觉心生惶怖。门人白王。摩诃迦叶欲入涅槃来与王别。正值眠息。令我致意。王闻闷绝举声大哭。涕泪交流。我何薄祐。诸圣涅槃不一睹见。即诣竹园礼阿难足。即将阿难向鸡足山。王既到已山自然开。迦叶在中全身不散。曼陀罗花以覆其上。王时发声号哭。举身投地。积诸香木将欲荼维。阿难止言。迦叶以定住身待于弥勒。不可得烧。弥勒出时当将徒众九十六亿至此山上见于迦叶。时弥勒众皆作是念。释迦如来弟子身形卑陋若此。彼佛亦当与斯无异。于是迦叶踊身虚空作十八变。变为大身充满法界。时弥勒佛即就迦叶取僧伽梨。是时大众见其神力。除憍慢心。成阿罗汉。王供养已还归本国。时鸡足山还合如初。问。迦叶有三。谓童子迦叶。摩诃迦叶。十力迦叶。未知世尊付法是何迦叶。答。准大悲经弥勒叹言。住胜头陀少欲知足。即童子迦叶。以此自誓受戒。或曰金色。或曰无欲。常行头陀。故知是也。若尔既是童子迦叶。何故经言摩诃迦叶。答。此非是兄弟三人中大者。但以能行头陀少欲知足常行大法故言大也。但迦叶将欲涅槃。以最胜法付属阿难。作如是言。长老当知。昔婆伽婆以法付我。今我老朽将欲涅槃。世间胜眼今当相付。汝可精勤守护斯法。阿难受教秉宗被时。阿阇世王请阿难曰。如来迦叶入般涅槃。自我多殃。悉不睹见。尊者灭度唯愿垂告。阿难曰善。阿难后时至一竹林中。闻有比丘诵法句偈。若人生百岁。不见水老鹤。不如生一日。而得睹见之。阿难闻已。便语比丘。此非佛语不可修行。汝今当听。我演佛偈。若人生百岁。不解生灭法。不如生一日而得解了之。尔时比丘向其师说。师告之曰。阿难老朽。智慧衰劣。言多错谬。不可信矣。汝今但当如前而诵。阿难后闻犹诵前偈。即问其意。答言。尊者吾师告我。阿难老朽。言多虚妄。但依前诵。阿难思惟。彼轻我言。或受余教。即入三昧推求胜德。不见有人能回彼意。便作是言。世间众苦甚难久居。我于今日宜入涅槃。复作是念。阿阇世王与吾有要。我应语之。即诣王宫告守门者。为我白王。门人答曰。王今睡眠。若设悟觉。罪我不少。阿难语言。王若觉者可宣我意。阿阇世王梦盖茎折（表失覆荫）即便惊悟。门人具宣。王闻闷绝。良久乃苏。园神白王。阿难今已向毗舍离。即严四兵往恒河侧。阿难乘船在河中流。于时大地六种震动。时雪山中有五百仙。见斯相已飞空往诸。求哀出家。即化恒河变成金地。为诸仙人如应说法。须发自落成阿罗汉。咸悉俱时入般涅槃。阿难升空作十八变。入风奋迅三昧。分身为四。一分向忉利天与释提桓因。一分与大海娑伽龙王。一分与彼毗舍离子。一分授与阿阇世王。如是四处各起宝塔。有人云。阿难在河中流入涅槃者。为护阇王及毗舍离意也。所以不进不退耳。心疏云。乃至第三师末田提。第四师商那和修。并是阿难亲承咨奉。阿难将灭。以法通付二人。田提化在罽宾。和修盛行中国。是则同时分地而王也。然第三师者。传云。阿难念曰。佛记罽宾当有比丘名摩田提。于彼国土流化法眼。即便以法付摩田提。传中不广述其缘。但广述商那也。其第四师者。摩诃迦叶垂涅槃时。告阿难曰。今以法宝用相委累。长老于后若入涅槃。可以佛法付商那和修。其人过去曾为商主。与五百贾客入海采宝。遇见辟支佛身婴重病。商那即以供给所须。时辟支佛病遂除差。复以细迭而用奉之。其辟支佛先着一夜。名曰商那（此云麻衣）尔时商主白辟支曰。此商那衣极为弊恶愿受我迭。辟支答言。我以此衣出家成道。复当着此而入涅槃。汝于福田宜生深信。未来必当获大果报。即升虚空作十八变。还就本座而入涅槃。商主见之因发誓言。使我来世所有功德威仪法式及以衣服。如今此圣等无有异。由斯愿故处于母胎着商那衣。乃至与身俱共增长。出家受戒得道涅槃。此商那衣未尝离体。因即号曰商那和修。阿难劝其出家。以成罗汉。得总持力。所闻之法未曾忘失。逮及阿难入涅槃后。班宣妙法利益众生。阿难所持八万四千诸法藏门。商那比丘悉能忆念。譬如泻水置之异器。后居罽宾山中坐禅。时忧婆毱多有五百弟子。憍慢贡高不得解脱。毱多入定观此五百弟子。与己无缘。唯有吾师商那和修。乃能化度。便至心念。商那神力飞空而至。衣服故弊。发爪长利。入毱多房坐其床上。毱多弟子嗔念。此是何人处我师座。即欲驱逐如山不可倾动。欲出恶言口自噤闭。即共往毱多所具陈其事。毱多念言。自非其师无能坐者。即便归来顶礼其足。弟子念言。师虽为礼威德胜之。商那知其弟子憍慢未息。手指虚空便下香乳。如高山顶悬泉流注。问言。毱多是何定相。毱多不识。如是次第五百三昧。问其名字都不了知。商那和修一一为说。汝今当知。如来三昧缘觉不识。缘觉三昧声闻不识。吾师阿难三昧定相我悉不知。今我三昧汝亦不识。如此三昧。我涅槃后皆随吾灭。七万七千本生诸经。满足一万阿毗昙藏。凡有八万清净毗尼。如斯之法亦随我灭。如来灭后贤圣隐没。如是法藏渐当衰损。乃至末后一切都尽。时诸弟子方自悔责轻慢大圣。商那即为说法皆得罗汉。尊者商那所应作已。飞升虚空作十八变而入涅槃。毱多阇维起塔供养（云云）第五大师者。名忧婆毱多。佛在世时彼为尼干。名曰萨遮。高才利智。论议绝伦深世憍慢。擅声天下。铜鍱缠腹。首戴火瓮。谓智盈满故鍱自缠。世间昏闇无所观见。欲以光明照其盲冥。来至佛所欲捔言辨。白言。瞿昙我欲出家。智慧若与舍利弗等。心则自乐。设不及者吾当还家。佛言。假使汝积百千万身。欲望得及舍利弗者终无是处。其人闻已辞佛而退。其去来久。佛告众言。我灭度后满一百年。此人尔时得罗汉道。广化众生。得解脱者不可称数。商那和修观其出代。往诣其父令与出家。语其父言。佛记此人于百年后大作佛事。饶益众生。父即将付商那和修。还至僧坊度令出家。与受具戒。羯磨亦讫即得罗汉。三明八解。巧于言辞。所演无尽。心自念曰。我于今日已睹法身。未见如来相好之体。思惟是已深生哀恋。尔时有一老尼。年百二十。曾见如来。忧婆毱多知彼见佛。欲到其所。寻遣使者告比丘尼。尊者毱多欲来相见。时比丘尼即以一钵盛满中油。置房扉后。毱多到其所止当入房时弃油数渧。共相慰问。然后就座。问言。大姊。世尊在时。诸比丘辈威仪进止。其事云何。比丘尼言。昔佛在世。六群比丘最为粗暴。虽入此房。未曾遗我一渧之油。大德今者智慧高胜。世人号为无相好佛。然入吾房弃油数渧。以是观之。佛在时人定为奇妙。毱多闻是语已。其自悔责。极怀惭愧。比丘尼言。大德不应自生耻恨。如佛言曰。我灭度后。初日众生胜二日者。三日之人益复卑劣。如是展转福德衰耗。愚痴闇钝善法羸损。况今大德去佛百年。虽复为作非威仪事。正得其宜。何足为怪。毱多问言。大姊见如来其事云何。比丘尼曰。昔佛在世。我年二十。始欲行嫁。失一金钗堕深草中。求之不得。后以灯烛遍照推觅。求之至疲了无仿髴。正见如来游行而遇。金光耀晃如百千日。幽暗之处普皆大明。微细诸物而悉显现。寻见我钗因取之。以斯缘故吾得见佛。毱多闻已倍生悲恋。后于异时集众说法。说施戒论。生天之法轮。呵欲不净。出离为善。魔王愁怖。恐境界空。便来娆其众生。于说法时雨金雨宝。雨花璎珞。化作白象。七宝庄严。现为女人端正特奇。举会观视无听法心。于三日中演深法味。乃至无有一人得于道者。毱多入定观其所由。魔复真珠花璎着其顶上。尊者知是魔作。便以三尸。谓蛇狗人。化为花鬘。感魔令至。而谓之曰。汝与我鬘。深感厚施。今还以此用相酬赠。魔大欢喜舒颈受之。受已见尸。虫疽欲出。臭烂难近。尽其神力去之不脱。踊身虚空向诸天众求脱不得。复诣梵王求脱死尸。梵王答曰。十力弟子所作神力。吾如之何。假使劫烧毗蓝猛风不能得脱。如因地倒还扶地起。汝若归依忧波毱多。容可得脱。魔即受梵王教。往尊者所五体投地。白言。大德。佛初成道坐树王下。我率官属而往恼乱不可称数。未一恶言而见轻毁。汝阿罗汉少慈忍力。于天人前而见陵毁。尊者答言。汝以声闻比校如来。欲以芥子等须弥山。萤烛之光齐晖日月。牛迹之水同大海量。如来之悲不相加报。今我狭劣少慈忍心。故相毁辱。汝于正法更莫娆害。当为汝解。汝昔曾睹如来色身。宜为我现。魔王言。我现佛身勿为吾礼。魔王入林变形如佛。三十二相八十种好。光明照耀仪相安祥。化为比丘。前后围绕。若鹅王趋从林而出。毱多见已便说偈言。咄哉无常。无悲愍心。能坏如是上妙色身。说是偈已。一心瞻仰目不暂舍。由怀踊跃又说偈赞。快哉清净业。能成是妙果。非自在天王。亦非无因得。面如紫金色。目净如青莲。端正超日月。奇妙胜花林。湛然若大海。不动如须弥。安步犹师子。顾视同牛王。无量百千劫。净修身口意。以是故获得。如此殊妙身。怨见尚欢喜况我不欣庆。

说是偈已。不觉为礼。魔王惊怖即复本形言。如此何故。答言。波旬。我知世尊久已灭度。见此形貌。欢喜内发。是故礼耳。城中男女百千万人。闻于尊者摧伏恶魔。皆共云集听其说法。百千万人悟于初果。万八千人得阿罗汉。从是已后所化无量。时阿育王于三宝所得不坏信。每与尊者历观胜迹。处处化度无量众生。众生皆得罗汉。其得道者一人一筹。筹长四寸满一石室。室高六丈。纵广亦尔。于是名称满阎浮提。世皆号为无相好佛。化缘已讫将欲涅槃。即告大众。却后七日我当灭度。尔时即集十方罗汉及诸学人净持戒者。不可称数。即现十八变。使诸四众生大信心。于无余涅槃而取灭度。以室中筹而用耶维。十万罗汉亦入涅槃。譬如大象既去象子亦随也（云云）此上五师蹑迹传化。是故号为异世五师。上来明五师傅授门竟（已上抄批）

>
> 里书云
>
>
> 四论玄第十云。第三三藏律师名末田地。亦云末弹地。此云河中比丘。阿难欲入涅槃时。先令夜叉唱告。我和上今入水欲入涅槃也。诸阿罗汉闻唱告声。不见阿难。并在河水上坐。尔时阿难为末田地弟子授与法宝藏。因处为目云河水比丘也。○第四三藏律师名舍那婆斯阿罗汉。或言弥婆私。此云纻衣。或云衲衣。此人常着麻纻衣。因事立名也。第五三藏律师名优婆掘多。或云鞠多。或云级多。或云屈多与及多也。汉云无相。或云大护。阿育王经云。此人身无三十二相而能伏魔外道等。定功齐于佛。又有道术。以三尺璎珞能降伏外道魔等。时人呼为无相佛（略抄）
>
> 花玄略述第三（末）云。末田地此云河中。○舍那婆斯此云纻衣。○优婆掘多此云无明。又曰大护（取意）
>
> 什公维摩经注云。问曰。昔时魔常来下坏乱学人。今何因不来。答曰。优波掘恩力故。佛在世时有外道。萨遮尼犍。大聪明能论议。心大高慢。知佛法尊妙。意欲出家。问佛言。我若出家。智慧名闻如佛不。佛言不得。又问。得如舍利不。佛言不得。如是一一问五百弟子。乃至问得如罗睺罗不。答言不得。于是尼犍言。我出家既不得如佛。又不得如弟子。何用出家。又问。后当得不。佛言。后世无诸大人。然后当得。尼犍命终已。佛泥洹后百年。阿育王时生。出家学道得阿罗汉。除度夫不度妇。度妇不度夫。不在数中。但取夫妇得阿罗汉者。以筹子数之。积筹满屋。后泥洹时以筹子烧身。不假余物。未泥洹时。尝于林中坐禅。见一饿狗。饿羸将死。常减食与之。诸比丘各分食与狗。遂腹胀欲死。时诸比丘各各坐绳床围绕守视。诵经说法。狗以善心视诸比丘。又闻法音。命终已生第六天。有大威德。与魔王共坐。时狗已臭烂。彼魔心念。何因有此大人与我共坐。观其本缘。乃知是狗。即大嗔恚。是优波掘比丘。使是臭狗与我共坐。当作方便令其毁辱。时优波掘林中坐禅入灭尽定。魔以天上严饰花鬘系额上已。广语四众将共视之。比丘于空闲处严饰如是。云何名为清净有德。须臾优波掘从定起。觉头有花鬘。知是魔为。即指之。汝是魔王。即取死狗变为花鬘。极大严饰。语魔言。汝以鬘供养我。我还以鬘报汝。汝可着之。便以神力系鬘。着魔王颈系也。还成死狗。膖胀沮烂甚大臭恶。魔以神力去之而不能得。至帝释所。帝释不受。自还六天。乃至梵天皆悉不受。无能为解语言。汝自还去求彼比丘。即至优波掘所求解臭鬘。优波掘即与要誓。汝从今日乃至法尽。莫复来下坏乱善人。又我虽见佛法身不见色身。汝今为我变作佛形。若能如是当解汝鬘。魔即受其誓。便语比丘言。我作佛时莫向我礼。于林中变为佛身。相好具足放大光明。作诸弟子皆如舍利弗等。大众围绕从林间来。优波掘欢喜踊跃。忘其要誓即为作礼。魔言。云何违要而向我礼。优波掘言。我自作佛意礼耳。于是臭鬘自然得解。魔言。佛真大慈悲。我种种恼佛。佛不报我。而今比丘见报如是之甚。比丘言。佛大慈大悲自能容忍。我小乘之人不能如是。魔不来缘。略说之也（文）
>
> 中论疏记第一（本）云。梁时僧祐律师作萨婆多传（已上里书）
>

玄。同世五师者于优婆掘多世即分成五部等者。于五部分流大有二说。一者一时并起五部。即如今萨婆多传所出五部是也。除萨婆多部入犊子部。又大集经所说五部。除摩诃僧祇取萨婆多并犊子。如下所引。二者前后分流五部。谓于二十部中五部盛行。于此亦有二说。一者依部执论十八部论等出之。如大乘玄所释五部。依十八部论数之是也。彼教迹义曰。佛在世时自说十二部经。佛灭度后委付迦叶。十弟子之中最大有四大声闻。所谓迦叶目连须菩提舍利弗。何独付迦叶不付余人者。舍利弗目连早已灭度。须菩提者为性懦。迦叶为性强决。故付迦叶。迦叶灭度付阿难。阿难付末田地。末田地付舍那婆斯。舍那婆斯付优婆掘多。如是隔世五师至一百余年分为二部。一者摩诃僧祇部。此言大众部。二者多羯罗部。此云上座部。从大众部分为九部。一名大众部。二名一说部。三名出世部。四名窟居部。五名多闻部。六名施设论部。七名枝提部。八名阿婆罗部。九名郁他罗部。三百年中。上座部自诤论事分为十一部。一名萨婆多部。二名雪山部。三名犊子部。四名达摩郁多部。五名跋陀耶尼部。六名三弥底部。七名六城部。八名弥沙塞部。九名昙无德部。十名迦叶唯部。十一名修多罗论部。又十八部中五部盛行。五部者。一萨婆多部。二昙无德部。三僧祇部。四弥沙塞部。五迦叶唯部。五部之中萨婆多部盛行。准此可知。二者古三藏传。如南山戒疏曰。如古三藏流传云。五部初分二百年后。何者是耶。萨婆多中分出四部。迦叶遗分出二部。弥沙塞中分出一部。四百年后。僧祇部中分出六部。唯昙无德部始终不分。元照释曰。三藏传者出首师疏前明二百年于三部中分十二部。后明四百年僧祇始分共为十八部。论云。五部者通举全数也。望后僧祇故曰初分。已上本末共十八部。此中无婆粗。仍以僧祇在五部数。故使古师以僧祇当婆粗（已上）此三藏所传五部与大乘玄五部同。但十八部分相彼此各别。故为二说。玄就十八部论所说。其中取当世盛行以为五部。非古三藏所传十八部耳（已上）总于取五部有三种说。一者今玄所说依师资传。二者大集经所说五部。三者大乘玄五部。此恐据古三藏说。而就十八部论数之欤。

玄。又大集经等者。大集经第二十七曰。我涅槃后。我诸弟子受持如来十二部经。书写读诵。颠倒解义。颠倒宣说。以颠倒说故覆隐法藏。以覆法故名昙摩毱多（此云法正。亦法密部也。经言隐覆。即密义也。或名法藏。藏亦密义。四分律也。凡解法先因后果。此就化仪说相明显。故倒解之。如四谛法。苦初道后。覆彼常途因先果后义也）而复读诵书写外典受有三世及以内外。破坏外道。善解论义。说一切性悉得受戒。凡所问难悉能答对。是故名为萨婆帝婆（受者执也。此部执有三世实体。一切性者。三性心中悉得戒也。然异道所计诛恶人畜。道路女人陵皆无罪。此部难言。但杀得罪。何简善恶。戒是出离之因。要身器净。非一切性悉得受故也）说无有我及以受者。转诸烦恼。犹若死尸。是故名为迦叶毗（此名重空观。即解脱律也。此有戒本。宾去。数论外道执有实我。受用尘境名为受者。转诸烦恼者舍也。海不宿尸。故为喻也）不作地想水火风想虚空识想。是故名为弥沙塞（而此六界并说为空。故云不作想也弥沙塞者。此云不著有无观。即五分律也）皆说有我不说空相。犹如小儿。是故名为婆蹉富啰（婆蹉者此翻为犊。富多罗者此翻为子。言富啰者略也。正是犊子部也。此部计我非是即蕴亦不离蕴而有实我梵云婆罗必栗托汑那。此云愚异生。旧译为小儿凡夫。准此应言犹如异生。以其异生此有实我。指之为喻。经言小儿。意取愚义也）广博遍览五部经书。是故名为摩诃僧祇。善男子。五部虽各别异。而皆不妨诸佛法界及大涅槃（已上经文）问。列六部名。何因劝五。古来多释。今且一解。僧祇既能遍揽。明知不别执宗。是故据宗但唯五部。故南山戒疏曰。大集经云。乃至广博遍览五部经典是故名曰摩诃僧祇。此云大众。此有其律。问。古师多谓。僧祇本律即婆粗富罗所执。今如何分。答。非取茍分。大集明异。若合婆粗。文不应云遍览五部。问。二部五部同是后分。如何经赞唯在五部。答。二部是本。义通五见不虑后疑。五部支生。各坏异相多起诤竞。恐不传持。故偏牒五不妨法界。

问。如上所列。五部在初。僧祇应后。以遍览故。今解云。僧祇实先。灭后便有。以广博故通含五意。故是总也。如上经说。元照释曰。僧祇中不偏一见。摄机斯足。故云广博。悬观五计集法无遗。故云遍览。又云。既云广博。显是根本。通含总摄故是遍览（已上）南山解释如此。又怀素开宗记曰。大集经二十八具有人法名字。乃至问。经中既云遍览五部。未知僧祇为总为别。古师解云。僧祇是总。故云遍览五部。加前婆蹉富啰。即离分中自有五部。劝中但劝离分五部。总部不虑生疑。故不举劝。今解通僧祇总为五部。前婆蹉富啰者。傍更出犊子部名。然非正部摄。尔者如何遍览五部。答。此部僧众慧解虚通。知余所行亦契真理。故修己部兼行余四。以此故云遍览五部。所以知者。如前经云。久后流传。若是若非。唯余五部。亦可祇是离中本部。余是末部。摄末从本。故云遍览五部。亦可离中祇总余别。摄别从总。故云遍览五部（已上）集经五部异解如此。若依怀素说者。与大乘玄辨古三藏相传五部同焉。

>
> 里书云
>
>
> 中论疏记第四（末）云。述义云。一萨婆多部行十诵律。二弥沙塞部行五分律。三昙无德部行四分律。四迦叶维亦行五分律。五波粗富罗部行大众律（文）
>
> 四论玄第十云。所言同世五师者。相传释之。一萨婆多部。二弥沙塞部。三昙无德部。四迦叶维部。五婆粗富罗部也。优婆掘多于八十诵中简繁存略。留十诵律。有六十一卷。名为萨婆多。此云一切有。亦言三世有相。亦言一切言说也。弥沙塞此云颠倒释义。前解果后说因。亦名广解。广解篇聚也。所说三藏律部名为五分。有三十五卷也。昙无德此云隐覆法相。亦云法镜。招提云。此是古老诸师反未知出何典告也。所出律名四分。有四十卷也。迦叶维此云普逮。亦名轮烦恼。亦名普广。亦云解众生空。所说律名。相传云亦名五分。不知几卷也。婆粗富罗此云依。大集经言着犊子。旧相传云。翻为众首。所说律名摩诃僧祇也。摩诃者如般若义中说也。但僧祇此云众。亦言和合。亦名说也。所说律名大众律。有三十卷也（文）（已上里书）
>

玄。所以有五部复有二十部不同者乃至取其当世盛行故但说五部。等者。开宗记曰。问。准斯经论所明有二十部。如何余文言有五部。答。若约离分有二十部。望其又后流行但有五部。余悬记文据此义说故。前舍利弗问经云。如是众部久后流传。若是若非唯余五部。抄批曰。上来虽有二十部不同。据论久后流传唯有五部。此方传译唯四部焉。准此可知。

>
> 里书云
>
>
> 玄云。所言五百部（文）仙光中论疏记第一云。萨婆多部内有五百部。则北天竺罽宾国集五百罗汉。共胁尊者造大毗婆沙是也（文）（已上里书）
>

玄。故智度论呵迦旃延弟子云三藏无此说等者。彼论第四曰。声闻法中摩诃迦旃延尼子弟子辈说（乃至）摩诃衍人言。是迦旃延尼子弟子辈是生死人。不读不诵摩诃衍经。非大菩萨。不知诸法宾相。自以利根智慧。于佛法中作论议。诸结使智定根等。于中作义。尚处处有失。何况欲作菩萨论议（乃至）汝言。初阿僧祇劫中不知当作佛不作佛。二阿僧祇劫中知当作佛。不自称说。三大阿僧祇劫中知得作佛。能为人说。佛何处说是语。何经中有是语。若声闻法三藏中说。若摩诃衍中说。迦旃延尼子弟子辈言。虽佛口三藏中不说。义理应尔。阿毗昙毗婆沙菩萨品中如是说。

今取意略引。言盖是等者。论云。旃延尼子弟子辈言。虽佛口三藏中不说。义理应尔。阿毗昙毗婆沙菩萨品中如是说是也（文）

玄。二者别论别破大小迷。别申大小教名为别论者。先大小相对明别论。次言如摄大乘论等者。复约大乘内简通别。谓通释大乘名为通论。别释大乘中一部名为别论也。次言如成实论等者。复约小乘内简通别。就中有二。初三藏相对明通别。次言就三藏中等者。复约一藏中简通别耳。言如摄大乘论地持论等者。摄大乘论无著菩萨造。有三代译。有天亲释论无性释论。开元录曰。摄大乘论三卷。无著菩萨造。陈天竺三藏真谛译。第二译。摄大乘论二卷。无著菩萨造。元魏天竺三藏佛陀扇多译。第一译。摄大乘论本三卷。无著菩萨造。大唐三藏玄奘译。第三译。右三本论同本异译。摄大乘论释十五卷亦云释论。或十二卷。天亲释真谛译。第一译。摄大乘论释十卷。世亲释。隋天竺三藏达摩笈多译。第二译。摄大乘论释十卷。世亲释。玄奘译。第三译。右三译论。同本异译。摄大乘论释十卷。无性菩萨释。玄弉译。单本。右与前三论本同释异。地持论是弥勒菩萨说。与瑜伽菩萨地同本异译。开元录曰。菩萨地持经十卷。或名地持论。或八卷。北凉天竺三藏昙无谶于姑臧译。右一经初有归敬颂。出瑜伽论地本分中菩萨地。昔高齐昭玄统沙门法上答高句丽问云。地持是阿僧佉比丘从弥勒受得。阿僧佉者即无著菩萨是也。又按梁沙门僧祐地持记云。菩萨地经八卷有二十七品。分为三段。第一段十八品。第二段四品。第三段五品。文中不出有异名。而今此本或题云菩萨戒经。或题云菩萨地经。今检寻经末亦有多名。文云名为菩萨地。名为菩萨藏摩得勒伽。名摩诃衍摄。名不坏显。亦名无障碍清净智根本。祐云不出异名者不然。又检群录。昙无谶所译别存菩萨戒经。或云菩萨地经者误也。

言十地论智度论等者。开元录曰。十地经论十二卷。或十五卷。元魏天竺三藏菩提留支等译。单本。右天亲菩萨造。释十地经。即华严十地品是也。大智度论一百卷。或一百一十。或七十一。姚秦三藏鸠摩罗什译。右龙树菩萨造。释摩诃般若波罗蜜经。什法师云。若具足翻应有千卷。秦人识弱故略之。十分存一。

如成实论等通申三藏谓小乘通论等者。法花玄论第一曰。小乘论者有二焉。一通释三藏。谓八干度婆沙成论等。二别释一教。如胁比丘造四阿含论。以别释四阿含教也。十八部婆沙别解十八部律。如善见之流也。舍利弗毗昙别释佛九分毗昙藏也。具解通别二论。可讲小乘经矣。仙光略述第二曰。小乘论者至小乘经矣者。次明小乘部类。言干度者。佛灭度后三百余年。迦旃延子依佛阿毗昙造八犍度论。有三十卷。前秦时罽宾三藏沙门僧伽提婆。此云众天之所译也。梵语犍度。此云聚。亦云身。八者。一离。二使。三智。四业。五大。六根。七定。八见。今依玄弉新译言发智论。有二十卷。列其名者。一界。二根。三世。四业。五随眠。六贤圣。七智。八定。如彼广说。言婆沙者。佛灭度后五百余年。有五百阿罗汉。于罽宾国共相问答而造论。名毗婆沙。释八犍度。北凉时西域沙门浮陀跋摩此云觉铠。译阿毗昙毗婆沙论。为六十卷。毗婆沙此云广说。若依玄奘新译成二百卷。为大毗婆沙论。言成论者。佛灭度后八百余年。诃梨跋摩此云师子铠。是中天竺僧佉之徒。后回心已事萨婆多部鸠摩罗他。受学八犍度论。兼习大小。折有相之言。申无相之旨。于疏勒国造此论。一部有二百二品僧祇为傍三藏为正。傍采众经遍考诸论。中理者寻录。不当者舍之。什公所译有二十卷也。四阿含论未至此土。胁比丘者是北天竺犍驮罗国人。梵语波栗湿缚。此云胁尊者。为梵志师也。年垂八十。舍家染衣。城中少年更诮之。○愚夫朽老一何浅智。夫出家者有二业焉。一即习定。二乃诵经。而今衰耄无所进取。滥迹清流。徒知饱食。时胁尊者闻诸讥谤。因谢时人而自誓曰。我若不通三藏理。不断三界欲。不得六神通。不具八解脱。终不以胁而至于席。自尔之后经行宴坐。住立思惟。昼即研习理教。夜乃静虑神。绵历三岁。学通三藏。断三界欲。得三明智。时人敬仰因号胁尊者焉（已上）

言善见毗婆沙者。开元录曰。善见律毗婆沙十八卷。或云毗婆沙律。亦直云善见律。萧齐外国沙门僧伽跋陀罗译。经音义曰。毗婆沙此译云广解。或言广说。亦云种种说。或言分分说。同一义也。

言智度论等者。准上所引法花玄论说。八十须言十八。恐是写倒欤。略述释曰。十八部婆沙等者。小乘诸部各有三藏。末代论师为解释故各造婆沙。今通举耳。此处只举律毗婆沙。今善见等各解自部毗奈耶义。今除上座大众根本二部。但引支末十八部也。言善见者。齐时西域沙门僧伽跋陀罗。此云众贤。译善见律毗婆沙。为十八卷。舍利弗造论名法藏论。即时呼为舍利弗毗昙。有二十卷。后秦时罽宾沙门昙摩耶舍。此云法禅之所译也。若依玄奘新译名集异门足论。为二十卷。言九分者。十二部中小乘九部。谓除记别自说方广。其余九部是小乘教。方便品云。我此九部法。随顺众生说。入大乘为本。其舍利弗毗昙释佛九部经也。准此可悉。

>
> 里书云
>
>
> 四分律行事钞资持记（元照）云。善见论者五百罗汉造。释四分律。初牒释淫戒缘起已。将入戒本即变为宗论（文）（已上里书）
>

玄。如明应说不应说今昔开会等者。谓于昔日三乘以为应说。一乘为不应说。于今日则一乘以为应说。还三乘为不应。如一乘化子不得。昔不应说。三乘化子得。即昔应说也。又如一乘化子得。即今应说。终不以小乘济度于众生等。是今日不应说也。

>
> 里书云
>
>
> 就四谛教为宗事。
>
> 胜鬘义记上云。佛法有三。一教。二义。三是行。教浅。义次。行为最胜。声闻软根从教为名。声者是教。飡教生解。故名声闻缘觉次胜。从义立目。缘者是义。于缘得解。名为缘觉。菩萨最上。就行为名。以修自利利他道故。名道众生（文）
>
> 开会事
>
> 华玄第四云。开三显一者。开昔三是方便。显今一是真实（文）次上释云。问。会有几种。答。自有融会称会自有会归称会。若会归称会。如向所明也。融会称会者。既说三归一竟。即疑云。三若归一。何故说三。是故释言。昔以方便故说三。今以如实故说一。此是融会今昔三一之义。亦名会也（文）（已上里书）
>

玄。而龙树开大品为二道。前明波若道。等者。游意曰。波若六十六品辨于实慧。无尽品已去二十四品明方便慧（初从序品毕至嘱累品六十六品也）

>
> 里书云
>
>
> 此之二道即是法身父母事。
>
> 名玄云。智度菩萨母。方便以为父（文）同略述云。菩萨法身由三慧生（文）
>
> 玄云般若既照空即能鉴有事。
>
> 大品疏第三云。二乘在实不能度众生。菩萨在实慧能度众生。只用毕竟空慧度众生。何故尔。二慧不二。二境亦不二。故色境即空空即色境不二。智二不二实。常修万行度众生。只修万行是实相。实相不乖度众生。若二乘不能实慧度众生。则空有二。便是取舍生灭观。菩萨空有不二故。是无取舍。无生灭观也（文）仁王经上卷二谛品云。大王。菩萨摩诃萨于第一义中常照二谛化众生（文）同疏中卷云。言菩萨于第一义中常照二谛化众生者。于中道实谛中常照空有二谛化众生。○旧云。第一义不说是俗何言（文）意云。于不二体上而起二用。故其无碍。无碍故空智照有。有智照空云耳（已上里书）
>

> 中论事
>
> 四论玄第十成坏义云。今中观论具存彼音。应云田地阿那罗优婆提舍。田地亦云地。翻为中。阿那罗此云观。论如上论。故名中观论也（文）言如上说者。次上释云。优婆提舍翻为论（文）（已上里书）
>

玄。如中论申二谛还以二谛为宗者。谓以八不申如来二谛教故。中论疏曰。以众圣托二慧而生二慧。由二谛而发二谛。因八不而正。即知八不为众教之宗归。群圣之源本。

玄。故智度论云譬如金为体等者。中论疏曰。智度论云。譬如金为巧物。离金无巧物。离巧物无金。而有金巧二义。金喻般若。巧喻沤和。故知唯一正观。义分权实。又曰。故用金为体。金上诸巧皆名方便。

>
> 里书云
>
>
> 非凡圣行事
>
> 中论疏记云。如维摩经中卷文殊问疾品。维摩诘言。若住不调伏心是愚人法。若住调伏心是声闻法。在生死不为污行。住于涅槃不永灭度是菩萨行。非凡夫行非贤圣行是菩萨行。疏主明云。若住不调伏心下明非调不调者。谓若能调不调两舍。心无所依。得正观者。始是调心法也。肇法师注曰。不调之称出自愚人。调伏之名出自声闻。大乘行者本无名相。欲言不调则同愚人。欲言调伏则同声闻。二者俱离乃应菩萨处中之行也。在于生死下注曰。欲言在生死生死不能污。欲言住涅槃而不复灭度。是以处中道而行者。非在生死非住涅槃也。罗什注曰。凡夫行者有三种。善不善无动行。无动行者。色无色界行也。上二界寿命劫数长久。外道以为有常不动义也。佛亦因世所名而名之。故云非凡夫行也。行三脱而不证。故云非贤圣行也。疏主云。凡圣两忘也（文）
>
> 智度论序云等事
>
> 睿法师作大智度论序云。夫万有本于生生而生生（卍论序有者字）不生。变化肇于物始而物始者无始。然则无生无始物之性也。生始不动于性而万有陈于外。悔吝生于内者其唯邪思乎。正觉有以见邪思之自起。故阿含为之作。知滞有之由惑。故般若为之鉴。然鉴本希夷津涯浩汗。理超文表趣绝思境。以言求之则乖其深。以智测之则失其旨。二乘所以颠沛于三藏。新学所以曝鳃龙门者。岂不然乎（文）（已上里书）
>

玄。具如二智中说者。大乘玄二智义曰。问。波若照诸法实相。沤和照实相诸法。即波若不照诸法。沤和不照实相。将非限局圣心失无碍妙用。答。般若为沤和之体。沤和是波若之用。体鉴实相。用照诸法。故开此二门。即智无不圆。照无不尽。若同照实相并鉴诸法。即二境不分。两慧相滥。问。旧说亦然。与今何异。答。般若体非不能照诸法。但用既照不烦般若照耳。若用既照诸法而体复照者。即一境二照亦应二境一智生。是故二慧不并照也。旧义般若不能照诸法。沤和不能照实相。虽复并观。智用恒别。即是格局圣心。封执二见。

>
> 里书云
>
>
> 自利利他俱利事
>
> 二谛章上卷云。言自利利他共利者。了世谛第一义谛发生方便实智名自利。了第一义谛世谛发生实方便智名利他。具了真俗二谛具生二智名共利也（文）
>
> 闻毕竟空如刀伤心事
>
> 中论疏记惠影师云。般若虽言其无而不伤其有。但以缘集假聚故名有。说为非无。无性故说为无。名为假有。不解此义故如刀伤心也（文）
>
> 方广道人事
>
> 二谛章上云。方广不识二谛者。未知此人何学。彼若小乘学。则推画起邪见（文）又云。若大乘学则闻大乘说起邪见。闻大乘说毕竟空。不知何因缘故空。若都毕竟空。云何分别有罪福报应等。若有罪福则不应空。推画空便起邪见（文）中论疏记云。此是方广部中所执道人。此人虽学大乘而失大乘旨。执之太过。执言一切法无问假实。生之与法皆常无。如菟角无也（文）述义中云。此一说部。所言似大所以为名。依四阿含作如是说（文）（已上里书）
>

玄。一者璎珞经佛母品明二谛不生不灭等者。璎珞经下曰。佛子。二谛义者。不一亦不二。不常亦不断。不来亦不去。不生亦不灭。而二相即圣智无二。无二故是诸佛菩萨智母。皎法师释曰。如是二谛相即不离。所以二智随境无二。是故无二之二谛境能为无二之二智母。以之故言无二。故是诸佛菩萨智母。

玄。关内昙影中论序云等者。疏记曰。有人言。关内者。长安之东方有关。从此关至长安。诸师皆名关旧。今谓不尔。从长安京于西北角。有玉门金城二关。指此中间云关内也。今举伪秦长安昙影旧说。

>
> 里书云
>
>
> 关内事
>
> 中论疏记第一（本）云。关内者。有人传云。四畿之内名为关内也。长安也。即京都也。长安之东方有关也。从此关至长安诸师名关旧。即睿师影师等也。今案。唐图云。从昆仑山流出一河名为黄河。此河以东有金城关。此关东北有五凉郡。彼有于一处名姑臧。一处名西凉州。今也三藏始至姑臧。睿师等于彼处受学业。彼之姑臧是关之内。故彼师等名为关内也（云云）言关中言关内。即一义也（已上里书）
>

> 即二谛是中道事
>
> 中论疏第二云。然离二谛无别中道。即因缘二谛名为中道。离二慧无别正观。即因缘二慧名为正观。故以二谛中道发生二慧正观。以得二慧正观。寂灭断常诸边。故有佛菩萨。所以二慧名为法身父母（文）
>
> 但得不二义事
>
> 意云。中道者是不二义也。俗谛非实有实无。故不二也。真谛非假有假无。故不二也。体中非真俗。故不二也。故以中道为宗。但得不二义失其二义也。又一义云。八不虽具三种中。以不二体中为本。故云不二也。大乘玄论迹义云。若是中论。以二谛所显中实当名（文）
>
> 名玄略述第三（本）云。旨归者不二中道也（文）玉篇云。支耳反。美味也意也（已上里书）
>

玄。答此有两义一者欲示佛法是中道故等者。二谛义私记曰。问。佛何故不增减而必说二谛耶。答。嘉祥中论玄云。有二义。一欲示佛法是中道故。等欲显佛法渐深。问。二义意何耶。答。初义意云。有世谛故不断。有真谛故不常。是故佛法中道。后意云。先说世谛因果浅法。后说非因果甚深法也。准之可知。

玄。又佛法渐深先说世谛因果教化等者。上明四义已。今是第五义也。初一句总标。次言先说世谛乃至成就得道智者。正明佛法渐深相。次言说第一义乃至则生断见者。显二谛不具足并前后不次之过。言是故具明二谛也者。总结五义也。

>
> 里书云
>
>
> 成就得道智事
>
> 成实论第十三立假名品云。若成就得道智慧乃可为说实法。如佛念言。罗睺罗比丘今能成就得道智慧。当为说实法。譬如癕熟坏之则易。生则难破。如是以世谛智令心调柔。然后当以第一义智坏（文）道藏疏可考之。意得道智慧可成就者为说空也（先既以世谛调伏。故易得意也）（已上里书）
>

玄。论云大分深义所谓空也等者。十二门疏曰。大分深义所谓空也下。第五结所解旨归。前虽解摩诃衍义。然摩诃衍有无量义。未知正释何义。是故今出所解旨归。故有此一章来也。就文为四。一标空体。二明空用。三结解释。四明解释之方。所言大分者。上以六义释大乘。然此论但解于大不释于小。今就大乘中更复简之。所言大者即上摩诃衍也。所言分者。大乘具含万德。而用正观为乘主。正观由实相而生。则实相为本。正观及万行为末。末即是有。本即是空。故大乘具含空有。今但释空之一分。问。约二谛是何谛耶。答。二谛者。大乘具含真俗。故为二分。今明空即是第一义也。深义者。前虽释一分。或可为末世钝根释浅近之分。是故次明深义。于深义中有无量门。未知释何深义。是故次云所谓空也。智度论释深奥品云。深奥者空是义。无生灭是其义。问。是何等空耶。答。一解云。是空三昧空。得此空观故令诸法空。又解云。是外所缘法空。故名空三昧。前解是智空。后释是境空。论主皆破之。离此二边说于中道。谓诸法因缘生。无有一定法故为空。何以故。因缘生法无自性。无自性故即毕竟空。毕竟空从本以来空非佛作。亦非余人作。诸佛为可度众生。说是毕竟空。是空相是一切法实体。故名为深。详论此意。非境非智。不观不缘。不因不果。百是不能是。百非不能非。非但是是不能是。非是亦不是。非但非非不能非。是非亦不能非。总而言之。横绝万法。竖超四句。故名甚深也。问。既得以空为第一义。第一义是甚深者。有是世谛。世谛应是浅耶。答。义正尔也。故中论四谛品云。世谛者。一切诸法本性空。而世间谓有。于世人是实。故名谛。则知以凡夫所见有是浅。圣人所知空为深也。若通达是义者。上释空体。今第二辨空用。若能解悟此空则生般若。般若生则导万行运出生死。故云通达。大乘六度皆备此不二二。故分境智为二。故说实相为所通达。般若为能通达。然实未曾能所亦非境智。问。通达大乘与具足六度何异。答。大乘据果。六度为因。以通达于空因果皆备。又通达大乘为总。具足六度为别。是故我今但解释空。第三结解释。有此利益。须但释之。解释空者下。第四明解释之方。

>
> 里书云
>
>
> 大分深义事
>
> 十二门论疏上卷云。论云大分深义。所谓空也。此空是实相之异名。般若之别称（文）又云。此论但明空义。云何释大乘耶。答此论明乘本。乘本若成乘义则立。言乘本者。所谓诸法实相。契斯实相则发生般若（文）准此等释若以合门言之。以真谛为实相。若以开门言之。以第三谛为实相（文）
>
> 宝窟上（末）云。大分深义所谓空也。若通达是义则通达大乘。具足六波罗蜜无所障碍。大分深义所谓空也。所谓乘性。通达是义谓通达大乘。即是乘得。具足六波罗蜜即是乘随也（文）惠达法师肇论序云。夫大分深义厥号本无。故建言宗旨。标乎实相（文）花玄第四云。摄大乘论有三。谓乘因乘缘乘得。乘因者谓真如佛性第一义空为乘因。乘缘谓万行。乘得即佛果（文）私云。准此等释。言大分深义者。真如实相欤。如胜鬘经所说一实谛也。所诠以一实智照一实谛。言以境智为宗欤。涅槃疏第十一云。若今一实谛者。则非二乘所得。非菩萨所得。但是佛所得也。今经明谛既尔。智复若为。解云。智亦然。一实谛对如实智。一实谛但佛所得非二乘菩萨所得。如实智亦然。但佛所得非二乘与菩萨所得。即会大智论云。如实智但是佛智也（文）（已上里书）
>

玄。最后邪见品云瞿昙大圣主等者。疏释曰。瞿昙大圣主下第二。推功于佛。所以推功者。自上已来横破万法。竖穷四句。物谓盖龙树自作非佛诚言。便于此论不生信受。是故今推功归佛。明上来之破皆是佛说非是我也。若不生信不信佛。乃至偈分为二。一者称叹。二者致敬。称叹为二。初叹人。两句叹法。瞿昙者此云泥土。即是性也。有二因缘。一者释迦先祖为王。厌世出家。事瞿昙仙人。时人呼师为大瞿昙。以资为小瞿昙。即从师姓也。次小瞿昙被害以后。大瞿昙以土和其血。分为两分。遂各生男女。自是已来有瞿昙姓称也。问。何故不云释迦而称瞿昙。答。瞿昙是本姓故也（长行）略说五见及六十二见者。此偏举外道见耳。

>
> 里书云
>
>
> 稽首礼事。百论疏上卷云。礼有三种。一者下礼。所谓揖也。二者中礼。四支着地。顶不载足也。三者上礼。一身之中头尊足卑。今以己之尊礼彼卑。盖是敬情之至。故是上礼（文）今云稽首礼者。是上礼也。
>
> 破内外事
>
> 中论序云。百论治外以闲邪。斯文杜内以流滞。大智释论之渊博。十二门观之精诣。寻斯四者。真若日月入怀无不朗然鉴彻矣（文）（已上里书）
>

玄。破尘品中等者。彼破尘品曰。外曰。色应现见信经故（修妒路）汝经言色名四大及四大造。造色分中色入所摄。是现见。汝云何言无现见色。内曰。四大非眼见。云何生现见（修妒路）地坚相。水湿相。火热相。风动相。是四大非眼见者。此所造应非现见。疏释曰。外曰色应现见信经故者（乃至）上破外道。今破内人（乃至）然提婆妙通内典。精解外经。故前引彼文以征其说。故云微尘非现见。外道洞知外典亦具揽内经。故今用内经以征提婆。若提婆遂信佛经则不应破色现见。若破色现见则自破内经。前已破外。今复破内。定是破法人也。问。外但应引内经。何故云信经也。答。然内外立义有异有同。彼谓内外两经明色是可见此义大同。是故可信。故云信经故。汝经言色名四大及四大造者（乃至）依毗昙正明从大造色。总有十一种色。谓五根五尘及以无作。就十一中。十种但是所造。触尘有二。坚湿暖动是于能造。饥渴涩滑轻重冷七触是于所造（乃至）今通牒十一种色义。故云色名四大及四大造。此出佛经。非毗昙偏用。俱舍论评数论义云。应用四大造色。破经部人尘成大义。造色分中色入所摄是现见者。能造四大但不可见。所造之中具有二种。若是色入此则可见。余并不可见。内曰。四大非现见。云何生现见。正破四大造色。问。论主云何对外而破内耶。答。此论正破外迷。傍洗内执。是故破内。又此论即是申佛随世俗说四大造尘。而因缘之造实无所造。内外但闻造名。不达其义。所以然者。佛明因缘造无所造。即是二谛故。所言皆实。诸小乘人但知造。不知无所造。既不知造无所造。亦不达无所造而造。故不达二谛。则是破于佛法。论主今示其造无所造。因世谛悟第一义。故有今破也。乃至破意者。将因征果也。能造大因是不可见。所造之色云何可见。如大论云。五指中无师子。共合不生师子。四大中无可见色。共合云何生可见色。

>
> 里书云
>
>
> 义章十二入义云。如毗昙说。谓坚湿暖动轻重涩滑冷饥渴等。坚是地大。湿是水大。暖是火大。动是风大。此四能造。后七所造。后七所造虽复四大所造。于中亦有增微。如杂心说。火风增故轻。地水增故重。地风增故涩。水火增故滑。水风增故冷。风增故饥。火增故渴（文）（已上里书）
>

玄。如立虚空常遍乃至立涅槃身智俱无。等者。百论破常品。破外道五种常法。谓时方虚空微尘涅槃是也。今举虚空涅槃略余三。故言乃至焉。故破常品疏云。此论始末破外道七种常义。初破神常。次破大有常。今此品破五种常。谓时方虚空微尘涅槃。但前虽破二种常。为成破神义及一异义。非正破常。今此品中正破五常。又云。问。外道辨常与佛法何异。答。佛法有大小乘。总有五常。小乘有三无为。即是三常。大乘长有真谛及以佛果故名五常。此品论者二同三异。谓虚空涅槃。内外大小同明是常。时方微尘但是外道所计之常。内说此三并是无常。问。此品破何等常。答。正破外道五种常法。傍破内人五种常义。此则收破二句不同。外道五常但破不收。内道五常有收有破。破能迷之情收所惑之教。就外道五常复有亦收亦破。望涅槃经盗牛之譬。外道偷得常名。不达常义。破其常义。收取常名。就破收中更二句。虚空涅槃亦破亦取。时微尘唯破不收也。问。若破涅槃常。佛经何故说涅槃耶。答。佛为对治生死故说是常。又非常无常。叹美为常。为欲引物。又涅槃有体有用。体非常无常。用具常无常。禀教人不识此义。故执于常堕在常见也（已上）所言立虚空常遍与外道同者。百论破常品曰。外曰。定有虚空法。常亦遍亦无分。一切处一切时信有故（修妒路）世人信一切处有虚空是故遍。信过去未来现在一切时有虚空是故常。疏释曰。就偈本为二。第一标章门。二释章门。标章门为三。一明虚空是有。简异成实。又简异计无虚空家。常者第二标常章门。简异毗昙有为虚空。所言遍者第三标遍章门。简异余不遍常。又简异计虚空是不遍者。无分明空体是一不可分为多分。简异计有多虚空者也。一切处下。第二解释三门。一切处逐近释遍及无分义。一切时释前常义。信有故释初定有虚空法。中论疏曰。佛真法身犹如虚空。若将常遍释虚空。明是外道虚空。虚空喻法身即是外道法身。问。毗昙成实所谈虚空如何。答百论疏曰。但释空体不同。一毗昙人云。有有为虚空无为虚空。成外世界及内身。有为虚空即是色法。二无为虚空如天汉等空。问。数人何故立虚空是有为。答。婆沙云。有去来故能容有故。当知是有。问。有为空与无为空何异。答。有为空是色故。二十一色中空是一色。无为空非色。有为空可见。无为空不可见（乃至）次成实论人明虚空一向是无法。三外道立空即如今文所说。中论疏（五）曰。毗昙明虚空有二。一者有为虚空。如众生身内及井穴门向等空。二无为虚空。鸟飞所不及处是也。成论明虚空是无法但是无为。所言立涅槃身智俱无与外道同者。百论破常品曰。外曰。有涅槃是若无（修妒路）若缚可缚方便三事无处是名涅槃。疏释曰。外曰。有涅槃是若无。第四立断无为涅槃。即是立无余也。外曰。有于身智故名为患。若灰身灭智此则无患。肇师立小乘涅槃义云。大患莫若于有身。故灭身以归无劳勤莫前于有智。故绝智以沦虚。中论疏曰释涅槃不同。外道七师。小乘二说。方等四计。外道七师者。一执涅槃与无烦恼不异。二计涅槃是无烦恼因。三立涅槃是无烦恼果。四明毕竟无处名为涅槃。此等如百论破常品说。次檀提婆罗门计于此身即是涅槃不须更灭。盖是明欲界为涅槃也。次阿罗罗计无想以为涅槃。此计色界为涅槃也。郁头蓝弗计非想为涅槃。此计无色界为涅槃也。此三外道以三有为涅槃。合前为七种也。小乘二师者。一毗昙。计无为为涅槃。是常是善本自有之。在烦恼外。后断烦恼。起得得之属于行者。二成实。明涅槃但是无法。非三性摄。从善因得义说为善。大乘四种。一者明涅槃体是世谛法。所以然者。陶练小智终成大觉。累无不寂。德无不圆。故涅槃名为有法。第二释云。以空为涅槃即是实相。实相名第一义谛。三释云。涅槃非真非俗。世谛是粗有。真谛为妙无涅槃异彼粗有。亦不同妙无。故出二谛外。四释云。四句内并非至极。超出四句方是涅槃。

玄。如破因中无果品说外道立于三相前后相生等者。如百论破因中无果品具说。繁故不引。譬喻部三刹那立三相。故言前后。萨婆多以有为必相扶共起故言一时。而毗昙师二说。一云。体同时用前后。二云。体用俱同时。但当生用时生用即强。余相用弱耳。又僧祇成实等不展辞相生义。今萨婆多是展转相生义。故云展转一时生。谓体相俱从他生故。中论疏曰。数人云。八相相扶共起则展转相生。又云。问。三相为一时为前后。答。譬喻部云。前生次住后灭。故三相前后。成实论文云。三有为法皆在现在。毗昙云。体即同时。用有前后。如三相与法必俱。法在未来。相亦未来。法起现在相亦现在。法谢过去相亦同谢。故有为法必与相俱。故言体即同时。而生用之时未有住用。住用之时生用已废。故用前后也。又云。萨婆多云。离法体外别有三相。故法体通三聚。而三相但是非色非心属行阴摄。成实僧祇等云。离法体外无别有相。即法起为生。法停为住。法谢称灭也。准此可知。

玄。故肇法师云邪辨逼真殆乱正道者。此语出百论序。序疏曰。邪辨逼真者二义。一逼斥真道。二逼似之逼。故下文云。殆乱正法。如精石乱于白玉好鍮似黄金。故外道立三宝。内教亦然。外道立二十五谛六七谛十六谛。内法亦然也。

玄。如虫食木偶得成字者。涅槃经第二哀叹品云。如虫食木有成字者。此虫不知是字非字。智人见之终不唱言是虫解字。亦不惊怪（文）涅槃疏第三云。师解云。虫何意食木。为欲觅食故。所以偶作此字。今外道说常亦尔。偶为觅食故。欺诳诈称张诳众生。故说此常。如虫食木偶成字也。虫食木成字。而虫不知是字非字。外道为觅食故说常。亦不识是常非常（文）

>
> 里书云
>
>
> 方言义私记云。冥慧与内同者。佛亦说常乐我净故也。外道以邪心横计常乐我净。是但破而不取。彼论常乐我净。冥智与外道相对。是取而不破（云云）（已上里书）
>


三论玄义检幽集第六


永享四年六月四日书写之毕。拟讲延海。

文明七年九月下旬比从师法印聪海相传毕。安乐坊顺宪。