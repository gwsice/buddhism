## 大般若波罗蜜多经卷第四百七十七

### 第二分正定品第八十一

尔时，具寿善现白佛言：“世尊，是诸菩萨摩诃萨为住正性定聚，为住不定聚耶？”

佛告善现：“是诸菩萨摩诃萨皆住正性定聚，非不定聚。”

具寿善现复白佛言：“是诸菩萨摩诃萨为住何等正性定聚？声闻乘耶？独觉乘耶？菩萨乘耶？”

佛告善现：“是诸菩萨摩诃萨皆住菩萨正性定聚，非住二乘正性定聚。”

具寿善现复白佛言：“是诸菩萨摩诃萨为何时住正性定聚？初发心耶？不退位耶？最后有耶？”

佛告善现：“是诸菩萨摩诃萨若初发心、若不退位、若最后有，皆住菩萨正性定聚。”

具寿善现复白佛言：“住正性定聚菩萨摩诃萨堕恶趣不？”

佛告善现：“住正性定聚菩萨摩诃萨决定不堕诸恶趣中。”

复告善现：“于意云何？第八、预流、一来、不还、阿罗汉、独觉堕恶趣不？”

善现对曰：“不也，世尊。”

佛告善现：“诸菩萨摩诃萨亦复如是，从初发心修行布施波罗蜜多乃至般若波罗蜜多，及余无量无边佛法，断诸恶法。由此因缘，堕诸恶趣，无有是处；生长寿天，亦无是处，谓于彼处诸胜善法不得现行。是菩萨摩诃萨若生边鄙，或生达絮、蔑戾车中，无有是处，谓于彼处不能修行殊胜善法，多起恶见不信因果，常乐习行诸秽恶业，不闻佛名、法名、僧名，亦无四众，谓苾刍、苾刍尼、邬波索迦、邬波斯迦。是菩萨摩诃萨生邪见家，无有是处，谓生彼家执著种种诸恶见趣，拨无妙行、恶行及果，不修诸善，乐作诸恶，故诸菩萨不生彼家。复次，善现，诸菩萨摩诃萨初发无上正等觉心，以胜意乐受行十种不善业道，无有是处。”

具寿善现复白佛言：“若菩萨摩诃萨从初发心成就如是功德善根，不生恶处，何以故如来每为众说自本生事多百千种，于中亦有生诸恶处，尔时善根为何所在？”

佛告善现：“诸菩萨摩诃萨不由秽业受恶趣身，但为饶益诸有情类，由故思愿而受彼身，是故不应引彼为难。”

复告善现：“于意云何？有诸独觉或阿罗汉，方便善巧如诸菩萨，成就殊胜方便善巧，受白象等傍生之身，见怨贼来欲为损害，便起无上安忍慈悲，欲令彼人得利乐故，自舍身命不害彼不？”

善现对曰：“诸独觉等无如是事。”

佛告善现：“由此因缘，当知菩萨为欲饶益诸有情故，为大慈悲速圆满故，虽现受种种傍生之身，而不为傍生过失所染。”

具寿善现复白佛言：“诸菩萨摩诃萨住何善根，为欲饶益诸有情故受傍生身？”

佛告善现：“诸菩萨摩诃萨有何善根不应圆满？然诸菩萨摩诃萨众为求无上正等菩提，一切善根皆应圆满，谓诸菩萨从初发心乃至安坐妙菩提座，无有善根不应圆满，要具圆满一切善法方得无上正等菩提。若一善法未能圆满而得无上正等菩提，无有是处。是故，菩萨从初发心乃至安坐妙菩提座，于其中间常学圆满一切善法，学已当得一切相智，永断一切习气相续，乃能证得一切智智。”

具寿善现复白佛言：“云何菩萨摩诃萨成就白法及真圣智，而生恶趣受傍生身？”

佛告善现：“于意云何？如来成就一切白法真圣智不？”

善现对曰：“如来成就一切白法及真圣智。”

佛告善现：“于意云何？如来化作傍生趣身，饶益有情作佛事不？”

善现对曰：“如来化作傍生趣身，饶益有情作诸佛事。”

佛告善现：“于意云何？如来化作傍生身时，是实傍生受彼苦不？”

善现对曰：“如来化作傍生身时，非实傍生，不受彼苦。”

佛告善现：“诸菩萨摩诃萨亦复如是，虽成白法及真圣智，而为成熟诸有情故，方便善巧受傍生身，如应成熟诸有情类。

“复次，善现，于意云何？有阿罗汉诸漏永尽，能化作身起诸事业，由彼事业能发生他欢喜心不？”

善现对曰：“有阿罗汉诸漏永尽，能化作身起诸事业，由彼事业能令他人生大欢喜。”

佛告善现：“诸菩萨摩诃萨亦复如是，虽成白法及真圣智，而为饶益诸有情故，方便善巧受恶趣身，如应成熟诸有情类；虽受彼身而不同彼受诸苦恼，亦复不为彼趣过失之所杂染。

“复次，善现，于意云何？有工幻师或彼弟子，幻作种种象、马等事，令众人见欢喜踊跃，于彼有实象、马等不？”

善现对曰：“于彼无实象、马等事。”

佛告善现：“诸菩萨摩诃萨亦复如是，虽成白法及真圣智，而为饶益诸有情故，现受种种傍生等身。虽受彼身而实非彼，亦不为彼过失所污。”

具寿善现复白佛言：“诸菩萨摩诃萨如是广大方便善巧，虽成就白法及真圣智，而为有情故受种种身，随其所应现作饶益。世尊，诸菩萨摩诃萨住何等法，能作如是方便善巧，虽受诸趣种种身形，而不为彼过失所污？”

佛告善现：“诸菩萨摩诃萨住深般若波罗蜜多，能作如是方便善巧。由斯方便善巧力故，虽往十方殑伽沙等诸佛世界现种种身，利益安乐彼有情类，而于其中不起染著。所以者何？是菩萨摩诃萨于一切法都无所得，谓都不得能染、所染及染因缘。所以者何？以一切法自性空故。善现，当知空不能染著空，空亦不能染著余法，亦无余法能染著空。所以者何？空中空性尚不可得，况有余法而可得者？如是名为不可得空。诸菩萨摩诃萨安住此中，能证无上正等菩提，为诸有情常作饶益。”

具寿善现复白佛言：“诸菩萨摩诃萨为但安住甚深般若波罗蜜多，能作如是方便善巧，为亦安住诸余法耶？”

佛告善现：“岂有余法非深般若波罗蜜多之所摄受？而汝今者生如是疑？”

具寿善现复白佛言：“甚深般若波罗蜜多既自性空，云何可说甚深般若波罗蜜多摄一切法？非于空中可说有法摄与不摄。”

佛告善现：“岂不诸法诸法性空？”

善现对曰：“如是，如是。”

佛告善现：“若一切法一切法性空，岂不空中摄一切法？”

善现对曰：“如是，如是。”

佛告善现：“由此因缘，甚深般若波罗蜜多摄一切法。当知菩萨住深般若波罗蜜多，能作如是方便善巧。”

尔时，具寿善现白佛言：“世尊，云何菩萨摩诃萨行深般若波罗蜜多时，安住诸法自性空中，引发神通波罗蜜多，安住神通波罗蜜多，能往十方殑伽沙等诸佛世界，供养恭敬诸佛世尊，于诸佛所听受正法，种植无量殊胜善根？”

<a name="jia-ming-zi-xing-kong"></a>佛告善现：“诸菩萨摩诃萨行深般若波罗蜜多时，遍观十方殑伽沙等诸佛世界及诸佛众并所说法自性皆空，唯有世俗假说名字说为世界、佛众及法，如是世俗假说名字亦自性空。

“善现当知，若十方界及诸佛众并所说法假说名字自性不空，则所说空应成一分；以所说空非成一分故，一切法自性皆空，其理周圆无二无别。诸菩萨摩诃萨行深般若波罗蜜多时，由遍观空方便善巧，引发神通波罗蜜多，安住神通波罗蜜多，便能引发天眼、天耳、神境、他心、宿住、随念及知漏尽微妙通慧。

“善现当知，诸菩萨摩诃萨非离神通波罗蜜多，有能自在成熟有情、严净佛土，证得无上正等菩提。是故神通波罗蜜多是菩提道。诸菩萨摩诃萨皆依此道求趣无上正等菩提，于求趣时能自圆满一切善法，亦能教他修诸善法；虽作是事，而于善法都无执著。所以者何？是菩萨摩诃萨知诸善法皆自性空。非自性空有所执著，若有执著则有爱味；由无执著亦无爱味，自性空中无爱味故，能味、所味及味因缘于空法中不可得故。

“善现当知，诸菩萨摩诃萨行深般若波罗蜜多时，安住神通波罗蜜多，引发天眼清净过人，用此天眼观一切法自性皆空。见一切法自性空故，不依法相造作诸业；虽为有情说如是法，而亦不得诸有情相及彼施设。是菩萨摩诃萨以无所得而为方便，引发菩萨殊胜神通，用此神通作所应作一切事业。

“是菩萨摩诃萨以极清净过人天眼，遍观十方殑伽沙等诸佛世界；见已引发神境智通，往彼饶益诸有情类，或以布施波罗蜜多乃至般若波罗蜜多而作饶益，或以四念住乃至八圣道支而作饶益，或以四静虑、四无量、四无色定而作饶益，或以八解脱乃至十遍处而作饶益，或以空、无相、无愿解脱门而作饶益，或以诸余殊胜善法而作饶益，或以声闻、独觉、菩萨及诸佛法而作饶益。

“是菩萨摩诃萨于十方界，若见有情多悭贪者，深生怜愍，说如是法：‘汝等有情当行布施！诸悭贪者受贫穷苦，由贫穷故无有威德，不能自益，况能益他？是故汝等当勤行施，既自安乐亦安乐他。勿以贫穷更相食啖，俱不解脱诸恶趣苦。’

“若见有情毁犯净戒，深生怜愍，说如是法：‘汝等有情当持净戒！诸破戒者受恶趣苦，破戒之人无有威德，不能自益，况能益他？破戒因缘堕三恶趣，受苦异熟楚毒难忍，不能自救，况能救他？是故汝等当持净戒，不应容纳破戒之心经刹那顷，况经多时？勿自纵心，后生忧悔。’

“若见有情更相忿恚，展转结恨互相损恼，深生怜愍，说如是法：‘汝等有情当修安忍，勿相瞋忿结恨相害！诸忿恨心不顺善法，增长恶法招现衰损。汝等由此忿恨心故，身坏命终当堕恶趣，受诸极苦难有出期。是故汝等不应容纳忿恨之心经刹那顷，何况令其长时相续？汝等今者展转相缘，应起慈心作饶益事。’

“若见有情懒惰懈怠，深生怜愍，说如是法：‘汝等有情当勤精进，勿于善法懒惰懈怠！诸懈怠者，于诸善法及诸胜事，皆不能成。汝等由斯，堕诸恶趣受无量苦。是故汝等不应容纳懈怠之心经刹那顷，何况令其长时相续？’

“若见有情失念散乱，心不寂静，深生怜愍，说如是法：‘汝等有情当修静虑，勿生失念散乱之心！如是之心不顺善法，增长恶法招现衰损。汝等由此身坏命终，堕诸恶趣受无量苦。是故汝等不应容纳失念散乱相应之心经刹那顷，何况令其长时相续？’

“若见有情愚痴恶慧，深生怜愍，说如是法：‘汝等有情当修胜慧，勿起恶慧！起恶慧者，于诸善趣尚不能往，况得解脱？汝等由此恶慧因缘，堕诸恶趣受无量苦。是故汝等不应容纳愚痴恶慧相应之心经刹那顷，何况令其长时相续？’

“若见有情多贪欲者深生怜愍，方便令其修不净观。若见有情多瞋恚者深生怜愍，方便令其修慈悲观。若见有情多愚痴者深生怜愍，方便令其修缘起观。若见有情多憍慢者深生怜愍，方便令其修界分别观。若见有情多寻伺者深生怜愍，方便令其修持息念。若见有情失正道者深生怜愍，方便教导令入正道，谓声闻道、或独觉道、或如来道，方便为彼说如是法：‘汝等所执皆自性空，非空法中可有所执，以无所执为空相故。’

“如是，善现，诸菩萨摩诃萨行深般若波罗蜜多时，安住神通波罗蜜多，方能自在宣说正法，利益安乐诸有情类。善现当知，若菩萨摩诃萨远离神通波罗蜜多，不能自在宣说正法，与诸有情作饶益事。善现当知，如鸟无翅，不能自在飞翔虚空远有所至；诸菩萨摩诃萨亦复如是，若无神通波罗蜜多，不能自在宣说正法，与诸有情作饶益事。是故，善现，诸菩萨摩诃萨行深般若波罗蜜多时，应引发神通波罗蜜多；若引发神通波罗蜜多，即能自在宣说正法，随意利乐诸有情类。

“善现当知，诸菩萨摩诃萨以极清净过人天眼，遍观十方殑伽沙等诸佛世界，及观生彼诸有情类；见已引发神境智通，经须臾间往到彼界，以他心智如实了知彼诸有情心、心所法，随其所应为说法要，谓说布施波罗蜜多乃至般若波罗蜜多，或说四念住乃至八圣道支，或说四静虑、四无量、四无色定，或说八解脱乃至十遍处，或说空、无相、无愿解脱门，或说一切陀罗尼门、三摩地门，或说内空乃至无性自性空，或说真如乃至不思议界，或说苦、集、灭、道圣谛，或说因缘乃至增上缘，或说从缘所生诸法，或说无明乃至老死，或说种种蕴、处、界门，或说声闻道、或说独觉道、或说菩萨道、或说菩提、或说涅槃，令彼有情闻是法已，皆获殊胜利益安乐。

“是菩萨摩诃萨以极清净过人天耳，能闻一切人非人声；由此天耳，遍闻十方殑伽沙等诸佛世界一切如来、应、正等觉所说正法，闻已受持思惟义趣，随所闻法能为有情如实宣说，或说布施波罗蜜多乃至般若波罗蜜多，广说乃至或说菩提、或说涅槃，令彼有情闻是法已，皆获殊胜利益安乐。

“是菩萨摩诃萨以极清净他心智通，如实了知诸有情类心、心所法，随其所应为说法要，谓说布施波罗蜜多乃至般若波罗蜜多，广说乃至或说菩提、或说涅槃，令彼有情闻是法已，皆获殊胜利益安乐。

“是菩萨摩诃萨以净宿住随念智通，能忆自他诸本生事；由此宿住随念智通，如实念知过去诸佛及弟子众名等差别。若诸有情乐闻过去诸宿住事而得益者，便为宣说诸宿住事，因斯方便为说正法，谓说布施波罗蜜多乃至般若波罗蜜多，广说乃至或说菩提、或说涅槃，令彼有情闻是法已，皆获殊胜利益安乐。

“是菩萨摩诃萨以极迅速神境智通，往到十方殑伽沙等诸佛世界，亲近供养诸佛世尊，于诸佛所种诸善根，还来本土为有情说诸佛土事，因斯方便为说正法，谓说布施波罗蜜多乃至般若波罗蜜多，广说乃至或说菩提、或说涅槃，令诸有情闻是法已，皆获殊胜利益安乐。

“是菩萨摩诃萨以随所得漏尽智通，如实了知诸有情类漏尽未尽，亦如实知漏尽方便，为未尽者宣说法要，谓说布施波罗蜜多乃至般若波罗蜜多，广说乃至或说菩提、或说涅槃，令诸有情闻是法已，皆获殊胜利益安乐。

“如是，善现，诸菩萨摩诃萨行深般若波罗蜜多时，应引发神通波罗蜜多。是菩萨摩诃萨修习神通波罗蜜多得圆满故，随意所乐受种种身，不为苦乐过失所染；如佛化身虽能施作种种事业，而不为彼苦乐过失之所杂染。

“如是，善现，诸菩萨摩诃萨行深般若波罗蜜多时，应游戏神通波罗蜜多；若游戏神通波罗蜜多，则能成熟有情、严净佛土，疾证无上正等菩提。善现当知，若菩萨摩诃萨不成熟有情、严净佛土，终不能得所求无上正等菩提。所以者何？诸菩萨摩诃萨若未圆满菩提资粮，必不能证所求无上正等菩提。”

具寿善现白言：“世尊，何等名为诸菩萨摩诃萨菩提资粮，诸菩萨摩诃萨圆满如是菩提资粮，方能证得所求无上正等菩提？”

佛告善现：“一切善法皆是菩萨菩提资粮。”

具寿善现复白佛言：“何等名为一切善法？”

佛告善现：“诸菩萨摩诃萨从初发心修行布施波罗蜜多乃至般若波罗蜜多，于中都无分别执著，谓作是念：‘此是布施乃至般若，由此、为此而修布施乃至般若。’是三分别执著都无，知一切法自性空故。由此所修布施等六波罗蜜多，能自饶益，亦能饶益一切有情，令出生死证涅槃故，说为善法，亦名菩萨菩提资粮，亦名菩萨摩诃萨道。过去、未来、现在菩萨摩诃萨众行此道故，已得、当得、今得无上正等菩提，亦令有情已、当、今度生死大海得涅槃乐。

“复次，善现，诸菩萨摩诃萨从初发心修行四念住乃至八圣道支，安住内空乃至无性自性空，安住真如乃至不思议界，安住苦、集、灭、道圣谛，修行四静虑、四无量、四无色定，修行八解脱乃至十遍处，修行空、无相、无愿解脱门，修行菩萨摩诃萨地，修行一切陀罗尼门、三摩地门，修行如来十力乃至十八佛不共法，修行无忘失法、恒住舍性，修行一切智、道相智、一切相智，于中都无分别执著，谓作是念：‘此是四念住乃至一切相智，由此、为此而修四念住乃至一切相智。’是三分别执著都无，知一切法自性空故。由此所修四念住乃至一切相智，能自饶益，亦能饶益一切有情，令出生死得涅槃故，说为善法，亦名菩萨菩提资粮，亦名菩萨摩诃萨道。过去、未来、现在菩萨摩诃萨众行此道故，已得当得今得无上正等菩提，亦令有情已当今度生死大海得涅槃乐。

“善现当知，复有无量诸菩萨众所修功德皆名善法，亦名菩萨菩提资粮，亦名菩萨摩诃萨道。诸菩萨摩诃萨要修如是诸胜善法令极圆满，方能证得一切智智；要已证得一切智智，乃能无倒转正法轮，令诸有情究竟安乐。”

### 第二分佛法品第八十二

尔时，具寿善现白佛言：“世尊，若此诸善法是菩萨法者，复有何等是佛法耶？”

佛告善现：“即菩萨法亦是佛法。谓诸菩萨于一切法觉一切相，由此当得一切相智，永断一切习气相续。若诸如来、应、正等觉，于一切法以一刹那相应妙慧现等觉已，证得无上正等菩提。善现，是名菩萨与佛二法差别，如二圣者虽俱是圣，而有行向、住果差别，所成就法非无有异。

“如是，善现，若无间道中行于一切法，未离暗障、未到彼岸、未得自在、未得果时，名为菩萨。若解脱道中行于一切法，已离暗障、已到彼岸、已得自在、已得果时，乃名为佛。是为菩萨与佛有异，由位有异法非无别，而不可说法性有异。”

具寿善现复白佛言：“若一切法自相皆空，自相空中如何得有种种差别，谓此是地狱，此是傍生，此是鬼界，此是人，此是天，此是种性地，此是第八地，此是预流，此是一来，此是不还，此是阿罗汉，此是独觉，此是菩萨，此是如来？世尊，如是所说补特伽罗既不可得，彼所造业亦不可得；如所造业既不可得，彼异熟果亦不可得。”

佛告善现：“如是，如是，如汝所说，一切法自相空，自相空中补特伽罗既无所有，业果异熟亦无所有，无所有中无差别相。然诸有情于一切法自相空理不如实知，造作诸业或善或恶，由于善业造作增长生人天中，由于恶业造作增长堕三恶趣，于善业中由于定业造作增长生于色界或无色界。由此因缘，诸菩萨摩诃萨修行布施波罗蜜多乃至般若波罗蜜多，安住内空乃至无性自性空，安住真如乃至不思议界，安住苦、集、灭、道圣谛，修行四念住乃至八圣道支，修行四静虑、四无量、四无色定，修行八解脱乃至十遍处，修行空、无相、无愿解脱门，修行极喜地乃至法云地，修行一切陀罗尼门、三摩地门，修行五眼、六神通，修行如来十力乃至十八佛不共法，修行无忘失法、恒住舍性，修行一切智、道相智、一切相智。

“善现，诸菩萨摩诃萨于如是等菩提分法，无间无缺修令圆满；既圆满已，便能引发近助菩提金刚喻定，证得无上正等菩提，与诸有情作大饶益常无失坏，无失坏故令诸有情解脱生死诸苦恼事。”

具寿善现复白佛言：“佛得无上正等觉已，为得诸趣生死法不？”

佛言：“不也。”

具寿善现复白佛言：“佛得无上正等觉已，为得黑业、白业、黑白业、非黑白业不？”

佛言：“不也。”

具寿善现复白佛言：“若佛不得诸趣生死及业差别，如何施设此是地狱，此是傍生，此是鬼界，此是人，此是天，此是种性地，此是第八地，此是预流，此是一来，此是不还，此是阿罗汉，此是独觉，此是菩萨，此是如来？”

佛告善现：“诸有情类自知诸法自相空不？”

善现对曰：“不也，世尊。”

佛告善现：“若诸有情自知诸法自相空者，诸菩萨摩诃萨便于无上正等菩提不应求证，方便善巧拔诸有情恶趣生死；以诸有情不知诸法自相空故，流转诸趣受无量苦，是故菩萨从诸佛所闻一切法自相空已，为欲饶益诸有情故，求证无上正等菩提，方便善巧拔诸有情恶趣生死。

“善现当知，诸菩萨摩诃萨常作是念：‘非一切法实有自相，如诸愚夫异生所执，然彼分别颠倒力故，非实有中起实有想，谓无我中起于我想，无有情中起有情想，广说乃至无见者中起见者想，于无色中起于色想，无受、想、行、识中起受、想、行、识想，乃至一切有为法中虚妄分别颠倒力故，非实谓实，非有执有，由斯造作身、语、意业，不能解脱恶趣生死。我当拔济，令得解脱。’是菩萨摩诃萨作此念已，行深般若波罗蜜多，以诸善法摄在其中，无倒修行诸菩萨行，渐次圆满菩提资粮；菩提资粮得圆满已，证得无上正等菩提。得菩提已，为诸有情宣说开示分别建立四圣谛义，谓此是苦圣谛，此是苦集圣谛，此是苦灭圣谛，此是趣苦灭道圣谛。复以一切菩提分法，依通达智摄在如是四圣谛中；复依一切菩提分法，以微妙智施设建立佛、法、僧宝。由此三宝出现世间，诸有情类解脱生死。若诸有情不能归信佛、法、僧宝，造作诸业轮回诸趣受苦无穷，故应归依佛、法、僧宝。”

具寿善现复白佛言：“为由苦、集、灭、道圣谛，诸有情类得般涅槃？为由苦、集、灭、道圣智，诸有情类得般涅槃？”

佛告善现：“非由苦、集、灭、道圣谛，诸有情类得般涅槃；非由苦、集、灭、道圣智，诸有情类得般涅槃。善现，我说四圣谛平等性即是涅槃，如是涅槃不由苦、集、灭、道谛得，不由苦、集、灭、道智得，但由般若波罗蜜多证平等性名得涅槃。”

具寿善现复白佛言：“何等名为苦、集、灭、道平等性耶？”

佛告善现：“若于是处无苦、集、灭、道谛，无苦、集、灭、道智，名四圣谛平等之性，此平等性即四圣谛。所有真如、法界、法性、不虚妄性、不变异性、平等性、离生性、法定、法住、实际、虚空界、不思议界，若佛出世、若不出世，性相常住，无失坏、无变易，如是名为苦、集、灭、道平等之性。诸菩萨摩诃萨行深般若波罗蜜多时，为欲随觉此四圣谛平等性故行深般若波罗蜜多。若能随觉此四圣谛平等性时，名真随觉一切圣谛，疾证无上正等菩提。”

具寿善现复白佛言：“云何菩萨摩诃萨行深般若波罗蜜多时，为欲随觉此四圣谛平等性故行深般若波罗蜜多。若能随觉此四圣谛平等性时，名真随觉一切圣谛，不堕声闻、独觉等地，趣入菩萨正性离生？”

佛告善现：“诸菩萨摩诃萨行深般若波罗蜜多时，无有少法不如实见；于一切法如实见时，于一切法都无所得；于一切法无所得时，则如实见一切法空，谓如实见四谛所摄及所不摄诸法皆空；如是见时，能入菩萨正性离生；由能入菩萨正性离生故，便住菩萨种性地中；既住菩萨种性地中，则能决定不从顶堕。若从顶堕，应堕声闻或独觉地。是菩萨摩诃萨安住菩萨种性地中，起四静虑及四无量、四无色定。是菩萨摩诃萨安住如是奢摩他地，便能决择一切法性，及随觉悟四圣谛理。尔时，菩萨虽遍知苦而能不起缘执苦心，虽永断集而能不起缘执集心，虽能证灭而能不起缘执灭心，虽能修道而能不起缘执道心，但起随顺趣向临入无上正等菩提之心，如实观察诸法实相。”

具寿善现复白佛言：“是菩萨摩诃萨云何观察诸法实相？”

佛告善现：“是菩萨摩诃萨观一切法无不皆空，是为观察诸法实相。”

具寿善现复白佛言：“是菩萨摩诃萨云何观察诸法皆空？”

佛告善现：“是菩萨摩诃萨于一切法如实观察皆自相空，如是观察诸法皆空。是菩萨摩诃萨以如是相毗钵舍那，如实观见诸法皆空，都不见有诸法自性可住彼性证得无上正等菩提。所以者何？诸佛无上正等菩提及一切法，皆以无性而为自性，所谓色乃至识皆以无性而为自性，眼处乃至意处亦以无性而为自性，色处乃至法处亦以无性而为自性，眼界乃至意界亦以无性而为自性，色界乃至法界亦以无性而为自性，眼识界乃至意识界亦以无性而为自性，眼触乃至意触亦以无性而为自性，眼触为缘所生诸受乃至意触为缘所生诸受亦以无性而为自性，地界乃至识界亦以无性而为自性，因缘乃至增上缘亦以无性而为自性，从缘所生诸法亦以无性而为自性，无明乃至老死亦以无性而为自性，布施波罗蜜多乃至般若波罗蜜多亦以无性而为自性，内空乃至无性自性空亦以无性而为自性，真如乃至不思议界亦以无性而为自性，苦、集、灭、道圣谛亦以无性而为自性，四念住乃至八圣道支亦以无性而为自性，四静虑、四无量、四无色定亦以无性而为自性，八解脱乃至十遍处亦以无性而为自性，空、无相、无愿解脱门亦以无性而为自性，净观地乃至如来地亦以无性而为自性，极喜地乃至法云地亦以无性而为自性，一切陀罗尼门、三摩地门亦以无性而为自性，五眼、六神通亦以无性而为自性，如来十力乃至十八佛不共法亦以无性而为自性，三十二大士相、八十随好亦以无性而为自性，无忘失法、恒住舍性亦以无性而为自性，一切智、道相智、一切相智亦以无性而为自性，预流果乃至独觉菩提亦以无性而为自性，一切菩萨摩诃萨行亦以无性而为自性，诸佛无上正等菩提亦以无性而为自性。如是无性，非诸佛作，非独觉作，非菩萨作，非声闻作，亦非住果、行向者作。但为有情于一切法不知不见如实皆空故，诸菩萨摩诃萨众行深般若波罗蜜多方便善巧，如自所觉为诸有情如实宣说，令离执著解脱一切生老病死，得般涅槃究竟安乐。”