## 大般若波罗蜜多经卷第四百七十八

### 第二分无事品第八十三

尔时，具寿善现白佛言：“世尊，若一切法皆以无性而为自性，如是无性，非诸佛作，非独觉作，非菩萨作，非声闻作，亦非住果、行向者作，云何施设诸法有异？谓此是地狱，此是傍生，此是鬼界，此是人，此是四大王众天乃至他化自在天，此是梵众天乃至色究竟天，此是空无边处天乃至非想非非想处天，此是预流，此是一来，此是不还，此是阿罗汉，此是独觉，此是菩萨，此是如来？由此业故施设地狱，由此业故施设傍生，由此业故施设鬼界，由此业故施设于人，由此业故施设四大王众天乃至他化自在天，由此业故施设梵众天乃至色究竟天，由此业故施设空无边处天乃至非想非非想处天，由此法故施设预流、一来、不还，由此法故施设阿罗汉，由此法故施设独觉，由此法故施设菩萨，由此法故施设如来？

“世尊，无性之法定无作用，云何可言：由如是业生于地狱，由如是业生于傍生，由如是业生于鬼界，由如是业生于人中，由如是业生四大王众天乃至他化自在天，由如是业生梵众天乃至色究竟天，由如是业生空无边处天乃至非想非非想处天，由如是法得预流果，由如是法得一来果，由如是法得不还果，由如是法得阿罗汉果，由如是法得独觉菩提，由如是法入菩萨位行菩萨道，由如是法得一切相智名佛世尊，令诸有情解脱生死？”

佛告善现：“如是，如是，如汝所说，无性法中不可施设诸法有异，无业、无果亦无作用。但诸愚夫不了圣法毗奈耶故，不如实知诸法皆以无性为性，愚痴颠倒发起种种身、语、意业，随业差别受种种身。依如是身品类差别，施设地狱、傍生、鬼界、若人、若天乃至非想非非想处。为欲济拔如是愚夫愚痴颠倒受生死苦，施设圣法及毗奈耶分位差别，依此分位施设预流乃至独觉、菩萨、如来。然一切法皆以无性而为自性，无性法中实无异法，无业、无果亦无作用，无性之法常无性故。

“复次，善现，如汝所说‘无性之法定无作用，云何可言由如是法得预流果，广说乃至由如是法得一切智名佛世尊，令诸有情脱生死？’者，于意云何？诸所修道是无性不？诸预流果、一来、不还、阿罗汉果、独觉菩提及菩萨道一切相智是无性不？”

善现对曰：“如是，如是，诸所修道广说乃至一切相智皆是无性。”

佛告善现：“于意云何？无性法为能得无性法不？”

善现对曰：“不也，世尊。”

佛告善现：“无性及道，是一切法皆非相应非不相应，无色、无见、无对、一相，所谓无相。愚夫异生愚痴颠倒，于无相法起有法想执著五蕴，于无常中起于常想，于诸苦中起于乐想，于无我中起于我想，于不净中起于净想，于无性法执著有性。由此菩萨摩诃萨众行深般若波罗蜜多方便善巧，济拔如是诸有情类，令离颠倒虚妄分别，方便安置无相法中，令勤修学解脱生死，证得毕竟常乐涅槃。”

具寿善现复白佛言：“愚夫异生所执著事，颇有真实而非虚妄，彼执著已造作诸业，由是因缘沉沦诸趣，不能解脱生死苦不？”

佛告善现：“愚夫异生所执著事乃至无有如细毛端可说真实而非虚妄！彼执著已造作诸业，由是因缘沉沦诸趣，不能解脱生死众苦，唯有虚妄颠倒执著。吾今为汝广说譬喻，重显斯义令其易了。诸有智者由诸譬喻，于所说义能生正解。

“善现，于意云何？梦中见人受五欲乐，梦中颇有少分实事，可令彼人受欲乐不？”

善现对曰：“梦所见人尚非实有，况有实事可令彼人受五欲乐？”

佛告善现：“于意云何？颇有诸法，若善若非善、若有记若无记、若有漏若无漏、若世间若出世间、若有为若无为，非如梦中所见事不？”

善现对曰：“定无有法，若善若非善、若有记若无记、若有漏若无漏、若世间若出世间、若有为若无为，非如梦中所见事者。”

佛告善现：“于意云何？梦中颇有真实诸趣于中往来生死事不？”

善现对曰：“不也，世尊。”

佛告善现：“于意云何？梦中颇有真实修道，依彼修道有离杂染得清净不？”

善现对曰：“不也，世尊。所以者何？梦所见法都无实事，非能施设、非所施设，修道尚无，况依修道有离杂染及得清净？”

佛告善现：“于意云何？明镜等中所现众像，为有实事可依造业，由所造业或堕地狱、或堕傍生、或堕鬼界、或生人中、或生天上受苦乐不？”

善现对曰：“明镜等中所现众像，都无实事但诳愚童，如何可依造作诸业，由所造业或堕恶趣、或生人天受诸苦乐？”

佛告善现：“于意云何？众像颇有真实修道，依彼修道有离杂染得清净不？”

善现对曰：“明镜等像都无实事，非能施设、非所施设，修道尚无，况依修道有离杂染及得清净？”

佛告善现：“于意云何？山谷等中所发诸响，为有实事可依造业，由所造业或堕地狱、或堕傍生、或堕鬼界、或生人中、或生天上受苦乐不？”

善现对曰：“山谷等中所发诸响，都无实事但诳愚童，如何可依造作诸业，由所造业或堕恶趣、或生人天受诸苦乐？”

佛告善现：“于意云何？诸响颇有真实修道，依彼修道有离杂染得清净不？”

善现对曰：“不也，世尊。所以者何？山谷等响都无实事，非能施设、非所施设，修道尚无，况依修道有离杂染及得清净？”

佛告善现：“于意云何？诸阳焰中现似水等，为有实事可依造业，由所造业或堕地狱、或堕傍生、或堕鬼界、或生人中、或生天上受苦乐不？”

善现对曰：“诸阳焰中所现水等，都无实事但诳愚童，如何可依造作诸业，由所造业或堕恶趣、或生人天受诸苦乐？”

佛告善现：“于意云何？诸阳焰中水等颇有真实修道，依彼修道有离杂染得清净不？”

善现对曰：“不也，世尊。所以者何？阳焰水等都无实事，非能施设、非所施设，修道尚无，况依修道有离杂染及得清净？”

佛告善现：“于意云何？诸光影中所现色相，为有实事可依造业，由所造业或堕地狱、或堕傍生、或堕鬼界、或生人中、或生天上受苦乐不？”

善现对曰：“诸光影中所现色相，都无实事但诳愚童，如何可依造作诸业，由所造业或堕恶趣、或生人天受诸苦乐？”

佛告善现：“于意云何？诸光影中色相颇有真实修道，依彼修道有离杂染得清净不？”

善现对曰：“不也，世尊。所以者何？光影色相都无实事，非能施设、非所施设，修道尚无，况依修道有离杂染及得清净？”

佛告善现：“于意云何？幻师幻作象、马、车、步四种勇军，或复幻作牛、羊、男、女及余种种甚希有事，此幻象等为有实事可依造业，由所造业或堕地狱、或堕傍生、或堕鬼界、或生人中、或生天上受苦乐不？”

善现对曰：“幻象、马等都无实事但诳愚童，如何可依造作诸业，由所造业或堕恶趣、或生人天受诸苦乐？”

佛告善现：“于意云何？幻事颇有真实修道，依彼修道有离杂染得清净不？”

善现对曰：“不也，世尊。所以者何？幻象、马等都无实事，非能施设、非所施设，修道尚无，况依修道有离杂染及得清净？”

佛告善现：“于意云何？能变化者所化作身，此所化身为有实事可依造业，由所造业或堕地狱、或堕傍生、或堕鬼界、或生人中、或生天上受苦乐不？”

善现对曰：“诸变化身都无实事，如何可依造作诸业，由所造业或堕恶趣、或生人天受诸苦乐？”

佛告善现：“于意云何？化身颇有真实修道，依彼修道有离杂染得清净不？”

善现对曰：“不也，世尊。所以者何？诸变化身都无实事，非能施设、非所施设，修道尚无，况依修道有离杂染及得清净？”

佛告善现：“于意云何？寻香城中所现物类，为有实事可依造业，由所造业或堕地狱、或堕傍生、或堕鬼界、或生人中、或生天上受苦乐不？”

善现对曰：“寻香城中所现物类都无实事，如何可依造作诸业，由所造业或堕恶趣、或生人天受诸苦乐？”

佛告善现：“于意云何？寻香城中物类颇有真实修道，依彼修道有离杂染得清净不？”

善现对曰：“不也，世尊。所以者何？寻香城中所现物类都无实事，非能施设、非所施设，修道尚无，况依修道有离杂染及得清净？”

佛告善现：“于意云何？此中颇有实杂染者、清净者不？”

善现对曰：“此中都无实杂染者及清净者。”

佛告善现：“如杂染者及清净者实无所有，由此因缘，杂染、清净亦非实有。所以者何？住我、我所诸有情类虚妄分别，谓有杂染及清净者。由此因缘，谓有杂染及有清净，非见实者谓有杂染及清净者。如实见者，知无杂染及清净者，如是亦无杂染、清净实事可得，以一切法毕竟空故。”

### 第二分实说品第八十四

尔时，具寿善现白佛言：“世尊，诸见实者既无杂染及无清净，不见实者亦无杂染及无清净。所以者何？以一切法无所有故。世尊，诸实说者既无杂染及无清净，不实说者亦无杂染及无清净。所以者何？以一切法无自性故。世尊，无自性法既无杂染及无清净，有自性法亦无杂染及无清净，诸有自性、无自性法亦无杂染及无清净。所以者何？以一切法皆用无性为自性故。世尊，若见实者及实说者无染无净，不见实者、不实说者亦无染净，云何世尊有时说有清净法耶？”

佛告善现：“我说一切法平等性为清净法。”

具寿善现复白佛言：“何谓一切法平等性？”

佛告善现：“诸法真如、法界、法性、不虚妄性、不变异性、平等性、离生性、法定、法住、实际、虚空界、不思议界，若佛出世、若不出世，性相常住，是名一切法平等性。此平等性名清净法。此依世俗说为清净，不依胜义。所以者何？胜义谛中，既无分别亦无戏论，一切名字言语道断。”

具寿善现复白佛言：“若一切法如梦、像、响、焰、影、幻、化及寻香城，虽现似有而无实事，诸菩萨摩诃萨云何依此非实有法，发趣无上正等觉心，作是誓言：我当圆满布施波罗蜜多乃至般若波罗蜜多，我当圆满殊胜神通波罗蜜多，我当圆满方便善巧、妙愿、力、智波罗蜜多，我当圆满四静虑、四无量、四无色定，我当圆满四念住乃至八圣道支，我当圆满空、无相、无愿解脱门，我当圆满八解脱乃至十遍处，我当圆满内空乃至无性自性空，我当圆满真如乃至不思议界，我当圆满苦、集、灭、道圣谛，我当圆满极喜地乃至法云地，我当圆满一切陀罗尼门、三摩地门，我当圆满五眼、六神通，我当圆满如来十力乃至十八佛不共法，我当圆满无忘失法、恒住舍性，我当圆满一切智、道相智、一切相智，我当圆满三十二大士相、八十随好，我当发起无量光明普照十方无边世界；我当发起一妙音声，遍满十方无边世界，随诸有情心、心所法胜解差别，为说种种微妙法门令获利乐？”

佛告善现：“于意云何？汝所说法，岂不一切如梦、像、响、焰、影、幻、化、寻香城耶？”

善现对曰：“如是，如是。世尊，若一切法如梦乃至如寻香城皆无实事，云何菩萨摩诃萨行深般若波罗蜜多时，发大誓言：‘我当圆满一切功德，利益安乐无量有情？

“世尊，非梦所见，广说乃至寻香城中所现物类，能行布施波罗蜜多乃至般若波罗蜜多，况能圆满？余一切法亦应如是，俱非实故。世尊，非梦所见，广说乃至寻香城中所现物类，乃至能行三十二大士相、八十随好，况能圆满？余一切法亦应如是，俱非实故。世尊，非梦所见，广说乃至寻香城中所现物类，能成一切所愿事业，余一切法亦应如是，俱非实故。”

佛告善现：“如是，如是，如汝所说。非实有法尚不能行布施波罗蜜多乃至般若波罗蜜多，况能圆满？如是乃至非实有法尚不能行三十二大士相、八十随好，况能圆满？非实有法不能成办所愿事业，非实有法不能证得所求无上正等菩提。

“复次，善现，布施、净戒、安忍、精进、静虑、般若波罗蜜多，及余无量无边善法非实有故，不能证得所求无上正等菩提。善现当知，如是诸法，一切皆是思惟造作；诸有思惟所造作法，皆不能得一切智智。

“复次，善现，如是诸法于菩提道虽能引发，而于其果无资助用，由此诸法无生、无起、无实相故。诸菩萨摩诃萨行深般若波罗蜜多时，从初发心虽起种种身、语、意善，谓若修行布施、净戒、安忍、精进、静虑、般若波罗蜜多，如是乃至若修行一切智、道相智、一切相智，而知一切如梦、像、响、焰、影、幻、化及寻香城皆非实有。

“复次，善现，如是诸法虽非实有，若不圆满决定不能成熟有情、严净佛土、证得无上正等菩提。谓菩萨摩诃萨若不圆满布施、净戒、安忍、精进、静虑、般若波罗蜜多，乃至一切智、道相智、一切相智，决定不能成熟有情、严净佛土、证得无上正等菩提。

“复次，善现，是诸菩萨摩诃萨行深般若波罗蜜多时，随所修住一切善法，皆如实知如梦乃至如寻香城。谓若修行布施、净戒、安忍、精进、静虑、般若波罗蜜多，能如实知如梦乃至如寻香城；如是乃至若修行一切智、道相智、一切相智，能如实知如梦乃至如寻香城；若成熟有情、严净佛土，求趣无上正等菩提，能如实知如梦乃至如寻香城，亦如实知诸有情类心行差别如梦乃至如寻香城。

“复次，善现，是诸菩萨摩诃萨行深般若波罗蜜多时，于一切法不取为有、不取为无。若由如是取故证得一切智智，亦知彼法如梦乃至如寻香城，不取为有、不取为无。所以者何？布施、净戒、安忍、精进、静虑、般若波罗蜜多乃至一切智、道相智、一切相智皆不可取故，善、非善法亦不可取故，有记、无记法亦不可取故，有漏、无漏法亦不可取故，世间、出世间法亦不可取故，有为、无为法亦不可取故。是菩萨摩诃萨知一切法不可取已，求趣无上正等菩提。所以者何？以一切法皆不可取、都无实事，如梦乃至如寻香城。不可取法不能证得不可取法，然诸有情于如是法不知不见，是菩萨摩诃萨为饶益彼诸有情故，求趣无上正等菩提。

“复次，善现，是菩萨摩诃萨从初发心，为欲利乐诸有情故，修行布施波罗蜜多乃至般若波罗蜜多，不为己身，非为余事；为欲利乐诸有情故，求趣无上正等菩提，不为己身，非为余事。

“复次，善现，是菩萨摩诃萨行深般若波罗蜜多时，见诸愚夫于非我中而住我想，于非有情住有情想，如是乃至于非知者住知者想，于非见者住见者想。是菩萨摩诃萨见是事已，深生怜愍方便教化，令离颠倒妄想执著，安置无想甘露界中，住是界中不复现起我想乃至知、见者想，是时一切掉动、散乱、戏论、分别不复现行，心多安住寂静澹泊无戏论界。

“善现，是菩萨摩诃萨由此方便，行深般若波罗蜜多，自于诸法无所执著，亦能教他于一切法无所执著，此依世俗，不依胜义；以胜义中无所执著，自他差别不可得故。”

尔时，具寿善现白佛言：“世尊，佛得无上正等觉时所证佛法，为依世俗说名为得，为依胜义说名得耶？”

佛告善现：“佛得无上正等觉时所证佛法，依世俗故说名为得，不依胜义。若依胜义，能得、所得俱不可得。所以者何？若谓此人得如是法，便有所得；有所得者，便执有二；执有二者，不能得果亦无现观。”

具寿善现复白佛言：“若执有二，不能得果亦无现观；执无二者，为能得果有现观耶？”

佛告善现：“执有二者，不能得果亦无现观；执无二者，亦复如是，有所执故如执有二。若不执二、不执不二，则名得果亦名现观。所以者何？若执由此便能得果亦有现观，及执由彼不能得果亦无现观，俱是戏论。非一切法平等性中有诸戏论，若离戏论乃可名为法平等性。”

具寿善现复白佛言：“若一切法皆以无性而为自性，此中何谓法平等性？”

佛告善现：“若于是处都无有性亦无无性，亦不可说为平等性，如是乃名法平等性。善现当知，法平等性既不可说亦不可知，除平等性无法可得，离一切法无平等性。善现，当知法平等性，异生圣者俱不能行，非彼境故。”

具寿善现复白佛言：“法平等性岂亦非佛所行境耶？”

佛告善现：“法平等性，一切圣者皆不能行亦不能证，谓诸预流、若诸一来、若诸不还、若阿罗汉、若诸独觉、若诸菩萨、若诸如来，皆不能以法平等性为所行境，此中一切戏论分别皆不行故。”

具寿善现复白佛言：“佛于诸法皆得自在，如何可言法平等性亦非诸佛所行境耶？”

佛告善现：“佛于诸法虽得自在，若平等性与佛有别，可言是佛所行境界；然平等性与佛无别，如何可言佛行彼境？

“善现当知，若诸异生法平等性，若诸预流、一来、不还、阿罗汉、独觉、菩萨、如来法平等性，如是一切法平等性，皆同一相，所谓无相。是一平等无二无别，故不可说此是异生法平等性，广说乃至此是如来法平等性。于此一法平等性中，诸平等性既不可得，于中异生及预流等差别之相亦不可得。”

具寿善现复白佛言：“若一切法平等性中，诸差别相皆不可得，则诸异生及预流等法及有情应无差别。”

佛告善现：“如是，如是，如汝所说，于一切法平等性中，若诸异生、若诸圣者乃至如来法及有情皆无差别。”

具寿善现复白佛言：“若一切法平等性中，异生、圣者法及有情皆无差别，云何三宝出现世间，所谓佛宝、法宝、僧宝？”

佛告善现：“于意云何？佛、法、僧宝法平等性各各别耶？”

善现对曰：“如我解佛所说义者，佛、法、僧宝法平等性皆无差别。所以者何？佛、法、僧宝法平等性，如是一切皆非相应非不相应，无色、无见、无对、一相，所谓无相。然佛世尊于无相法方便善巧，建立种种法及有情名相差别，所谓此是异生及法，乃至此是如来及法。”

佛告善现：“如是，如是，如汝所说，诸佛于法方便善巧，能于无相建立种种法及有情名相差别。

“复次，善现，于意云何？若诸如来、应、正等觉不证无上正等菩提；设证无上正等菩提，不为有情建立诸法名相差别，诸有情类为能自知：此是地狱，此是傍生，此是鬼界，此是人，此是天，谓四大王众天乃至非想非非想处天，此是色乃至识，此是眼处乃至意处，此是色处乃至法处，此是眼界乃至意界，此是色界乃至法界，此是眼识界乃至意识界，此是眼触乃至意触，此是眼触为缘所生诸受乃至意触为缘所生诸受，此是地界乃至识界，此是因缘乃至增上缘，此是从缘所生诸法，此是无明乃至老死，此是善、非善法，此是有记、无记法，此是有漏、无漏法，此是世间、出世间法，此是有为、无为法，此是布施波罗蜜多乃至般若波罗蜜多，此是四念住乃至八圣道支，此是内空乃至无性自性空，此是真如乃至不思议界，此是苦、集、灭、道圣谛，此是四静虑、四无量、四无色定，此是空、无相、无愿解脱门，此是八解脱乃至十遍处，此是净观地乃至如来地，此是极喜地乃至法云地，此是一切陀罗尼门、三摩地门，此是五眼、六神通，此是如来十力乃至十八佛不共法，此是三十二大士相、八十随好，此是无忘失法、恒住舍性，此是一切智、道相智、一切相智，此是一切相妙愿智，此是一切智智，此是三宝，此是三乘，诸有情类于如是等差别名相能自知不？”

善现对曰：“不也，世尊。若佛不为有情建立诸如是等差别名相，诸有情类不能自知诸如是等差别名相。”

佛告善现：“是故如来于无相法方便善巧，虽为有情建立种种差别名相，而于诸法平等性中能无所动；虽于有情作大恩德，而于其中能不取相。”

尔时，具寿善现白佛言：“世尊，为如如来于一切法平等性中都无所动，如是一切异生、预流、一来、不还及阿罗汉、独觉、菩萨，亦于诸法平等性中无所动不？”

佛告善现：“如是，如是，以一切法及诸有情，皆不出过平等性故。如平等性，当知真如广说乃至不思议界亦复如是，诸法异生及诸圣者于真如等无差别故。”

具寿善现复白佛言：“若诸异生及诸圣者并一切法平等之性无差别者，今一切法及诸有情相各异故性亦应异，是则法性亦应各异，谓色乃至识相各异故性亦应异，眼处乃至意处相各异故性亦应异，色处乃至法处相各异故性亦应异，眼界乃至意界相各异故性亦应异，色界乃至法界相各异故性亦应异，眼识界乃至意识界相各异故性亦应异，眼触乃至意触相各异故性亦应异，眼触为缘所生诸受乃至意触为缘所生诸受相各异故性亦应异，地界乃至识界相各异故性亦应异，因缘乃至增上缘相各异故性亦应异，从缘所生诸法相各异故性亦应异，无明乃至老死相各异故性亦应异，贪、瞋、痴相各异故性亦应异，异生见趣相各异故性亦应异，四静虑、四无量、四无色定相各异故性亦应异，四念住乃至八圣道支相各异故性亦应异，空、无相、无愿解脱门相各异故性亦应异，内空乃至无性自性空相各异故性亦应异，真如乃至不思议界相各异故性亦应异，苦、集、灭、道圣谛相各异故性亦应异，布施波罗蜜多乃至般若波罗蜜多相各异故性亦应异，八解脱乃至十遍处相各异故性亦应异，净观地乃至如来地相各异故性亦应异，极喜地乃至法云地相各异故性亦应异，一切陀罗尼门、三摩地门相各异故性亦应异，五眼、六神通相各异故性亦应异，如来十力乃至十八佛不共法相各异故性亦应异，三十二大士相、八十随好相各异故性亦应异，无忘失法、恒住舍性相各异故性亦应异，一切智、道相智、一切相智相各异故性亦应异，愚夫异生乃至如来相各异故性亦应异，善、非善法相各异故性亦应异，有记、无记法相各异故性亦应异，有漏、无漏法相各异故性亦应异，世间、出世间法相各异故性亦应异，有为、无为法相各异故性亦应异。

“世尊，如是法等，相若各异，是则法性亦应各异，云何于诸异相法等，可得安立法性一相？云何菩萨摩诃萨行深般若波罗蜜多时，不分别法及诸有情有种种性？若菩萨摩诃萨不分别法及诸有情有种种性，则应不能行深般若波罗蜜多；若不能行甚深般若波罗蜜多，则应不能从一菩萨地至一菩萨地；若定不能从一菩萨地至一菩萨地，则应不能趣入菩萨正性离生；若定不能趣入菩萨正性离生，则应不能超诸声闻及独觉地；若定不能超诸声闻及独觉地，则应不能圆满神通波罗蜜多；若定不能圆满神通波罗蜜多，则应不能于诸神通游戏自在；若定不能于诸神通游戏自在，则应不能圆满布施波罗蜜多乃至般若波罗蜜多；若定不能圆满布施波罗蜜多乃至般若波罗蜜多，则应不能从一佛国趣一佛国亲近供养诸佛世尊；若定不能从一佛国趣一佛国亲近供养诸佛世尊，则应不能于诸佛所种诸善根；若定不能于诸佛所种诸善根，则应不能严净佛土、成熟有情；若定不能严净佛土、成熟有情，则应不能证得无上正等菩提，转正法轮度有情众，令其永离恶趣生死。”

佛告善现：“如汝所言：若诸异生及诸圣者并一切法平等之性无差别者，今一切法及诸有情相各异故性亦应异，是则法性亦应各异，云何于诸异相法等，可得安立法性一相？云何菩萨摩诃萨行深般若波罗蜜多时，不分别法及诸有情有种种性乃至广说？

“善现，于意云何？诸色法性是空性不？诸受、想、行、识法性是空性不？如是乃至一切有为、无为法性是空性不？”

善现对曰：“如是，如是，一切法性皆是空性。”

佛告善现：“于意云何？于空性中，法等异相为可得不？谓色异相广说乃至一切有为、无为异相为可得不？”

善现对曰：“不也，世尊。于空性中，一切异相皆不可得。”

佛告善现：“由此当知，法平等性非即一切愚夫异生，非离一切愚夫异生，如是乃至非即如来、应、正等觉，非离如来、应、正等觉；法平等性非即色，非离色，非即受、想、行、识，非离受、想、行、识，如是乃至非即有为及无为法，非离有为及无为法。”

具寿善现复白佛言：“法平等性为是有为，为是无为？”

佛告善现：“法平等性非是有为，非是无为。然离有为法，无为法不可得；离无为法，有为法亦不可得。善现当知，若有为界、若无为界，如是二界非合非散，无色、无见、无对、一相，所谓无相；一切如来、应、正等觉依世俗说，不依胜义。所以者何？非胜义中身行、语行、意行可得，非离身行、语行、意行胜义可得。善现当知，即有为法及无为法平等法性，说名胜义；非离一切有为、无为，别有胜义。是故菩萨摩诃萨行深般若波罗蜜多时，不动胜义而行菩萨摩诃萨行，成熟有情，严净佛土，证得无上正等菩提，转妙法轮度有情众，令其永离生老病死，证得究竟常乐涅槃。”

### 第二分空性品第八十五

尔时，具寿善现白佛言：“世尊，若诸法等平等之性皆本性空，此本性空于一切法非能、所作，云何菩萨摩诃萨行深般若波罗蜜多时，不动胜义以四摄事饶益有情？”

佛告善现：“如是，如是，一切法等平等之性皆本性空，此本性空于一切法非能、所作，然诸菩萨能为有情以布施等作饶益事。若诸有情自知诸法皆本性空，则诸如来及诸菩萨不现神通作希有事，谓于诸法本性空中虽无所动，而令有情远离种种妄想颠倒，谓令有情远离我想、有情想乃至知者、见者想，亦令远离色乃至识想，眼处乃至意处想，色处乃至法处想，眼界乃至意界想，色界乃至法界想，眼识界乃至意识界想，眼触乃至意触想，眼触为缘所生诸受乃至意触为缘所生诸受想，地界乃至识界想，无明乃至老死想，亦令远离有为界想。住无为界，解脱一切生老病死。无为界者即诸法空，依世俗说名无为界。”

具寿善现复白佛言：“由何空故说诸法空？”

佛告善现：“由想空故说诸法空。

“复次，善现，于意云何？若变化身复作化事，此有实事而不空耶？”

善现对曰：“诸所变化都无实事，一切皆空。”

佛告善现：“变化与空，如是二法非合非散，此二俱以空空故空，不应分别是空是化。所以者何？非空性中有空、有化二事可得，以一切法毕竟空故。

“复次，善现，无色非化，无受、想、行、识非化。诸是化者无不皆空，余法有情应知亦尔。”

具寿善现复白佛言：“蕴、界、处等世间诸法及诸有情可皆是化，四念住等出世间法及诸有情岂亦是化？”

佛告善现：“一切世间、出世法等无非是化，然于其中有声闻化，有独觉化，有菩萨化，有如来化，有烦恼化，有诸业化，由此因缘，我说一切皆如变化等无差别。”

具寿善现复白佛言：“一切断界，所谓预流、一来、不还、阿罗汉果、独觉、如来永断烦恼习气相续，岂亦是化？”

佛告善现：“如是诸法，若与生灭二相合者，亦皆是化。”

具寿善现复白佛言：“何法非化？”

佛告善现：“若法不与生灭相合，是法非化。”

具寿善现复白佛言：“何法不与生灭相合？”

佛告善现：“不虚诳法即是涅槃，此法不与生灭相合，是故非化。”

具寿善现复白佛言：“如世尊说，平等法性一切皆空，无能动者，无二可得，无有少法非自性空，如何涅槃可说非化？”

佛告善现：“如是，如是，如汝所说，无有少法非自性空。此自性空，非声闻作，非独觉作，非菩萨作，非如来作，亦非余作。有佛无佛，其性常空，此即涅槃。是故我说涅槃非化，非实有法名为涅槃，可说无生、无灭、非化。复次，善现，我为新学诸菩萨说涅槃非化，非别实有不空涅槃，是故不应执此为难。”

尔时，善现便白佛言：“云何方便教诫教授新学菩萨，令知诸法自性常空？”

佛告善现：“岂一切法先有后无而不常空？然一切法先既非有，后亦非无，自性常空，不应惊怖。应作如是方便善巧教诫教授新学菩萨，令知诸法自性常空。”

时，薄伽梵说是经已，无量菩萨摩诃萨众，慈氏菩萨而为上首，具寿善现及舍利子、大采菽氏、大迦葉波、阿难陀等诸大声闻，及诸天、龙、阿素洛等一切大众，闻佛所说，皆大欢喜，信受奉行。

# 大般若经第三会序

唐西明寺沙门玄则制

夫正理晦于率情，而情由理镜；妙观睽于循迹，而迹以观冥。然情迹两崇，假名相而耽习，则理观双拔，资渐渍于多闻，王城所以亟迂，圣席于兹复坦。是用入游戏定，擒前会之神踪；出微妙音，集向时之遥证。光敷法润，藻沃心源，将欲利无利于情区，度不度于生品；运六通于即寂，流四辩于忘言，固当住不思议得无分别。至如梦中重梦，尚婴驰徇之劳；即明觉后复觉，乃有发蒙之庆。何物物之殊炫，而如如之罕觏哉！彼如复如者，非异所异也！在缠出缠而性净，有佛无佛而体常。会之则归来，号如来矣！乖之则流异，称异生焉！前际空而累尽，后际空而德满。尔其辟甘露门，坐金刚座。假名法外，无色而庄严；胜义谛中，无心而启悟。故能断以空滞空之恶取，开无说假说之善权，熙妙色之殊对，霈圆音之各解，莫非自般若以为源，依般若以成学。譬山王之高妙，谷王之宗长，义必重深，辞亦丰秘。凡五十九卷，三十一品，于旧无涉，号单译焉！