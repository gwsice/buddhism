## 大般若波罗蜜多经卷第三百七十二

### 初分遍学道品第六十四之七

“善现，由此因缘，当知一切有二想者，定无布施波罗蜜多，亦无净戒波罗蜜多，亦无安忍波罗蜜多，亦无精进波罗蜜多，亦无静虑波罗蜜多，亦无般若波罗蜜多，无道、无果亦无现观，下至顺忍彼尚非有，况有色遍知？况有受、想、行、识遍知？况有眼处遍知？况有耳、鼻、舌、身、意处遍知？况有色处遍知？况有声、香、味、触、法处遍知？况有眼界遍知？况有耳、鼻、舌、身、意界遍知？况有色界遍知？况有声、香、味、触、法界遍知？况有眼识界遍知？况有耳、鼻、舌、身、意识界遍知？况有眼触遍知？况有耳、鼻、舌、身、意触遍知？况有眼触为缘所生诸受遍知？况有耳、鼻、舌、身、意触为缘所生诸受遍知？况有地界遍知？况有水、火、风、空、识界遍知？况有因缘遍知？况有等无间缘、所缘缘、增上缘遍知？况有无明遍知？况有行、识、名色、六处、触、受、爱、取、有、生、老死愁叹苦忧恼遍知？况有布施波罗蜜多遍知？况有净戒、安忍、精进、静虑、般若波罗蜜多遍知？况有内空遍知？况有外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空遍知？况有四念住遍知？况有四正断、四神足、五根、五力、七等觉支、八圣道支遍知？况有苦圣谛遍知？况有集、灭、道圣谛遍知？况有四静虑遍知？况有四无量、四无色定遍知？况有八解脱遍知？况有八胜处、九次第定、十遍处遍知？况有一切三摩地门遍知？况有一切陀罗尼门遍知？况有空解脱门遍知？况有无相、无愿解脱门遍知？况有极喜地遍知？况有离垢地、发光地、焰慧地、极难胜地、现前地、远行地、不动地、善慧地、法云地遍知？况有五眼遍知？况有六神通遍知？况有佛十力遍知？况有四无所畏、四无碍解、十八佛不共法遍知？况有大慈遍知？况有大悲、大喜、大舍遍知？况有无忘失法遍知？况有恒住舍性遍知？况有一切智遍知？况有道相智、一切相智遍知？况有预流果遍知？况有一来、不还、阿罗汉果、独觉菩提遍知？况有一切菩萨摩诃萨行遍知？况有诸佛无上正等菩提遍知？彼尚不能修诸圣道，况得预流、一来、不还、阿罗汉果、独觉菩提？况复能得一切智智，及能永断一切烦恼习气相续？”

### 初分三渐次品第六十五之一

尔时，具寿善现白佛言：“世尊，住有想者，若无顺忍，无道、无果亦无现观；住无想者，岂有顺忍、若净观地、若种性地、若第八地、若见地、若薄地、若离欲地、若已办地、若独觉地、若菩萨地、若如来地，若修圣道因修圣道断诸烦恼，或声闻相应、或独觉相应？由斯烦恼所覆障故，诸菩萨摩诃萨岂能入菩萨正性离生？若不能入菩萨正性离生，岂能证得一切相智？若不能证得一切相智，岂能永断一切烦恼习气相续？世尊，若一切法都无所有、无生无灭、无染无净，如是诸法既都不生，岂能证得一切智智？”

佛言：“善现，如是，如是，如汝所说，住无想者，亦无顺忍、无净观地、无种性地、无第八地、无见地、无薄地、无离欲地、无已办地、无独觉地、无菩萨地、无如来地，无修圣道因修圣道断诸烦恼，或声闻相应、或独觉相应。由斯烦恼所覆障故，诸菩萨摩诃萨应不能入菩萨正性离生；若不能入菩萨正性离生，应不能证得一切相智；若不能证得一切相智，应不能永断一切烦恼习气相续。善现，若一切法都无所有、无生无灭、无染无净，如是诸法既都不生，何能证得一切智智？”

具寿善现白佛言：“世尊，菩萨摩诃萨行深般若波罗蜜多时，为有有想，有无想不？为有色想，有受、想、行、识想不？为有眼处想，有耳、鼻、舌、身、意处想不？为有色处想，有声、香、味、触、法处想不？为有眼界想，有耳、鼻、舌、身、意界想不？为有色界想，有声、香、味、触、法界想不？为有眼识界想，有耳、鼻、舌、身、意识界想不？为有眼触想，有耳、鼻、舌、身、意触想不？为有眼触为缘所生诸受想，有耳、鼻、舌、身、意触为缘所生诸受想不？为有地界想，有水、火、风、空、识界想不？为有因缘想，有等无间缘、所缘缘、增上缘想不？为有贪想，有瞋、痴想不？为有无明想，有行、识、名色、六处、触、受、爱、取、有、生、老死愁叹苦忧恼想不？为有布施波罗蜜多想，有净戒、安忍、精进、静虑、般若波罗蜜多想不？为有内空想，有外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空想不？为有四念住想，有四正断、四神足、五根、五力、七等觉支、八圣道支想不？为有苦圣谛想，有集、灭、道圣谛想不？为有四静虑想，有四无量、四无色定想不？为有八解脱想，有八胜处、九次第定、十遍处想不？为有三摩地门想，有陀罗尼门想不？为有空解脱门想，有无相、无愿解脱门想不？为有极喜地想，有离垢地、发光地、焰慧地、极难胜地、现前地、远行地、不动地、善慧地、法云地想不？为有五眼想，有六神通想不？为有佛十力想，有四无所畏、四无碍解、十八佛不共法想不？为有大慈想，有大悲、大喜、大舍想不？为有无忘失法想，有恒住舍性想不？为有一切智想，有道相智、一切相智想不？为有预流果想，有一来、不还、阿罗汉果、独觉菩提想不？为有菩萨摩诃萨行想，有诸佛无上正等菩提想不？为有一切智智想不？为有永断一切烦恼习气相续想不？

“为有色想，有色断想不？为有受、想、行、识想，有受、想、行、识断想不？为有眼处想，有眼处断想不？为有耳、鼻、舌、身、意处想，有耳、鼻、舌、身、意处断想不？为有色处想，有色处断想不？为有声、香、味、触、法处想，有声、香、味、触、法处断想不？为有眼界想，有眼界断想不？为有耳、鼻、舌、身、意界想，有耳、鼻、舌、身、意界断想不？为有色界想，有色界断想不？为有声、香、味、触、法界想，有声、香、味、触、法界断想不？为有眼识界想，有眼识界断想不？为有耳、鼻、舌、身、意识界想，有耳、鼻、舌、身、意识界断想不？为有眼触想，有眼触断想不？为有耳、鼻、舌、身、意触想，有耳、鼻、舌、身、意触断想不？为有眼触为缘所生诸受想，有眼触为缘所生诸受断想不？为有耳、鼻、舌、身、意触为缘所生诸受想，有耳、鼻、舌、身、意触为缘所生诸受断想不？为有地界想，有地界断想不？为有水、火、风、空、识界想，有水、火、风、空、识界断想不？为有因缘想，有因缘断想不？为有等无间缘、所缘缘、增上缘想，有等无间缘、所缘缘、增上缘断想不？为有贪想，有贪断想不？为有瞋、痴想，有瞋、痴断想不？为有无明想，有无明断想不？为有行、识、名色、六处、触、受、爱、取、有、生、老死愁叹苦忧恼想，有行乃至老死愁叹苦忧恼断想不？为有布施波罗蜜多想，有布施波罗蜜多断想不？为有净戒、安忍、精进、静虑、般若波罗蜜多想，有净戒乃至般若波罗蜜多断想不？为有内空想，有内空断想不？为有外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空想，有外空乃至无性自性空断想不？为有四念住想，有四念住断想不？为有四正断、四神足、五根、五力、七等觉支、八圣道支想，有四正断乃至八圣道支断想不？为有苦圣谛想，有苦圣谛断想不？为有集、灭、道圣谛想，有集、灭、道圣谛断想不？为有四静虑想，有四静虑断想不？为有四无量、四无色定想，有四无量、四无色定断想不？为有八解脱想，有八解脱断想不？为有八胜处、九次第定、十遍处想，有八胜处、九次第定、十遍处断想不？为有三摩地门想，有三摩地门断想不？为有陀罗尼门想，有陀罗尼门断想不？为有空解脱门想，有空解脱门断想不？为有无相、无愿解脱门想，有无相、无愿解脱门断想不？为有极喜地想，有极喜地断想不？为有离垢地、发光地、焰慧地、极难胜地、现前地、远行地、不动地、善慧地、法云地想，有离垢地乃至法云地断想不？为有五眼想，有五眼断想不？为有六神通想，有六神通断想不？为有佛十力想，有佛十力断想不？为有四无所畏、四无碍解、十八佛不共法想，有四无所畏、四无碍解、十八佛不共法断想不？为有大慈想，有大慈断想不？为有大悲、大喜、大舍想，有大悲、大喜、大舍断想不？为有无忘失法想，有无忘失法断想不？为有恒住舍性想，有恒住舍性断想不？为有一切智想，有一切智断想不？为有道相智、一切相智想，有道相智、一切相智断想不？为有预流果想，有预流果断想不？为有一来、不还、阿罗汉果、独觉菩提想，有一来、不还、阿罗汉果、独觉菩提断想不？为有菩萨摩诃萨行想，有菩萨摩诃萨行断想不？为有诸佛无上正等菩提想，有诸佛无上正等菩提断想不？为有一切智智想，有一切智智断想不？为有所断一切烦恼习气相续想，有所断一切烦恼习气相续断想不？”

佛言：“善现，菩萨摩诃萨行深般若波罗蜜多时，于一切法皆无有想亦无无想。善现，若无有想亦无无想，当知即是菩萨顺忍；若无有想亦无无想，即是修道；若无有想亦无无想，即是得果。善现当知，无性即是菩萨摩诃萨道，无性即是菩萨摩诃萨现观。善现，由此因缘，应知一切法皆以无性为其自性。”

具寿善现白佛言：“世尊，若一切法皆以无性为自性者，云何如来于一切法无性为性现等正觉，现等觉已于一切法及诸境界皆得自在？”

佛言：“善现，如是，如是，一切法皆以无性为自性。我本修学菩萨道时，无倒修行布施、净戒、安忍、精进、静虑、般若波罗蜜多，离欲恶不善法，有寻有伺，离生喜乐，入初静虑具足住；寻伺寂静，内等净，心一趣性，无寻无伺，定生喜乐，入第二静虑具足住；离喜住舍，正念正知，身受乐圣说应舍，入第三静虑具足住；断乐断苦，先喜忧没，不苦不乐，舍念清净，入第四静虑具足住。我于尔时，于诸静虑及静虑支，虽善取相而无所执，于诸静虑及静虑支都无味著，于诸静虑及静虑支都无所得。我于尔时于诸静虑以清净行相无所分别具足安住。我于尔时于诸静虑及静虑支善淳熟已，令心发起神境智证通，亦令心发起天耳智证通，亦令心发起他心智证通，亦令心发起宿住随念智证通，亦令心发起天眼智证通。我于尔时于所发起诸智证通，虽善取相而无所执，于所发起诸智证通都无味著，于所发起诸智证通都无所得。我于尔时于所发起诸智证通，以如虚空见无所分别具足安住。

“善现，我于尔时以一刹那相应妙慧，证得无上正等菩提，谓现等觉是苦圣谛、是集圣谛、是灭圣谛、是道圣谛都无所有，成就十力、四无所畏、四无碍解、大慈大悲大喜大舍、十八佛不共法等无边功德，安立三聚有情差别，随其所应方便教导，令获殊胜利益安乐。”

具寿善现白佛言：“世尊，云何如来、应、正等觉能起无性为自性四静虑，能发无性为自性五神通，能证无性为自性无上正等菩提，能立无性为自性有情作三聚已，随其所应方便教导，令获殊胜利益安乐？”

佛言：“善现，若诸欲恶不善法等有少自性或复他性为自性者，我本修行菩萨行时，不应通达一切欲恶不善法等皆以无性为自性已，能入初静虑具足住，能入第二、第三、第四静虑具足住。以诸欲恶不善法等无自他性，但以无性为自性故，我本修行菩萨行时，通达欲恶不善法等皆以无性为自性已，能离欲恶不善法，有寻有伺，离生喜乐，入初静虑具足住；寻伺寂静，内等净，心一趣性，无寻无伺，定生喜乐，入第二静虑具足住；离喜住舍，正念正知，身受乐圣说应舍，入第三静虑具足住；断乐断苦，先喜忧没，不苦不乐，舍念清净，入第四静虑具足住。

“善现，若诸神通有少自性或复他性为自性者，我本修行菩萨行时，不应通达一切神通皆以无性为自性已，发起种种自在神通；以诸神通无自他性，但以无性为自性故，我本修行菩萨行时，通达神通皆以无性为自性已，能令心发起神境智证通，亦令心发起天耳、他心、宿住随念、天眼智证通，于诸境界自在无碍。

“善现，若佛无上正等菩提有少自性或复他性为自性者，我本修行菩萨行时，不应通达诸佛无上正等菩提皆以无性为自性已，证得无上正等菩提；以佛无上正等菩提无自他性，但以无性为自性故，我本修行菩萨行时，通达无上正等菩提皆以无性为自性已，能用一念相应妙慧，证得无上正等菩提，如实觉知苦、集、灭、道圣谛都无所有，成就十力、四无所畏、四无碍解、大慈、大悲、大喜、大舍、十八佛不共法等无边功德。善现，若诸有情有少自性或复他性为自性者，我成佛已不应通达一切有情皆以无性为自性已，安立三聚有情差别；以诸有情无自他性，但以无性为自性故，我成佛已通达有情皆以无性为自性已，能立三聚有情差别，随其所应方便教导，令获殊胜利益安乐。”

尔时，具寿善现白佛言：“世尊，若菩萨摩诃萨依无性为自性法，起四静虑，发五神通，证得无上正等菩提，安立三聚有情差别，随其所应方便教导，令获殊胜利乐事者，云何菩萨摩诃萨于无性为自性法中，有渐次业、渐次学、渐次行，由此渐次业、渐次学、渐次行故，证得无上正等菩提？”

佛言：“善现，诸菩萨摩诃萨最初从佛世尊所闻，若从已多供养诸佛菩萨摩诃萨所闻，若从独觉所闻，若从阿罗汉所闻，若从不还、一来、预流所闻：‘诸佛世尊以无性为自性，究竟证得以无性为自性法故名佛世尊。诸菩萨摩诃萨亦以无性为自性，渐次证得以无性为自性法故名菩萨摩诃萨。一切独觉亦以无性为自性，渐次证得以无性为自性法故名为独觉。诸阿罗汉亦以无性为自性，渐次证得以无性为自性法故名阿罗汉。一切不还、一来、预流亦以无性为自性，渐次证得以无性为自性法故名为不还、一来、预流。诸贤善士亦以无性为自性，决定信解以无性为自性法故名贤善士。诸余有情、一切行、一切法皆以无性为自性，乃至无有如毛端量若行若法实有自性而可得者。’是菩萨摩诃萨闻此事已，作是思惟：‘若一切有情、一切行、一切法皆以无性为自性，证得信解以无性为自性法故名佛、菩萨、独觉、声闻、贤善士者，我于无上正等菩提，若当证得、若不证得。一切有情、一切行、一切法常以无性为自性故，我定应发趣无上正等菩提，得菩提已，若诸有情行有想者，方便安立令住无想。’

“善现，是菩萨摩诃萨既思惟已，发趣无上正等菩提，为普救度诸有情故，作渐次业、修渐次学、行渐次行。如过去世诸菩萨摩诃萨发趣无上正等菩提，先修渐次业、学、行故，证得无上正等菩提；是菩萨摩诃萨亦复如是，先应修行布施波罗蜜多，次应修行净戒波罗蜜多，次应修行安忍波罗蜜多，次应修行精进波罗蜜多，次应修行静虑波罗蜜多，后应修行般若波罗蜜多。

“善现，是菩萨摩诃萨从初发心修行布施波罗蜜多时，应自行布施波罗蜜多，亦劝他行布施波罗蜜多，称扬显示布施波罗蜜多功德，欢喜赞叹行布施波罗蜜多者。由此因缘布施圆满，生天人中得大财位，常行布施离悭吝心，随诸有情，须食施食，须饮施饮，须衣施衣，须乘施乘，须香华施香华，须璎珞施璎珞，须房舍施房舍，须卧具施卧具，须灯明施灯明，须财宝施财宝，须僮仆施僮仆，随余所须种种资具皆悉施与。是菩萨摩诃萨由布施故受持戒蕴，生天人中得大尊贵，由施、戒故复得定蕴，由施、戒、定故复得慧蕴，由施、戒、定、慧故复得解脱蕴，由施、戒、定、慧、解脱故复得解脱知见蕴，由施、戒、定、慧、解脱、解脱知见蕴圆满故超诸声闻及独觉地，趣入菩萨正性离生；入菩萨正性离生位已，便能严净佛土成熟有情；严净佛土成熟有情得圆满已，便能证得无上正等菩提；证得无上正等菩提已，便能转正法轮；由转正法轮故，安立有情于三乘法；有情安住三乘法已，解脱生死证得涅槃。善现，是菩萨摩诃萨由布施故，虽能如是作渐次业、修渐次学、行渐次行，而观一切都不可得。何以故？以一切法自性无故。

“复次，善现，是菩萨摩诃萨从初发心修行净戒波罗蜜多时，应自行净戒波罗蜜多，亦劝他行净戒波罗蜜多，称扬显示净戒波罗蜜多功德，欢喜赞叹行净戒波罗蜜多者。是菩萨摩诃萨由此因缘戒蕴清净，生天人中得大尊贵，施贫穷者种种财物；既行施已，安住戒蕴、定蕴、慧蕴、解脱蕴、解脱知见蕴。由戒、定、慧、解脱、解脱知见蕴清净故超诸声闻及独觉地，趣入菩萨正性离生；入菩萨正性离生位已，便能严净佛土、成熟有情；严净佛土、成熟有情得圆满已，便能证得无上正等菩提；证得无上正等菩提已，便能转正法轮；由转正法轮故，安立有情于三乘法；有情安住三乘法已，解脱生死证得涅槃。善现，是菩萨摩诃萨由净戒故，虽能如是作渐次业、修渐次学、行渐次行，而观一切都不可得。何以故？以一切法自性无故。

“复次，善现，是菩萨摩诃萨从初发心修行安忍波罗蜜多时，应自行安忍波罗蜜多，亦劝他行安忍波罗蜜多，称扬显示安忍波罗蜜多功德，欢喜赞叹行安忍波罗蜜多者。是菩萨摩诃萨行安忍时，能以财物施诸有情皆令满足；既行施已，安住戒蕴，安住安忍，安住定蕴、慧蕴、解脱蕴、解脱知见蕴。由戒、定、慧、解脱、解脱知见蕴清净故，超诸声闻及独觉地，趣入菩萨正性离生；入菩萨正性离生位已，便能严净佛土、成熟有情；严净佛土、成熟有情得圆满已，便能证得无上正等菩提；证得无上正等菩提已，便能转正法轮；由转正法轮故，安立有情于三乘法；有情安住三乘法已，解脱生死证得涅槃。善现，是菩萨摩诃萨由安忍故，虽能如是作渐次业、修渐次学、行渐次行，而观一切都不可得。何以故？以一切法自性无故。

“复次，善现，是菩萨摩诃萨从初发心修行精进波罗蜜多时，应自于诸善法发勤精进波罗蜜多，亦劝他于诸善法，发勤精进波罗蜜多，称扬显示于诸善法，发勤精进波罗蜜多功德，欢喜赞叹于诸善法，发勤精进波罗蜜多者。是菩萨摩诃萨行精进时，能以财物施诸有情皆令满足；既行施已，安住戒蕴，安住安忍，安住精进，安住定蕴、慧蕴、解脱蕴、解脱知见蕴。由戒、定、慧、解脱、解脱知见蕴清净故，超诸声闻及独觉地，趣入菩萨正性离生；入菩萨正性离生位已，便能严净佛土、成熟有情；严净佛土、成熟有情得圆满已，便能证得无上正等菩提；证得无上正等菩提已，便能转正法轮；由转正法轮故，安立有情于三乘法；有情安住三乘法已，解脱生死证得涅槃。善现，是菩萨摩诃萨由精进故，虽能如是作渐次业、修渐次学、行渐次行，而观一切都不可得。何以故？以一切法自性无故。

“复次，善现，是菩萨摩诃萨从初发心修行静虑波罗蜜多时，应自入四静虑、四无量、四无色定，亦劝他入四静虑、四无量、四无色定，称扬显示入四静虑、四无量、四无色定功德，欢喜赞叹入四静虑、四无量、四无色定者。是菩萨摩诃萨安住四静虑、四无量、四无色定，能以财物施诸有情皆令满足；既行施已，安住戒蕴，安住安忍，安住精进，安住定蕴、慧蕴、解脱蕴、解脱知见蕴。由戒、定、慧、解脱、解脱知见蕴清净故，超诸声闻及独觉地，趣入菩萨正性离生；入菩萨正性离生位已，便能严净佛土、成熟有情；严净佛土、成熟有情得圆满已，便能证得无上正等菩提；证得无上正等菩提已，便能转正法轮；由转正法轮故，安立有情于三乘法；有情安住三乘法已，解脱生死证得涅槃。善现，是菩萨摩诃萨由静虑故，虽能如是作渐次业、修渐次学、行渐次行，而观一切都不可得。何以故？以一切法自性无故。

“复次，善现，是菩萨摩诃萨从初发心修行般若波罗蜜多时，施诸有情种种财物，安住戒蕴，安住安忍，安住精进，安住定蕴、慧蕴、解脱蕴、解脱知见蕴，自行布施、净戒、安忍、精进、静虑、般若波罗蜜多，亦劝他行布施、净戒、安忍、精进、静虑、般若波罗蜜多，称扬显示布施、净戒、安忍、精进、静虑、般若波罗蜜多功德，欢喜赞叹行布施、净戒、安忍、精进、静虑、般若波罗蜜多者。是菩萨摩诃萨由布施、净戒、安忍、精进、静虑、般若波罗蜜多方便善巧力故，超诸声闻及独觉地，趣入菩萨正性离生；入菩萨正性离生位已，便能严净佛土、成熟有情；严净佛土、成熟有情得圆满已，便能证得无上正等菩提；证得无上正等菩提已，便能转正法轮；由转正法轮故，安立有情于三乘法；有情安住三乘法已，解脱生死证得涅槃。善现，是菩萨摩诃萨由般若故，虽能如是作渐次业、修渐次学、行渐次行，而观一切都不可得。何以故？以一切法自性无故。善现，是为菩萨摩诃萨依行六种波罗蜜多作渐次业、修渐次学、行渐次行。

“复次，善现，菩萨摩诃萨作渐次业、修渐次学、行渐次行时，从初发心以一切智智相应作意，信解诸法皆以无性为其自性，先应修佛随念，次应修法随念，次应修僧随念，次应修戒随念，次应修舍随念，后应修天随念。

<a name="fo-sui-nian1"></a>“善现，云何菩萨摩诃萨修佛随念？善现，是菩萨摩诃萨修行般若波罗蜜多时，不应以色思惟如来、应、正等觉，不应以受、想、行、识思惟如来、应、正等觉。何以故？善现，色无自性，受、想、行、识无自性；若法无自性则无所有，若无所有则不可念。所以者何？善现，若无念、无思惟是为佛随念。

“复次，善现，菩萨摩诃萨不应以三十二大士相思惟如来、应、正等觉，不应以真金色身思惟如来、应、正等觉，不应以身有常光面各一寻思惟如来、应、正等觉，不应以八十随好思惟如来、应、正等觉。何以故？善现，如是相好金光色身都无自性，若法无自性则无所有，若无所有则不可念。所以者何？善现，若无念、无思惟是为佛随念。

“复次，善现，菩萨摩诃萨不应以戒蕴思惟如来、应、正等觉，不应以定蕴、慧蕴、解脱蕴、解脱知见蕴思惟如来、应、正等觉。何以故？善现，如是诸蕴皆无自性，若法无自性则无所有，若无所有则不可念。所以者何？善现，若无念、无思惟是为佛随念。

“复次，善现，菩萨摩诃萨不应以五眼、六神通思惟如来、应、正等觉，不应以佛十力、四无所畏、四无碍解、十八佛不共法思惟如来、应、正等觉，不应以大慈、大悲、大喜、大舍思惟如来、应、正等觉，不应以无忘失法、恒住舍性思惟如来、应、正等觉，不应以一切智、道相智、一切相智思惟如来、应、正等觉。何以故？善现，如是诸法皆无自性，若法无自性则无所有，若无所有则不可念。所以者何？善现，若无念、无思惟是为佛随念。

<a name="fo-sui-nian2"></a>“复次，善现，菩萨摩诃萨不应以缘起之法思惟如来、应、正等觉。何以故？善现，缘起之法都无自性，若法无自性则无所有，若无所有则不可念。所以者何？善现，若无念、无思惟是为佛随念。善现，菩萨摩诃萨修行般若波罗蜜多时，应如是修佛随念；若如是修佛随念，是为菩萨摩诃萨作渐次业、修渐次学、行渐次行。

“善现，是菩萨摩诃萨如是作渐次业、修渐次学、行渐次行时，则能圆满四念住，亦能圆满四正断、四神足、五根、五力、七等觉支、八圣道支；则能圆满空解脱门，亦能圆满无相、无愿解脱门；则能圆满初静虑，亦能圆满第二、第三、第四静虑；则能圆满慈无量，亦能圆满悲、喜、舍无量；则能圆满空无边处定，亦能圆满识无边处、无所有处、非想非非想处定；则能圆满八解脱，亦能圆满八胜处、九次第定、十遍处；则能圆满一切三摩地门，亦能圆满一切陀罗尼门；则能圆满布施波罗蜜多，亦能圆满净戒、安忍、精进、静虑、般若波罗蜜多；则能圆满内空，亦能圆满外空、内外空、空空、大空、胜义空、有为空、无为空、毕竟空、无际空、散空、无变异空、本性空、自相空、共相空、一切法空、不可得空、无性空、自性空、无性自性空；则能圆满真如，亦能圆满法界、法性、不虚妄性、不变异性、平等性、离生性、法定、法住、实际、虚空界、不思议界；则能圆满五眼，亦能圆满六神通；则能圆满佛十力，亦能圆满四无所畏、四无碍解、十八佛不共法；则能圆满大慈，亦能圆满大悲、大喜、大舍；则能圆满无忘失法，亦能圆满恒住舍性；则能圆满一切智，亦能圆满道相智、一切相智，由此证得一切智智。善现，是菩萨摩诃萨以无性为自性方便力故，觉一切法皆无自性，其中无有想亦复无无想。善现，菩萨摩诃萨应如是修佛随念，谓于其中尚无少念，况有念佛？
