## 入中论善显密意疏卷十三 

### 释第六胜义菩提心之十。 

壬三 说彼所成空性之差别分二，癸一 略标空性之差别，癸二 广释彼差别义。今初： 

今为宣说空性差别，颂曰： 

&nbsp;&nbsp;&nbsp;&nbsp;〖无我为度生，&nbsp;&nbsp;&nbsp;&nbsp;由人法分二，

&nbsp;&nbsp;&nbsp;&nbsp;佛复所依化，&nbsp;&nbsp;&nbsp;&nbsp;分别说多种。

&nbsp;&nbsp;&nbsp;&nbsp;如是广宣说，&nbsp;&nbsp;&nbsp;&nbsp;十六空性已，

&nbsp;&nbsp;&nbsp;&nbsp;复略说为四，&nbsp;&nbsp;&nbsp;&nbsp;亦许是大乘。〗 

诸法无自性之无我，佛说为二，谓人无我，及法无我。此二分别之理，非由人法上所无之我，有所不同故分为二。以所无之我，同是有自性故。是由所依有法，有蕴等法与补特伽罗之差别而分也。何故宣说彼二？为度二乘众生解脱生死故，说人无我。为度菩萨众生得一切种智故，说二无我。如前所说声闻独觉，虽亦能见缘起实性，然彼不能由无量门，经无量劫，圆满修习法无我义。仅有断除三界烦恼种子之方便。亦可说彼等圆满修习补特伽罗无自性之人无我。虽无以无边道理破除补特伽罗实有之智慧。然圆满修烦恼种子之对治。未圆满修所知障之对治。 

如是二种无我，世尊复依所化种种意乐，分别说为多种。如般若经中，已广宣说十六空性之差别，复略说为四种。亦许彼等即是大乘。如是略分为二，中分为四，广分为十六种。如经云：‘复次善现，菩萨摩诃萨大乘相者。谓内空，外空，内外空，空空，大空，胜义空， 有为空，无为空，毕竟空(藏文为离边空)，无际空，无散空，本性空，一切法空，自相空，不可得空，无性自性空’。广说十六空已，复说四空。如云：‘复次善现，有性由有性空，无性由无性空，自性由自性空，他性由他性空。’又说此诸空牲，名为大乘。若空不空，都无少许自性。如是空性行相各别，唯约世俗而说。如中论云：‘若有不空性，则应有空法，实无不空法，何得有空法。空则不可说，非空不可说，共不共叵说，但以假名说。’前数句明有自性品皆不可说。末句明可说世俗假有。 

癸二 广释彼差别义，分二，子一 广释十六空，子二 广释四空。初又分四，丑一 释内空等四空，丑二 释大空等四空，丑三 释毕竟空等四空，丑四 释一切法空等四空。初又分二，寅一释内空，寅二 释馀三空。初又分二，卯一 正义，卯二 兼明所许本性。今初： 

&nbsp;&nbsp;&nbsp;&nbsp;〖由本性尔故，&nbsp;&nbsp;&nbsp;&nbsp;眼由眼性空，

&nbsp;&nbsp;&nbsp;&nbsp;如是耳鼻舌，&nbsp;&nbsp;&nbsp;&nbsp;身及意亦尔。

&nbsp;&nbsp;&nbsp;&nbsp;非常非坏故，&nbsp;&nbsp;&nbsp;&nbsp;眼等六内法，

&nbsp;&nbsp;&nbsp;&nbsp;所有无自性，&nbsp;&nbsp;&nbsp;&nbsp;是名为内空。〗 

眼等六内法无自性，是为内空。此复眼由眼自性空。以眼之本性即自性空故。如眼所说，耳鼻舌身意，当知亦尔。如是空之理由，谓眼等诸法，于胜义中非常非坏故。此中跋曹译为：‘此中非常，谓不舍本性，此复暂住即灭，非全坏故。此谓若法有自性，定非常住，及非坏灭’。此译错误。若如是者，因应遍于宗异品故。拿错译为：‘若法有自性，则应是常，或永失坏’。极为善哉。故前译为遮词，定有误也。疏中将颂译为：‘由是常住性，及非不坏故’。解曰：‘若眼等有自性，自性无变无坏，彼等亦应无变无坏。然彼不尔。故彼等法皆无自性’。亦不应理。若如是者，言应无坏，则成有坏。经说非坏，则成相违。又：‘此中非常，谓不舍本性’句，应如拿错所译：‘常谓不坏之性’。若谓既破常住，则眼等法本位暂住，后即坏灭，当是实有。为破此执，故云非坏。总谓若常无常皆非实有。二万光明论，更有异解，诸法本性，如中论云：‘性从因缘出，是事则不然，性从因缘出，即名为作法。性若有作者，云何有此义，性名为无作，不待异法成’。 

卯二 兼明所许本性 

龙猛菩萨论中，所说不从因缘生之本性，如是本性是菩萨所许否？曰：如薄伽梵说：‘诸佛出世若不出世，诸法法性，恒常安住’。所说法性可许是有。此法性为何等？曰：即眼等之本性。眼等本性为何？曰：即眼等之不造作，不待因缘，唯是离无明翳之净慧所通达性。有计此论师不许胜义与法性者，及计离无明染全无智者，此文已善破讫。 

有此法性耶？曰：谁云此无。若无此性，则诸菩萨复为何义，修学波罗蜜多道。谓若无胜义谛，则无由通达彼谛而到究竟。若无究竟，则修彼道徒劳无益。然诸菩萨，实为通达法性与到究竟故，而勤修习百千难行。此即显示，若计法性胜义谛都非任何智慧之境，而复修学无量难行，乃最钝根。此如宝云经云：‘善男子，当知胜义，不生，不灭，不住，不来，不去。非诸文字所能诠表，非诸文字所能解说，非诸戏论所能觉了。善男子，当知胜义不可言说，唯是圣智各别内证。善男子，当知胜义，若佛出世若不出世，为何义故，诸菩萨众，剃除须发，披着法服，知家非家，正信出家。既出家已复为证得此法性故，勤发精进如救头然，安住不坏。善男子，若无胜义，则修梵行徒劳无益。诸佛出世亦无有益。由有胜义，故诸菩萨，名胜义善巧’。不可言说与非诸戏论所能觉了者，是说如无分别智亲见胜义，言说分别不能觉了。非说全不能知。既无胜义谛有诸妨难，则反显为有。前文亦说是有。故妄分判无与非有之差别,是自显智慧太薄弱也。跋曹译本多作‘若佛出世若不出世。为何义故’。拿错译本则作：‘若佛出世若不出世，胜义不失’。与释论前文引经，‘若佛出世若不出世，诸法法性恒常安住’。极相符顺，故为善哉。 

外曰：呜呼噫嘻！既不许少法是有自性，忽许无所造作，不待他成之本性。汝诚可谓自相矛盾者。答曰：是汝未了中论意趣。此中意趣，谓若愚夫所取眼等缘起性，即眼等之本性实际。由颠倒心亦能现证彼本性故，则修梵行徒劳无益。由此眼等缘起性，非本性故。为证彼性而修梵行。所破自性，是破眼等即是实际。所许自性，是许眼等之法性为本性。故破诸法有自性，与许诸法之法性本性，全不相违。如是法性，亦是依世俗谛唯名言有，说为无所造作，不待他成。说愚夫通常心不能见之法性，名为本性。甚为应理。唯许此世俗有，非是胜义有事亦非真实之无事。以彼即是自性寂灭故。非但龙猛菩萨自许有此法性本性，亦能令敌者许有此义。故辩论究竟，即立此本性为自他共许也。

有计热等为火等本性者。毕竟非理。以热等是缘生性，是造作故，待因缘而生故。则说眼等本性，无所造作。不待因缘，皆不应理。次跋曹译云：‘言彼中者，谓无胜执法故，于世俗中明如是行相义故’。拿错译云：‘此中谓无胜执性故，于世俗中，如义成立故’。译为‘此中谓’较为妥善。馀义：谓无实执所著之境事，于世俗中则明有造作及观待他之行相义故。 

由此所说龙猛菩萨许有本性。则法界赞中：‘尽其佛所说，显示空性经，皆为灭烦恼，非失坏此界’。说显示空性之经，唯是灭坏实执烦恼之所缘，非说失坏破彼所缘而显之空如来界。亦可了知。 

此言眼等由眼等空者，是显眼等由自性空。非说眼等由离作者我故空，如声闻部计。亦非如唯识，谓眼由异体二取空。计眼等自性不空。由此一法无彼一法，说名空性。 

寅二 释馀三空 

&nbsp;&nbsp;&nbsp;&nbsp;〖由本性尔故，&nbsp;&nbsp;&nbsp;&nbsp;色由色性空，

&nbsp;&nbsp;&nbsp;&nbsp;声香味及触，&nbsp;&nbsp;&nbsp;&nbsp;并诸法亦尔，

&nbsp;&nbsp;&nbsp;&nbsp;色等无自性，&nbsp;&nbsp;&nbsp;&nbsp;是名为外空。〗 

相续不摄之色等六境，由自性空之无自性，名为外空。外色由色自性空，即彼色之本性故。声香味触法，性空之理，当知亦尔。此空及馀空，经说：‘非常非坏’。如前内空时所说，应当了知。又颂曰： 

&nbsp;&nbsp;&nbsp;&nbsp;〖二分无自性，&nbsp;&nbsp;&nbsp;&nbsp;是名内外空。〗 

内识相续所摄之根依处，由是识相续所摄，诸根不摄，故是内外法，此法之无自性，名内外空。馀义如上。又颂曰： 

&nbsp;&nbsp;&nbsp;&nbsp;〖诸法无自性，&nbsp;&nbsp;&nbsp;&nbsp;智者说名空，

&nbsp;&nbsp;&nbsp;&nbsp;复说此空性，&nbsp;&nbsp;&nbsp;&nbsp;由空自性空，

&nbsp;&nbsp;&nbsp;&nbsp;空性之空性，&nbsp;&nbsp;&nbsp;&nbsp;即说名空空，

&nbsp;&nbsp;&nbsp;&nbsp;为除执法者，&nbsp;&nbsp;&nbsp;&nbsp;执空故宣说。〗 

内外诸法，如前所说是无自性。善巧真理之智者，说名空性本性。内外诸法之本性空性，复说由空性之自性或实有而空。如是所依空性上之空性，即说名空空。说空性由实有而空者。是为遣除执实法者，执空性法性为实有之妄执。故般若经宣说空空。出世赞亦云：‘为除诸分别，故说甘露空，若复执著空，佛说极可呵’。有说唯遣除实法，名胜义谛，然执彼为实有。有说非唯遣除所破，要如青黄各自成就，乃是法性，复是实有。此文即说彼二种执，俱是佛所呵责也。 

丑二 释大空等四空 

&nbsp;&nbsp;&nbsp;&nbsp;“由能遍一切，&nbsp;&nbsp;&nbsp;&nbsp;情器世间故。

&nbsp;&nbsp;&nbsp;&nbsp;无量喻无边，&nbsp;&nbsp;&nbsp;&nbsp;故方名为大。” 

离东西等方，别无情器世间。由方能遍一切情器世间故。又修慈等四无量时，缘十方所遍一切有情而修。由所缘门立为无量故。喻如十万无有限量。如是修行亦无边际。无有限量。故十方名大。又颂曰： 

&nbsp;&nbsp;&nbsp;&nbsp;“如是十方处，&nbsp;&nbsp;&nbsp;&nbsp;由十方性空，

&nbsp;&nbsp;&nbsp;&nbsp;是名为大空，&nbsp;&nbsp;&nbsp;&nbsp;为除大执说。” 

如是东西等十方，即由十方自性空，此名大空。是为遣除执诸方大为有自性之大执而说。邪执诸方者，如胜论外道，执方为常住实法。又颂曰： 

&nbsp;&nbsp;&nbsp;&nbsp;〖由是胜所为，&nbsp;&nbsp;&nbsp;&nbsp;涅槃名胜义，

&nbsp;&nbsp;&nbsp;&nbsp;彼由彼性空，&nbsp;&nbsp;&nbsp;&nbsp;是名胜义空，

&nbsp;&nbsp;&nbsp;&nbsp;为除执法者，&nbsp;&nbsp;&nbsp;&nbsp;执涅槃实有，

&nbsp;&nbsp;&nbsp;&nbsp;故知胜义者，&nbsp;&nbsp;&nbsp;&nbsp;宣说胜义空。〗 

胜义之义字，有于所为说名义者，如云：‘此中有义’。有于所知说名义者，如云：‘五义’。此中是说涅槃法身。涅槃是此胜所为故。即此法身，由自性空，名胜义空。是为遣除执实法者，妄执涅槃法身为实有之妄执。故了知胜义之佛陀，说胜义空。又颂曰：

&nbsp;&nbsp;&nbsp;&nbsp;〖三界从缘生，&nbsp;&nbsp;&nbsp;&nbsp;故说名有为，

&nbsp;&nbsp;&nbsp;&nbsp;彼由彼性空，&nbsp;&nbsp;&nbsp;&nbsp;说名有为空。〗 

由从缘生，故说三界名为有为。即彼三界由彼自性空，说名有为空。又颂曰： 

&nbsp;&nbsp;&nbsp;&nbsp;“若无生住灭，&nbsp;&nbsp;&nbsp;&nbsp;是法名无为。

&nbsp;&nbsp;&nbsp;&nbsp;彼由彼性空，&nbsp;&nbsp;&nbsp;&nbsp;说名无为空。” 

若法无有生，住，异，灭，是名无为。即彼无为由彼自性空，说名无为空。 

丑三 释毕竟空等四空 

&nbsp;&nbsp;&nbsp;&nbsp;〖若法无究竟，&nbsp;&nbsp;&nbsp;&nbsp;说名为毕竟，

&nbsp;&nbsp;&nbsp;&nbsp;彼由彼性空，&nbsp;&nbsp;&nbsp;&nbsp;是为毕竟空。〗 

若执常断一边，即堕险处，说名究竟。非执无为法常，与阿罗汉断绝业力生死相续，亦为究竟。故当分别，所治品险处之常断，与常断之差别也。若于何法，堕边执见之常断二边，都不可得。即说名毕竟。即彼毕竟由毕竟自性空，是为毕竟空。如三摩地王经云：‘断除有无与净不净二边，亦不住中间’。断除二边执中间实有。为除彼执故说此空。如唯识师远离自宗所说常断二边，许彼中道以为实有。又颂曰： 

&nbsp;&nbsp;&nbsp;&nbsp;〖由无初后际，&nbsp;&nbsp;&nbsp;&nbsp;故说此生死，

&nbsp;&nbsp;&nbsp;&nbsp;名无初后际，&nbsp;&nbsp;&nbsp;&nbsp;三有无去来，

&nbsp;&nbsp;&nbsp;&nbsp;如梦自性离，&nbsp;&nbsp;&nbsp;&nbsp;故大论说彼，

&nbsp;&nbsp;&nbsp;&nbsp;名为无初际，&nbsp;&nbsp;&nbsp;&nbsp;及无后际空。〗 

如云：此前非有，自此乃有。是为初际。如云：此后便无。是为后际。由生死无彼二际，故说生死名曰无际。即彼三有无自性往来，犹如梦事，由彼三有自性远离。故般若大论，说彼名为无初后际空。又颂曰： 

&nbsp;&nbsp;&nbsp;&nbsp;〖散谓有可放，&nbsp;&nbsp;&nbsp;&nbsp;及有可弃舍，

&nbsp;&nbsp;&nbsp;&nbsp;无散谓无放，&nbsp;&nbsp;&nbsp;&nbsp;都无可弃舍。

&nbsp;&nbsp;&nbsp;&nbsp;即彼无散法，&nbsp;&nbsp;&nbsp;&nbsp;由无散性空，

&nbsp;&nbsp;&nbsp;&nbsp;由本性尔故，&nbsp;&nbsp;&nbsp;&nbsp;说名无散空。〗

散谓有放自弃，无散谓无可舍者。以彼自体，任于何时都无可弃。即不可弃舍之大乘，彼无散法，由无散自性空之空性，说名无散空。以彼空性，即无散法之本性故。又颂曰： 

&nbsp;&nbsp;&nbsp;&nbsp;〖有为等法性，&nbsp;&nbsp;&nbsp;&nbsp;都非诸声闻，

&nbsp;&nbsp;&nbsp;&nbsp;独觉与菩萨，&nbsp;&nbsp;&nbsp;&nbsp;如来之所作。

&nbsp;&nbsp;&nbsp;&nbsp;故有为等性，&nbsp;&nbsp;&nbsp;&nbsp;说名为本性，

&nbsp;&nbsp;&nbsp;&nbsp;彼由彼性空，&nbsp;&nbsp;&nbsp;&nbsp;是为本性空。 〗 

有为等之法性，说名本性。以彼有为等之法性，都非声闻独觉菩萨如来所作。本来如是安住故。即彼本性由本性自性空，是为本性空。 

问：于空空时岂非亦说此义。曰：前所说者，是为破执内外诸法空性，由是理智所成，计为实有。此中说者，是为破执都非由他所作之本性，而为实有。故无重复之失。若能了知，于法性上虽有此二疑难，然能破实有，都不相违。则计胜义谛，都非任何智慧所能通达之邪分别，皆可息灭也。 

丑四 释一切法空等四空分三，寅一一切法空，寅二 自相空，寅三 不可得空与无性自性空。今初 

&nbsp;&nbsp;&nbsp;&nbsp;〖十八界六触，&nbsp;&nbsp;&nbsp;&nbsp;彼所生六受，

&nbsp;&nbsp;&nbsp;&nbsp;若有色无色，&nbsp;&nbsp;&nbsp;&nbsp;有为无为法。

&nbsp;&nbsp;&nbsp;&nbsp;如是一切法，&nbsp;&nbsp;&nbsp;&nbsp;由彼性离空。 〗 

一切法，谓眼等所依六根界，眼识等能依六识界，色等所缘六境界。眼触乃至意触等六触，六触为缘所生六受，及有色无色，有为无为等诸法。如是一切法，即由彼自性远离而空。是为一切法空。 

寅二 自相空分三，卯一 略标，卯二 广释，卯三 总结。今初： 

&nbsp;&nbsp;&nbsp;&nbsp;〖变碍等无性，&nbsp;&nbsp;&nbsp;&nbsp;是为自相空。 〗 

色蕴自相谓有变碍。等字等取乃至一切种智。一切染净诸法各各自相。此等无自性，是为自相空。 

卯二广释分三，辰一 因法自相，辰二 道法自性，辰三 果法自相。今初 

&nbsp;&nbsp;&nbsp;&nbsp;“色相谓变碍，&nbsp;&nbsp;&nbsp;&nbsp;受是领纳性，

&nbsp;&nbsp;&nbsp;&nbsp;想谓能取像，&nbsp;&nbsp;&nbsp;&nbsp;行即能造作，

&nbsp;&nbsp;&nbsp;&nbsp;各别了知境，&nbsp;&nbsp;&nbsp;&nbsp;是为识自相。

&nbsp;&nbsp;&nbsp;&nbsp;蕴自相谓苦，&nbsp;&nbsp;&nbsp;&nbsp;界性如毒蛇。

&nbsp;&nbsp;&nbsp;&nbsp;佛说十二处，&nbsp;&nbsp;&nbsp;&nbsp;是众苦生门。

&nbsp;&nbsp;&nbsp;&nbsp;所有缘起法，&nbsp;&nbsp;&nbsp;&nbsp;以和合为相”。 

何为色等之自相？谓变碍是色自相。如经云：‘诸比丘，由有变碍，名色取蕴’。此诸自相，是举能表各各本性者，非说各别定义。受是苦乐舍三种领纳性。想则能取青黄等外像，与苦乐等内像。像为形状分齐。行即造作，谓除四蕴诸馀有为，各别了知色声等境，是识自相。五蕴之自相谓苦。诸界之自相体性，谓能令有情摄取生死，如同毒蛇捉待于他而作损害。佛说十二处能生众苦，是苦生门。此三约生死中之蕴界处而说。缘起之自相，谓因缘和合。 

辰二 道法自相 

&nbsp;&nbsp;&nbsp;&nbsp;〖施度谓能舍，&nbsp;&nbsp;&nbsp;&nbsp;戒相无热恼，

&nbsp;&nbsp;&nbsp;&nbsp;忍相谓不恚，&nbsp;&nbsp;&nbsp;&nbsp;精进性无罪，

&nbsp;&nbsp;&nbsp;&nbsp;静虑相能摄，&nbsp;&nbsp;&nbsp;&nbsp;般若相无着，

&nbsp;&nbsp;&nbsp;&nbsp;六波罗蜜多，&nbsp;&nbsp;&nbsp;&nbsp;经说相如是。

&nbsp;&nbsp;&nbsp;&nbsp;四静虑无量，&nbsp;&nbsp;&nbsp;&nbsp;及馀无色定，

&nbsp;&nbsp;&nbsp;&nbsp;正觉说彼等，&nbsp;&nbsp;&nbsp;&nbsp;自相为无嗔。

&nbsp;&nbsp;&nbsp;&nbsp;三十七觉分，&nbsp;&nbsp;&nbsp;&nbsp;自相能出离，

&nbsp;&nbsp;&nbsp;&nbsp;空由无所得，&nbsp;&nbsp;&nbsp;&nbsp;远离为自相，

&nbsp;&nbsp;&nbsp;&nbsp;无相为寂灭，&nbsp;&nbsp;&nbsp;&nbsp;第三相谓苦，

&nbsp;&nbsp;&nbsp;&nbsp;无痴八解脱，&nbsp;&nbsp;&nbsp;&nbsp;相谓能解脱。 〗 

布施波罗蜜多自相，谓身，财，善根，皆能放舍之心。尸罗自相，谓无烦恼之热恼，获得清凉，忍辱自相，谓不嗔恚。即能忍耐心。精进自相，谓摄持无罪善法勇悍为性。静虑自相，谓为摄一切善法故，于善所缘心一境性。般若自相，为不贪著。为趣涅槃，于任何法都不贪著，破实执故。上来所述六波罗蜜多之自相，是经中作如是说也。初静虑等四种静虑，慈无量等四种无量，及馀空无边处等四无色定。正觉佛陀，说彼等之自相，为无嗔恚。由离嗔恚乃能得故。三十七菩提分法之自相，谓能获得出离解脱。空解脱门之自相，谓实执所得诸分别垢不能染故，以远离为自相。无相解脱门，由相不可得故。寂灭为相。第三无愿解脱门之自相，谓于行苦性正观为苦，更不希愿三有盛事。及以真实慧，观察诸行本性。於出世果位，亦不执为实有，而生希愿。故以苦及无痴为相。八解脱之自相，谓能解脱诸等至障。八解脱，谓内有色想观外色解脱，内无色想观外色解脱。此二是变化障对治。释论本多将第二，作内有色想，文有误失。净解脱第四静虑相是为第三。此是乐变净色，不乐变不净色杂染心之对治。现法乐住之道有二，一住顺解脱道，谓四无色等至解脱。二住寂灭道，谓想受灭等至解脱。 

辰三 果法自相 

&nbsp;&nbsp;&nbsp;&nbsp;〖经说善决择，&nbsp;&nbsp;&nbsp;&nbsp;是十力本性。

&nbsp;&nbsp;&nbsp;&nbsp;大师四无畏，&nbsp;&nbsp;&nbsp;&nbsp;本性为坚定，

&nbsp;&nbsp;&nbsp;&nbsp;四无碍解相，&nbsp;&nbsp;&nbsp;&nbsp;谓辩等无竭。

&nbsp;&nbsp;&nbsp;&nbsp;与众生利益，&nbsp;&nbsp;&nbsp;&nbsp;是名为大慈。

&nbsp;&nbsp;&nbsp;&nbsp;救护诸苦恼，&nbsp;&nbsp;&nbsp;&nbsp;则是大悲心。

&nbsp;&nbsp;&nbsp;&nbsp;喜相谓极喜。&nbsp;&nbsp;&nbsp;&nbsp;舍相名无杂。

&nbsp;&nbsp;&nbsp;&nbsp;许佛不共法，&nbsp;&nbsp;&nbsp;&nbsp;共有十八种，

&nbsp;&nbsp;&nbsp;&nbsp;由彼不可夺，&nbsp;&nbsp;&nbsp;&nbsp;不夺为自相。

&nbsp;&nbsp;&nbsp;&nbsp;一切种智智，&nbsp;&nbsp;&nbsp;&nbsp;现见为自相。

&nbsp;&nbsp;&nbsp;&nbsp;馀智唯少分，&nbsp;&nbsp;&nbsp;&nbsp;不许名现见。 〗 

下文所说之十力，当知以善决择为自相。由善决择诸境，于诸境上无碍而转，故名为力。自称于一切所知成正等觉。自称我已永尽诸漏并诸习气。自称我说贪等是障解脱法。自称我说勤修地道能尽众苦。不见有一人，能依法立难，谓非如是。佛此四无所畏，以极坚定性为自相。任何敌者不能动故。法义词辩诸无碍解，以辩等无竭无尽为相。与诸众生利益安乐，是大慈相。救护一切苦恼有情。是大悲相，大喜以极欢喜为相。大舍谓于此不贪，于彼不嗔，远离贪嗔无杂为相。许佛不共法有十八种，以不被他夺为自相。由佛无有不共法之所治品误失等事。无隙可乘，不能映夺，不能屈伏故。十八不共法，有三六聚。身常无误失，语无粗暴音，意无忘失念，无不定心，生死涅槃无种种想，无不择舍，是初六聚。志欲，精进，意念，等持，般若，解脱，皆无退失。是第二六聚。一切事业，语业，意业，智为前导随智而转。于过去世，未来世，现在世，无着无碍正智见转。是第三六聚。不共之训诂。谓彼诸法，唯佛身乃有，馀身非有，故身不共。此等广释，如释论中引陀罗尼自在王请问经，应当了知。一切种智智，以现见一切所知为自相。一切馀智，唯于少分境转，故不许为现见一切所知也。如是所说，从色乃至一切种智所有诸相。唯是能表彼诸法之自体。与所破之自相。有大差别。 

卯三 总结。 

&nbsp;&nbsp;&nbsp;&nbsp;〖若有为自相，&nbsp;&nbsp;&nbsp;&nbsp;及无为自相，

&nbsp;&nbsp;&nbsp;&nbsp;彼由彼性空，&nbsp;&nbsp;&nbsp;&nbsp;是为自相空〗。 

若有为法之自相，及无为法之自相。彼等自相即由彼自性空，是为自相空。 

寅三 不可得空与无性自性空 

&nbsp;&nbsp;&nbsp;&nbsp;〖现在此不住，&nbsp;&nbsp;&nbsp;&nbsp;去来皆非有，

&nbsp;&nbsp;&nbsp;&nbsp;彼中都无得，&nbsp;&nbsp;&nbsp;&nbsp;说名不可得。

&nbsp;&nbsp;&nbsp;&nbsp;即彼不可得，&nbsp;&nbsp;&nbsp;&nbsp;由彼自性离，

&nbsp;&nbsp;&nbsp;&nbsp;非常亦非坏，&nbsp;&nbsp;&nbsp;&nbsp;是不可得空。〗 

此现在法，自生以后不能安住。过去已生，其生已灭。未来当生，现尚未生。故三世中皆非是有。已生，当生，及现在法，如其次第于已灭时，未生时，及自生以后，都无可得。故说名不可得。彼不可得，由彼自性远离，非常非坏，故名不可得空。颂曰： 

&nbsp;&nbsp;&nbsp;&nbsp;〖诸法从缘生，&nbsp;&nbsp;&nbsp;&nbsp;无有和合性，

&nbsp;&nbsp;&nbsp;&nbsp;和合由彼空，&nbsp;&nbsp;&nbsp;&nbsp;是为无性空。〗 

诸法由是因缘生故，无有因缘和合所生之自性。即说彼等名曰无性。此和合生法，由自性空。是为无性自性空。 

如是所说之十六空。非因破除实执之正理不同而分。以彼一切，皆由非常非坏之正理，而成立故。亦非由一补特加罗，成立无实而分。以于眼等内法之上，若以正量成立为无实。则观馀法时，不须更立别因，即依自因便能断疑故。以是当知是依一补特加罗，及依於各别法实执偏盛之各别补特伽罗而分也。 

子二 广释四空 

&nbsp;&nbsp;&nbsp;&nbsp;〖应知有性言，&nbsp;&nbsp;&nbsp;&nbsp;是总说五蕴，

&nbsp;&nbsp;&nbsp;&nbsp;彼由彼性空，&nbsp;&nbsp;&nbsp;&nbsp;说名有性空。〗 

应知有性空之有性言，是说五蕴。非分别说，是总略而说。即彼五蕴，由彼自性空，经说名有性空。颂曰： 

&nbsp;&nbsp;&nbsp;&nbsp;〖总言无性者，&nbsp;&nbsp;&nbsp;&nbsp;是说无为法，

&nbsp;&nbsp;&nbsp;&nbsp;彼由无性空，&nbsp;&nbsp;&nbsp;&nbsp;名为无性空。〗 

若不分别, 总言无性, 者，是说, 虚空与涅槃等诸无为法。即彼无为法，由无性之自性空，名为无性空。颂曰： 

&nbsp;&nbsp;&nbsp;&nbsp;〖自性无有性，&nbsp;&nbsp;&nbsp;&nbsp;说名自性空，

&nbsp;&nbsp;&nbsp;&nbsp;此性非所作，&nbsp;&nbsp;&nbsp;&nbsp;故说名自性。 〗 

言自性者谓诸法之本性。由此自性非声闻等所作，诸法本性如是住故。由此法性自性，无有自性，说名自性空。颂曰：

&nbsp;&nbsp;&nbsp;&nbsp;〖若诸佛出世，&nbsp;&nbsp;&nbsp;&nbsp;若佛不出世，

&nbsp;&nbsp;&nbsp;&nbsp;一切法空性，&nbsp;&nbsp;&nbsp;&nbsp;说名为他性。

&nbsp;&nbsp;&nbsp;&nbsp;实际与真如，&nbsp;&nbsp;&nbsp;&nbsp;是为他性空，

&nbsp;&nbsp;&nbsp;&nbsp;般若波罗蜜，&nbsp;&nbsp;&nbsp;&nbsp;广作如是说。〗 

若诸佛出现世间，若佛不出世间，一切法之自性空，即说名为他性。他性梵语，可通三义，谓胜，他，彼岸。初谓胜真实义，殊胜之义，谓常不违越真实义之自相。第二他者。谓除世间，是他出世无分别智。性谓此智所证。第三彼岸所有，名为他性。由超出生死，故名彼岸，即是实际。此中际者谓永尽生死之涅槃。由不改变真实义之自相，故名真如。即此他性，由他性之自性空故，是为他性空。自性空等前虽已说，此中复说亦无重复之过。以此是依中分而说。此后二空，广中二时数数宣说者，因有疑云：若许法性是诸法本性，常时而有，是无分别智之所量，则应实有。为除彼疑而说，故不相违。 

此中所说空性之差别，与空性之道理，是如般若波罗蜜多经中广作如是宣说也。 

庚四 结述此地功德 

今当宣说信解般若波罗蜜多菩萨不共功德，结述般若波罗密多品。颂曰： 

&nbsp;&nbsp;&nbsp;&nbsp;〖如是慧光放光明，&nbsp;&nbsp;&nbsp;&nbsp;遍达三有本无生，

&nbsp;&nbsp;&nbsp;&nbsp;如观掌中庵摩勒，&nbsp;&nbsp;&nbsp;&nbsp;由名言谛入灭定。 〗 

此地菩萨以如前所说行相如是观察，发生慧光，放大光明，灼破障蔽见真实义所有黑暗。遍达三有本来自性无生。如观掌中庵摩勒果。复以名言世俗谛力，入灭尽定。如是虽能入灭尽定，然不弃舍救众生心。颂曰： 

&nbsp;&nbsp;&nbsp;&nbsp;〖虽常具足灭定心，&nbsp;&nbsp;&nbsp;&nbsp;然恒悲念苦众生，

&nbsp;&nbsp;&nbsp;&nbsp;此上复能以慧力，&nbsp;&nbsp;&nbsp;&nbsp;胜过声闻及独觉。〗

第六地菩萨虽常具足灭定光明意乐，然于无依苦恼众生，悲心转增。由是当知此菩萨之加行，是生死摄。意乐则是涅槃所摄。又此第六地菩萨，从此以上复能以智慧之力，胜过一切如来语生之声闻，及中佛独觉。又颂曰： 

&nbsp;&nbsp;&nbsp;&nbsp;〖世俗真实广白翼，&nbsp;&nbsp;&nbsp;&nbsp;鹅王引导众生鹅，

&nbsp;&nbsp;&nbsp;&nbsp;复承善力风云势，&nbsp;&nbsp;&nbsp;&nbsp;飞度诸佛德海岸。 〗 

第六地菩萨犹如鹅王，成就世俗广大道次第，与真实义甚深道次第。如同双翼，洁白丰广。引导所化众生犹如群鹅。复承往昔所修善根之力，势如风云。即能飞度诸菩萨功德大海之彼岸也。是故欲学此菩萨者，亦须具备二种道次第之双翅。若全无翅，或仅一翅。安能成飞，故不应自满。当修具足方便智慧二品之道，而趣佛地。 

### 释第七胜义菩提心 

巳三 释远行等四地分四，庚一 第七地，庚二 第八地，庚三 第九地，庚四 第十地。今初 

&nbsp;&nbsp;&nbsp;&nbsp;〖此远行地於灭定，&nbsp;&nbsp;&nbsp;&nbsp;刹那刹那能起入，

&nbsp;&nbsp;&nbsp;&nbsp;亦善炽然方便度。 〗 

住第七远行地菩萨，于第六地所得灭定，此时刹那刹那能入能起。入灭定者谓入实际。此说真如名为灭定。以圣根本定时，能於此真如，灭尽一切戏论相故。如十地经云：‘佛子！菩萨从第六地来，能入灭定。今住此定，能念念人，亦念念起，而不作证’。又此地中方便善巧波罗蜜多亦善炽然，最极清净。清净之理，如前诸地所说道理应当了知。唯由般若波罗蜜多行相差别，安立后四波罗蜜多。以择法时，即是慧度，非馀相故。安立为方便善巧波罗蜜多之方便善巧，菩萨地中说二六种，初谓依内修证佛法六种方便善巧，一者菩萨，於诸有情悲心俱行顾恋不舍。二者菩萨，於一切行如是遍知，三者菩萨，恒於无上正等菩提所有妙智，深心欣乐。四者菩萨，顾恋有情为依止故，不舍生死。五者菩萨，於一切行如实遍知为依止故，轮转生死而心不染。六者菩萨，欣乐佛智为依止故，炽然精进。次谓依外成熟有情六种方便善巧，一者菩萨方便善巧，能令有情以少善根感无量果。二者菩萨方便善巧，能令有情少用功力引摄广大无量善根。三者菩萨方便善巧，於佛圣教憎背有情，除其恚恼。四者菩萨方便善巧，於佛圣教处中有情，令其趣入。五者菩萨方便善巧，於佛圣教已趣入者，令其成熟。六者菩萨方便善巧，於佛圣教已成熟者，令得解脱。共有十二方便善巧。 

### 释第八胜义菩提心 

庚二 第八地分二，辛一 明此地愿增胜及起灭定之相，辛二 永尽一切烦恼，辛三 证得十种自在。今初 

&nbsp;&nbsp;&nbsp;&nbsp;〖数求胜前善根故，&nbsp;&nbsp;&nbsp;&nbsp;大士当得不退转，

&nbsp;&nbsp;&nbsp;&nbsp;入於第八不动地，&nbsp;&nbsp;&nbsp;&nbsp;此地大愿极清净，

&nbsp;&nbsp;&nbsp;&nbsp;诸佛劝导起灭定。 〗 

第七地菩萨，数数为求胜前善根故，当得不退转入第八不动地。此地胜过七地以下众善之理，如十地经云：‘佛子！譬如乘船欲入大海，未至於海，多用功力排牵而去。若至海已但随风去，不假人力。以至大海一日所行，视未至时，设经百岁亦不能及。佛子，菩萨摩诃萨亦复如是。积集广大善根资粮，乘大乘船，到菩萨行海，於一念顷以无功用智，入一切智智境界。本有功用行，经于无量百千亿那由他劫，所不能及’。此中未到大海。喻七地以下。到大海已，喻得八地所行之道，昔生第一出世心时，广发百万阿僧祗等十种大愿。至此地中皆得清净，故此地中愿波罗蜜多最为增上。又立此地名童真地，第九地时名法王子位，第十地时得佛灌顶，如转轮王。又不动地入法性灭定时，诸佛劝导令起灭定。如十地经云：‘佛子！此住不动地菩萨，由本愿力故，住此法门流。诸佛世尊，与彼起如来智。作如是言：善哉善哉！善男子！此胜义忍随顺佛法。然善男子，我等所有十力四无畏等不共佛法，汝今未得，汝应为欲成就此法，勤加精进。勿复放弃如此忍门。又善男子，汝虽得是寂灭解脱，然诸凡夫未能证得，种种烦恼常现在前，种种寻伺常相侵害。汝得愍念如是众生。又善男子，汝当忆念本所誓愿，普大饶益一切众生，皆令得入不可思议智慧之门，又善男子，此诸法法性，若佛出世若不出世，法界常住，所谓一切法空无所得。诸佛不以得此法故名为如来。一切声闻独觉，亦皆得此无分别法性’。又云：‘若诸佛世尊，不与此菩萨起一切智智门者，彼时即入究竟涅槃。弃舍一切利众生业’。此说八地菩萨于无分别智获得自在住彼定时，劝令起定。为得诸佛十力等因，於后得位修集资粮，即二乘人亦得亲证法性之无分别智。有说通达真实义已，不须修馀资粮，可专修真实义者。是愚人妄说也。 

辛二 永尽一切烦恼。 

&nbsp;&nbsp;&nbsp;&nbsp;〖净慧诸过不共故，&nbsp;&nbsp;&nbsp;&nbsp;八地灭垢及根本，

&nbsp;&nbsp;&nbsp;&nbsp;已尽烦恼三界师，&nbsp;&nbsp;&nbsp;&nbsp;不能得佛无边德。〗 

八地菩萨为诸佛劝起灭定已，由无著净智与贪等烦恼不共存故。八地菩萨无分别智。如同日光。其如黑暗，三界所行能招生死诸烦恼垢，及彼根本种子，皆悉消灭。如是菩萨虽已永尽一切烦恼，成为三界之师范。然当其尽烦恼时，犹不能得诸佛无量无边如同虚空之功德。为求证得彼功德故。八地菩萨，更当勤加精进也。 

如何得知此地菩萨已尽一切烦恼？十地经说：‘彼时即入究竟涅槃’。故知此地已离三界欲。若未离欲，定不能证究竟涅槃故。 

辛三 证得十种自在 

此地菩萨，已离三界欲，则生死永灭。如何能圆满一切成佛之因耶？颂曰： 

&nbsp;&nbsp;&nbsp;&nbsp;〖灭生而得十自在，&nbsp;&nbsp;&nbsp;&nbsp;能于三有普现身。〗 

此八地菩萨，既已永灭由烦恼业力流转生死，当其证此地时，即得智自在等十种自在。故此菩萨，能如胜鬘经说受意生身，普於三有一切众生之前，现种种身。故此菩萨圆满资粮，都不相违。十自在者，一得寿自在，於不可说不可说劫加持寿量故。二得心自在，已于无量无数等持，智观入故。三得财自在，已能示现一切世界无量庄严具，装饰加持故。四得业自在，应时能现，业果加持故。五得生自在，於一切世界示现受生故。六得愿自在，於随所欲佛刹时分，示现成佛故。七得胜解自在，已能示现一切世界佛充满故。八得神通自在，诸佛刹中皆能示现神通游戏故。九得智自在，已能示现，佛力，无畏，不共佛法，相好，正等觉故。十得法自在，已能示现无边无中，法门明故。如十地经广说。 

### 释第九胜义菩提心 

庚三 第九地 

&nbsp;&nbsp;&nbsp;&nbsp;〖第九圆净一切力，&nbsp;&nbsp;&nbsp;&nbsp;亦得净德无碍解。〗 

第九地菩萨，一切力波罗蜜多皆得圆满清净。力波罗蜜多中说有十力。如经云：“得善住意乐力，远离一切烦恼现行故。得善住增上意乐力，不离於道故，得善住大悲力，不舍利益有情事故。得善住大慈力，能救一切诸世间故。得善住总持力，无忘失法故。得善住辩才力，於一切佛法选择分别得善巧故。得善住神通力，於无边际诸世界中，行善差别处得善巧故。得善住大愿力，不舍一切菩萨所作故。得善住到彼岸力，普集一切诸法故。得善住如来加持力，一切种一切智智现在前故’。(原论转引庄严能仁密意论中经文，条文有误，今依经改正。)如已圆满力波罗蜜多，如是亦得四无碍解清净功德。所谓法，义，词，辩四无碍解。释论云：‘以法无碍解，了知一切诸法自相。以义无碍解，了知一切诸法差别。以词无碍解，善能无杂演说诸法。以辩无碍解，能知诸法次第相续无间断性。’馀处则说：法谓了知诸法异名。义相了知所诠诸义。词谓了知训诂。辩谓辩说无尽。 

### 释第十胜义菩提心 

庚四 第十地 

&nbsp;&nbsp;&nbsp;&nbsp;〖十地从於十方佛，&nbsp;&nbsp;&nbsp;&nbsp;得妙灌顶智增上，

&nbsp;&nbsp;&nbsp;&nbsp;佛子任运澍法雨，&nbsp;&nbsp;&nbsp;&nbsp;生长众善如大云。〗 

十地菩萨，从十方诸佛，得大光明胜妙灌顶。谓此菩萨证得百万阿僧祗三摩地已，最后名为一切智智最胜灌顶大三摩地而现在前。此三摩地才现前时，有大宝王莲花出现。其花量等百万三千大千世界。以满百万三千大干世界极微尘数莲花而为眷属。菩萨身相，与其莲花，正等相称。此三摩地现在前故。示坐宝王莲花座上。适坐已。十方一切佛刹诸佛众会，皆从眉间白毫相中，出大光明，入此菩萨而为灌顶。广如十地经说。又此菩萨，十波罗蜜多中，智波罗蜜多，最为增上。智波罗蜜多与慧波罗蜜多之差别，如菩萨地云：‘於一切法如实安立清净妙智，当知名智波罗蜜多。今于此中，能取胜义无分别转清净妙慧，当知名慧波罗蜜多。能取世俗有分别转清净妙智，当知名智波罗蜜多。如是名为二种差别’。 

如云降雨，生长世间一切稼穑。如是十地菩萨，亦为生长所化众生善根稼穑，任运澍濡法雨。是故此地名法云地。 

入中论善显密意疏卷十三终 