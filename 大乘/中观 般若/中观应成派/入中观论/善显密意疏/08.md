## 入中论善显密意疏卷八 

### 释第六胜义菩提心之五 

辰一 别破唯识宗分三，巳一 破离外境识有自性，巳二 破成立依他起有自性之量，巳三 明说唯心非破外境。初中分二，午— 叙计，午二破执。今初

诸唯识师于上述中观宗心不忍可，不依佛意，唯随自分别建立宗义，欲显自教所说宗旨。颂曰： 

&nbsp;&nbsp;&nbsp;&nbsp;〖不见能取离所取，&nbsp;&nbsp;&nbsp;&nbsp;通达三有唯是识，

&nbsp;&nbsp;&nbsp;&nbsp;故此菩萨住般若，&nbsp;&nbsp;&nbsp;&nbsp;通达唯识真实性。 〗 

安住增胜般若波罗蜜多，勤修真实义之六地菩萨，由何正理能不增益异体二取，无倒通达，见悟真实，是为通达唯识真实性。谓由了达都无外色，诸心心所，唯缘起性，故名通达唯识实性。又此菩萨如何通达唯识实性，谓此菩萨以下所说，从内习气成熟而生色等之理，于自心上，由无异体所取，亦不见有能缘异体境之能取，即便了知三界唯识。善了知已，复长修习二空真实，由久修习，乃以内智现见真实不可言说二空自性。六地菩萨由先如是次第修习，故得通达唯识实性。若无外境唯有识者，既无外境，带境相之唯心，云何生起。颂曰： 

&nbsp;&nbsp;&nbsp;&nbsp;〖犹如因风鼓大海，&nbsp;&nbsp;&nbsp;&nbsp;便有无量波涛生，

&nbsp;&nbsp;&nbsp;&nbsp;从一切种阿赖耶，&nbsp;&nbsp;&nbsp;&nbsp;以自功力生唯识。〗 

譬如波涛所依大海，因风鼓荡，原如睡眠安稳不动之波涛，互相竞起，奔驰不息。如是内外一切法种子阿赖耶识，与贪等信等俱生俱灭，各将自随顺功能熏习阿赖耶识。由此习气成熟之力便有不净依他起性之唯识生，愚夫于此执为内外分离之能取所取。然离内识，实无少分异体所取。 

此如说大自在天等为因者云：‘蛛为蛛网因，水晶水亦尔，根为枝末本，此是众生因。’说大自在天等为众生之作者。如是说有阿赖耶识者。说彼识是一切法之种子依，名一切种子。唯大自在常住，阿赖耶识无常，是其差别。以是多生习外道见者，要说有阿赖耶识方能调伏也。 

若尔释论叙唯识宗时，多云：无外境。又云：离识实无少分异体所取。此于所无之色等所取上，加离识异体之简别。又‘妄执名为色根眼’句之释云：‘实无离识之眼根’。为于所破加如上简别，是唯识宗所许耶？为不加简别，直云：无色等五境及五色根，是彼所许耶？曰：此释论中实有加不加简别之二类。如破生时多于所破加简别语，其未加时亦皆例加。此亦应尔。敌宗所依，摄大乘论云：‘何缘此识亦复说名阿陀那识？执受一切有色根故。一切自体取所依故。所以者何？有色诸根，由此执受无有失坏，尽寿随转’。又云：‘共相者，谓器世间种子。不共相者，谓各别内处种子。共相即是无受生种子’。此说阿赖耶识上器世间种子，即是无受法之种子。摄决择分亦如是说。缘起经释说由阿赖耶识为缘，成就名色。说名为馀四蕴，说色为大种及大种所造色。又说彼色，无色界无，下二界有。故唯说宗许有色者无量无边。若不尔者，则唯识宗，色蕴上所有色声等名，不加修改皆不可用。已见彼名留不可用，犹称彼宗为善者，印度佛徒曾无是事。又彼宗亦名所知属内宗。义为不许色声等所知为外事，说是内识事。 

设作是念，若唯识宗亦许色声等者，则破外境，仅是名字之诤。以现为外境之色等，即立为外境故。此与说：‘中观师破有自相之色而安立色者，既
入中论善显密意疏
136
现为有自相之色，即立为有自相。故辩自相有无仅名字之诤’者，全无差别。实是两宗最难了解之处。不但中观道理难知，即于唯识宗此义，亦觉若破外境，则色等非有，若立色等亦应安立外境故。此等难处虽应解释，恐繁不述。 

圣教建立，作如是说，颂曰： 

&nbsp;&nbsp;&nbsp;&nbsp;〖是故依他起自性，&nbsp;&nbsp;&nbsp;&nbsp;是假有法所依因，

&nbsp;&nbsp;&nbsp;&nbsp;无外所取而生起，&nbsp;&nbsp;&nbsp;&nbsp;实有及非戏论境〗 

此依他起性，定应许是有自性，以是执有异体能取所取假有法等，一切分别网之因故。如以绳因缘误以为蛇，无绳为依，则必不生。及以地等因缘误以为瓶等，无地等为依于虚空中亦必不生。如是既无外境，误认青等为外境之分别，为以何等乱事为因。故定应许现似异体二取之不净依他起，为误认外境分别之因。以彼所依是杂染清净系缚解脱之因故。 

中观唯识任于何宗，如诸有情现所见境，若能显示如彼所见执为实有之所依，由彼所著境而空者，即说通达此空是为正道。若不以通达能破一般有情实执境之空性为道，而别立一实有空性，则于无始传来粗细实执，俱不能对治，徒劳无果。于是当知，此现似二取之依他起，虽现似有异体能取所取，而执有彼之遍计所执境，实无所有。即正观此所依由彼所破为空。又空所依及此空性，即是所馀，即正知此是真实有，如是名为善取空义。此中敌宗，即是菩萨地及辨中边论释中：‘谓由于此彼无所有’等义。宝性论释，解‘若此于彼无’等义时，作中观理解，与上二论全不相同。恐烦不述。又此依他起，无外所取，唯由自内习气而生，是自性有。此宗胜义，全非一切言说分别戏论之境。以内外名言皆不取实相故。

总之依他起性有三差别，一无外境而生，二是自性有，三于胜义中非一切戏论之境。是假有法之因义，亦摄在自性有法之中，不异三差别。言依他起有者，非泛说有，是特殊有。如安慧论师云：‘虚妄分别有，谓由自性是语之馀。’此简别，于后文至为切要。 

午二 破执分二，未— 广破，未二 结破。初又分三，申一 破无外境识有自性之喻，申二 破由习气功能出生境空之识，申三 明如是破与修不净观不相违。初又分二，酉一 破梦喻，酉二 破毛发喻。初又分三，戊一 梦喻不能成立识有自性，戊二 梦喻不能成立觉时无外境，戊三 梦喻成立一切法虚妄。今初颂曰： 

&nbsp;&nbsp;&nbsp;&nbsp;〖无外境心有何喻。〗 

汝唯识师说无外境，心有自相。当先推察有何譬喻而相比况？若唯识师曰： 

〖若谓如梦当思择。〗

譬如有人眠极小房中，梦见狂象群。然彼房中决定不能有狂象群。故如彼梦，虽无外境，定应许此有自性识。为显此说无心要故。汝此譬喻当更思择也。云何思择？颂曰：

&nbsp;&nbsp;&nbsp;&nbsp;〖若时我说梦无心，&nbsp;&nbsp;&nbsp;&nbsp;尔时汝喻即非有。〗 

若时我宗，说如梦中象境非有，则见狂象群之有自性心亦非是有，以不生故。若无有自性之识，尔时汝所说两宗极成之喻，亦即非有。故离外境非有内识。

此非是说如梦中无所见之象，亦无内识，是说无有自性之识。以前说唯说宗许无外境之依他起，是许有自性之依他起故。又此破总结时：‘总如所知非有故，应知内识亦非有，释论明说：‘当知带所知相之内识，亦不自性生’· 又本论释论此等破时，多于所破加简别故。又云：‘何故如来于彼经，说心从无明业生’说无明生行，以行生识，是自宗故。故有智者，不致疑此宗是说无识。以是当凡说所知能知有无相等者，皆是依所破差别而说。设作是念，若谓梦中无乱识者，则彼觉后中不应忆念梦中所受。此是以为识无自性，识便全地而难。此难非理，颂曰： 

&nbsp;&nbsp;&nbsp;&nbsp;〖若以觉时忆念梦，&nbsp;&nbsp;&nbsp;&nbsp;证有意者境亦尔。〗 

若以睡觉之时，犹能忆念梦中领受，便谓梦中意识有自性者。则梦中所见象等外境，如彼意识，亦应是有。何以故？颂曰： 

&nbsp;&nbsp;&nbsp;&nbsp;〖如汝忆念是我见，&nbsp;&nbsp;&nbsp;&nbsp;如是外境亦应有。〗 

如汝以睡觉时，追忆我于萝中见，有忆能缘之念，便证有意识者，如是追忆，梦中见此境亦有忆外境之念，则外境亦应有，或识亦应无也。 

若尔，自宗亦许忆念梦中之心境，彼二有无如何许耶？曰：释论说有忆念梦中领受，及忆念梦中领受境。以是当知梦中见象等时，如醒位见本质之影像。其见彼影像之眼识，虽非领受本质境，然可说是领受影像境。如是梦中虽无所领受象境，然有所领受现似为象之境。故虽云‘念境’，实是忆念领受彼境。所缘与领受，除一二处外，多不须如是分别也。 

由是决不能安立外境所空有自相之依他起。既无亲喻。如成立前世后世，虽无亲喻，而有以馀因明式成立之疏喻。此中亦无故。当知此是破唯识宗最有力之正理。 

戊二 梦喻不能成立觉时无外境

设曰：若睡梦中，有象等色，则亦应有缘彼之眼识，此不应理。颂曰： 

&nbsp;&nbsp;&nbsp;&nbsp;〖设曰睡中无眼识，&nbsp;&nbsp;&nbsp;&nbsp;故色非有唯意识，

&nbsp;&nbsp;&nbsp;&nbsp;执彼行相以为外，&nbsp;&nbsp;&nbsp;&nbsp;如于梦中此亦尔。〗 

由睡梦中，睡眠昏乱无眼识故，眼处所取象等色境决定非有，唯有意识。虽无外色处，然由意识现似外相，即执彼相以为外境。如睡梦中全无外境唯有识生，如是觉时应知亦尔。此谓前喻纵不能成立识有自性。然以梦喻必能成立觉时无有外境唯有内识也。破曰不然，梦中意识亦不生故。此谓梦中无色处，其无色处之有自性意识梦中亦非有，故彼梦喻亦不能成立全无外境而有有自性之意识。颂曰： 

&nbsp;&nbsp;&nbsp;&nbsp;〖如汝外境梦不生，&nbsp;&nbsp;&nbsp;&nbsp;如是意识亦不生，

&nbsp;&nbsp;&nbsp;&nbsp;眼与眼境此生心，&nbsp;&nbsp;&nbsp;&nbsp;三法一切皆虚妄。〗 

如汝所说外境梦不生。如是意识亦自性不生。如醒觉位见色时，有眼色意三法和合，如是梦中了别境时，心亦见有三法和合。如梦中眼与眼之色境二俱非有，如是此二所生之眼识亦定非有。故梦中之眼色意三法一切皆是虚妄。又颂曰： 

&nbsp;&nbsp;&nbsp;&nbsp;〖馀耳等三亦不生。〗 

如眼等三法，其馀耳等三法亦无自性生。此中等字，等取声及耳识，乃至意及法处意识。此谓耳根至身根之四根。声尘至触尘之四尘，耳识等四识。如前所说眼等三法，梦中虽无彼体而现彼相，故是虚妄。其意等三法，则谓梦中虽有，然无自性现有自性，故是虚妄。以是当知，彼以为此师许梦中有根识，而相攻难。如云：敌者之天未晓，难者之日已出，慧太粗陋故应弃舍。藏中亦有自矜智者，于此善巧宗义尚未知其粗分，便谤为非福之田，令诸众生多造非福，尤应慎焉。若此：‘设曰睡中’等，作为唯识宗义。清辨论师为出喻不成过云：‘意识所取法处所摄色，梦中亦有。故离外境全无内识’。此亦不应理，梦中三法毕竟非有故。若谓为破他宗故如是许者，是则梦喻应全无用，以梦非虚妄，不能显示所喻之法为虚妄故。此谓有自性之根境识三法，梦中亦毕竟非有，故说法处所摄色，于梦中离识实有，不应道理。然自宗亦许有彼色，且许梦中有彼亦不相违。故知说梦无彼色者，是因清辨沦师许彼色有自相也。 

若谓因唯识宗，说无外处所摄色时，以梦喻而破。今为破彼宗故许色有自相者。则中观师成立无实立如梦喻，应成无用。以梦非虚妄是有自相，不能成立彼所喻之法为虚妄故。以未破有自性以来，成立无实之因法，皆不随彼喻转故。以是自宗前说，梦中所见一切皆无自性，最为善哉。 

若尔梦中所见色，自宗许是法处所摄色不？曰：以梦中无根识，故梦中所见五境，唯是意识所现，梦中虽不可安立色等五处，然可立为法处所摄色。如意识所见之骨锁，立为法处故。此复是法处五色中，遍计所执色。由此道理，如斯多处皆当了知。 

戊三 梦喻成立一切法虚妄 

由梦中所见根境识三皆非实有，则以极成不实之梦，成立其馀未极成法亦非实有，故能成立醒觉位中一切诸法皆无自性。颂曰：

&nbsp;&nbsp;&nbsp;&nbsp;〖如于梦中觉亦尔，&nbsp;&nbsp;&nbsp;&nbsp;诸法皆妄心非有，

&nbsp;&nbsp;&nbsp;&nbsp;行境无故根亦无。〗 

如梦中之根境识等皆是虚妄。如是醒觉位诸法亦皆是妄，故彼内心非自性有。如是诸根所行之色等境亦皆非有。诸根亦皆无自性生。是故经云：‘犹如所见幻有情，虽现而非真实有，如是佛说一切法，如同幻事亦如梦’。又云：‘三有众生皆如梦，此中不生亦不死，有情人命不可得，诸法如沫如芭蕉’。皆成善说。言不生等，当如前云：‘非真实有’于所破上加简别言。此等经典。皆以梦喻诠一切法非真实有。于中观宗极为应理，于唯识宗则不应理。故云善说。颂曰： 

&nbsp;&nbsp;&nbsp;&nbsp;〖此中犹如已觉位，&nbsp;&nbsp;&nbsp;&nbsp;及至未觉三皆有。〗 

此世间固有无知睡眠，又由暂离通常睡眠名曰醒觉，如此醒位诸法，虽本无自性生，然以无明睡眠正作梦故，见三法有。如是及至未离睡眠未醒觉位，根境识三就彼心前皆可云有。颂曰：

&nbsp;&nbsp;&nbsp;&nbsp;〖如己觉后三非有，&nbsp;&nbsp;&nbsp;&nbsp;痴睡尽后亦如是。〗 

如睡觉后，梦中三法皆非是有。如是诸佛断尽愚痴睡眠，亲证法界。则彼三法亦皆非有。故无离外境之内识也。此复应知，如所有智前，三法皆不现。尽所有智前，虽不由内心无明习气之力而现三法。然因他有情识以彼染力所现者，诸佛亦显现了知也。 

酉二 破毛发喻 

他曰：有翳之眼，毛发非有而有可见，故虽无外境而识有自住。此亦不然。颂曰： 

&nbsp;&nbsp;&nbsp;&nbsp;〖由有翳根所生识，&nbsp;&nbsp;&nbsp;&nbsp;由翳力故见毛等，

&nbsp;&nbsp;&nbsp;&nbsp;观待彼识二俱实，&nbsp;&nbsp;&nbsp;&nbsp;待明见境二俱妄。〗 

有翳眼根所生眼识，由彼翳力见毛发时，若观待彼人内识所见，眼识与毛发行相之境，二俱是有。若观待明见境义无翳眼之所见，则所现毛发与见彼之识，二俱虚妄不生。无所现境说有彼识，极难知故。此义定应如是许，若不尔者，颂曰：

&nbsp;&nbsp;&nbsp;&nbsp;〖若无所知而有心，&nbsp;&nbsp;&nbsp;&nbsp;则于发处眼相随，

&nbsp;&nbsp;&nbsp;&nbsp;无翳亦应起发心，&nbsp;&nbsp;&nbsp;&nbsp;然不如是故非有。〗 

若谓有翳人，虽于无所知毛发，而能生见毛发行相有自性之心者，则有翳人随于何处见有毛发，若无翳人亦相随逐审视其处，亦应生见毛发之心如有翳人，无境相同故。如从有自性之他生，则应从一切他生。如是若有一有自性之识生，以无毛发之境相同，有翳眼既生见彼之心，无翳眼不生见彼之心，则不应理。能难彼心不待有翳，以全不相关故。然无翳眼不生见毛发之心，故离外境有自性之识，决定非有。 

申二 破由习气功能出生境空之识分三，酉一 破说由习气成未成熟生不生见境之识，酉二 重破说无外境而有内识，酉三 明破唯识宗不违圣教。初又分二，戊一 叙计，戊二 破执。今初 

设作是念，若以观似毛发之境，为生识之因者，则无翳者亦应生见毛发识。然今不尔。是由往昔所薰能生识之习气成未成熟，为生不生识之因。若有往昔见毛相识所薰习气，由此成熟乃生见毛相之识。其无翳障清净见境者，由彼无有见毛相识之功能习气成熟，故无翳者不生见毛发之识。非由离所知毛发境故不生彼识也。 

戊二 破执分三，亥一 破现在识有自性功能，亥二 破未来识有自性功能，亥三 破过去识有自性功能。今初，颂曰： 

&nbsp;&nbsp;&nbsp;&nbsp;〖若谓净见识功能，&nbsp;&nbsp;&nbsp;&nbsp;未成熟故识不生，

&nbsp;&nbsp;&nbsp;&nbsp;非是由离所知法，&nbsp;&nbsp;&nbsp;&nbsp;彼能非有此不成。〗 

若有所说自性功能，方可说由彼功能成未成熟，生不生识。若实无有自性之功能，则此义不能成立。如何不成？颂曰： 

&nbsp;&nbsp;&nbsp;&nbsp;〖已生功能则非有，&nbsp;&nbsp;&nbsp;&nbsp;未生体中亦无能。〗

若计有功能，为属现在识，为属过去识，为属未来识？且现在已生识中定无自性之功能，未来未生体中亦无彼功能。若计现在识有彼功能，识与功能应同时有。若于功能与有功能，作六啭声名。‘功能之识 ’。则说彼二法无别体故，功能之识即彼功能，不应道理。 若不尔者，则离果外应无别因，芽已生时种应不坏。若于功能与有功能，作五啭声名‘从功能识’。则彼识生是从同时之功能中生，不应道理。以于因位果已有故。故现在识中功能非有。 

亥二 破未来识有自性功能 

若谓未生识有彼功能者。颂曰： 

&nbsp;&nbsp;&nbsp;&nbsp;〖非离能别有所别，&nbsp;&nbsp;&nbsp;&nbsp;或石女儿亦有彼。 〗 

若云‘识之功能’，功能是所别事，识是能别法。其未来未生识，不能表示其所立体性，云是识，亦不能表示其所破体性，云非识。其未来识，现在尚无识体，汝以何法简别功能，云此功能是彼识之功能耶。如是既无能别之识，则以彼所别之功能，亦定非有。若不尔者，则石女儿亦应有彼功能也。 

若谓心想某识当从功能生，便云：此是彼识之功能，从此功能出彼识。于是即成能别所别。世人亦云：煮饭。及云：此线织布。心想当来之饭布，作如是说。俱舍亦云：‘前三种入胎，谓轮王二佛’。是于当来之轮王等入胎，说名彼等入胎，如是心想当生之识，说名识之功能。此亦全无心要。颂曰： 

&nbsp;&nbsp;&nbsp;&nbsp;〖若想当生而说者，&nbsp;&nbsp;&nbsp;&nbsp;既无功能无当生。〗

若法有时生者，乃可说当生彼果。其恒时决定不生者。如石女儿等及无为虚空等，则现在后时皆定不生。若自性之功能是有者，乃能生识，若现在未来皆无有自性之识者，则定无生彼识之功能。既无生自性识之功能，则自性识之当生亦定非有。如石女儿等。 

中观师破芽自相生时，多出难云：若种时无芽而生芽者，亦应生兔角等。此中关要，是因自相之芽，一是无有，则终非有，便与无法无别。非总破种时无芽而有芽生，便云应生兔角等。 

此理亦释煮饭等喻，以若如自性生者，则饭等亦无当生故。复次颂曰： 

&nbsp;&nbsp;&nbsp;&nbsp;〖若互相依而成者，&nbsp;&nbsp;&nbsp;&nbsp;诸善士说即不成。〗 

若观待当生之识，立彼识之功能，观待识所从生之功能，而立识者，则是互相依待而成也。若许此者，诸善智者皆说有自性之识即不成立矣。释论复说：如长短，彼此，观待成者，皆是假有，无自性成。故非泛破彼等成立，当知是别破自性成立也。若如是许。则当随顺吾等而说。故未来识亦无功能。 

亥三 破过去识有自性功能 

今当明过去识亦无功能，颂曰： 

&nbsp;&nbsp;&nbsp;&nbsp;〖若灭功能成熟生，&nbsp;&nbsp;&nbsp;&nbsp;从他功能应生他。〗

若谓己生正灭之识，为生自类果故，于阿赖耶识薰成习气功能差别，从已灭识之功能，成熟力故，出生当生之识者。则从他自性功能，应生其他果识。何以故？颂曰： 

&nbsp;&nbsp;&nbsp;&nbsp;〖诸有相续互异故。 〗

由有相续诸刹那法次第生者，如汝所许，前后体性互相异故。相续之字界云：‘达努谓增广’。施以字缘成展转义，名曰相续。犹如河流相续不断。因果相续转时由于生死展转无间无断，是三世诸行刹那之能取。此说是诸刹那分之有分。非仅说前后无间也。由此遍于诸相续分刹那中有，故相续支分之诸刹那，名有相续。中诸支分，是有分相续之支分，故说相续是彼之能取。如瓶是瓶嘴瓶项等之能取也。比前后诸刹那，更互相异为自相之他。是敌者所许。故应是从有自性之他功能，而生他识也。若谓许者。颂曰： 

&nbsp;&nbsp;&nbsp;&nbsp;〖一切应从一切生。〗 

是则一切法应从一切法生也。颂曰： 

&nbsp;&nbsp;&nbsp;&nbsp;〖彼诸刹那虽互异，&nbsp;&nbsp;&nbsp;&nbsp;相续无异故无过，

&nbsp;&nbsp;&nbsp;&nbsp;此待成立仍不成，&nbsp;&nbsp;&nbsp;&nbsp;相续不异非理故。〗 

设作是念：彼前后刹那次第转时，其有相续诸刹那法，自性互异虽有他性，然遍及彼前后刹那上之相续，则唯一无异，故所说应一切法从一切生，此过非有。此说前后相续是一者，即答他生太过之根本释难。若前后自性异法同一相续，已极成者，可容无过。然相续是尚未极成。故一相续，仍是所立之法也。所以者何？以前后自性各异诸法，是一相续不应理故。颂曰： 〖如依慈氏近密法，由是他故非一续，所有自相各依法，是一相续不应理。〗 喻如慈氏与近密身中所摄诸法，由补特伽罗是各别他故非一相续所摄。如是自相各别前后刹那，说是一相续摄，亦不应道理。如是于他生出太过时，他宗答曰：稻之种芽是一相续，彼与麦之种芽非一相续，故非一切从一切生。破他此答不能释难之关要，是因他宗，许有自相之他，非凡许他即为出难，极为明显。以是有人或作同类攻难而破。或由未知所破之简别是自相他。弃舍月称论师所说他宗不能释难之理由，臆说所未说之理由，实是正宗之污垢也。 

酉二 重破说无外境而有内识分二，戊一 叙计，戊二 破执。今初 

如是说已。诸唯识师，复欲申述自宗，成所乐义。颂曰： 

&nbsp;&nbsp;&nbsp;&nbsp;〖能生眼识自功能，&nbsp;&nbsp;&nbsp;&nbsp;从此无间有识生，

&nbsp;&nbsp;&nbsp;&nbsp;即此内识依功能，&nbsp;&nbsp;&nbsp;&nbsp;妄执名为色根眼。〗 

由前眼识正灭时，于阿赖耶识中无间薰成，能生眼识之功能习气，从此习气成熟，便于后时有前识行相之眼识生起，眼识无间所从生之功能刹那，是眼识之所依，世间愚人，即执彼功能名有色根之眼。实离内识眼根非有。馀有色根应知亦尔。 

其能生眼识之习气因，是因缘。眼根是眼识之增上缘。此中说眼根是眼识之亲因者，意说能生眼识之习气已成熟位。非说眼根皆尔。如辨中边论云：‘识生变似义，有情我及了，此境实非有。’说变似色等义与有情五根之识生，是阿赖耶识。安慧论师亦说诸有色根是阿赖耶识之所缘。故许阿赖耶识之唯识师，是说阿赖耶识变似之有色根，为眼根等。己说无有离识之眼根等，当说色等亦不离识。颂曰： 

&nbsp;&nbsp;&nbsp;&nbsp;“此中从根所生识，&nbsp;&nbsp;&nbsp;&nbsp;无外所取由自种，

&nbsp;&nbsp;&nbsp;&nbsp;变似青等愚不了，&nbsp;&nbsp;&nbsp;&nbsp;凡夫执为外所取。” 

于此世间从五根所生之五识，实无所取青等外境，是由前识于阿赖耶识中薰成自种，汝此种成熟，变似青色等相。由彼凡愚不了此义，遂于内心所变之青等相，执为所取外境。故离内识别无—外境。更有异说。颂曰： 

&nbsp;&nbsp;&nbsp;&nbsp;〖如梦实无馀外色，&nbsp;&nbsp;&nbsp;&nbsp;由功能熟生彼心，

&nbsp;&nbsp;&nbsp;&nbsp;如是于此醒觉位，&nbsp;&nbsp;&nbsp;&nbsp;虽无外境意得有。〗

喻如梦中无馀色等，唯由自心习气功能成熟之力，而生带彼色声等行相之心。如是此醒觉位中，亦无外境而有意生也。 

戊二 破执 

此皆不然，颂曰： 

&nbsp;&nbsp;&nbsp;&nbsp;〖如于梦中无眼根，&nbsp;&nbsp;&nbsp;&nbsp;有似青等意心生，

&nbsp;&nbsp;&nbsp;&nbsp;无眼唯由自种熟，&nbsp;&nbsp;&nbsp;&nbsp;此间盲人何不生。〗 

如梦中无眼根，有变似青等意识之心生。如是无眼根唯由彼识种子成熟而生，则此醒觉盲人，何不生见色等之意识，如不盲者。以梦觉二位无眼根相同故。此亦是因无外色等而有自性识生，则梦醒二位都无差别也。 

若作是念：盲人醒觉时，不生明见色等之意识，如梦中者。其原因非由无眼根，是因无有生如是意识之功能成熟。故唯有功能成熟者，乃有如是意识生。此复是以睡眠为缘，故唯梦中乃有，觉时则无也。 

此不应理，颂曰： 

&nbsp;&nbsp;&nbsp;&nbsp;〖若如汝说梦乃有，&nbsp;&nbsp;&nbsp;&nbsp;第六能熟醒非有，

&nbsp;&nbsp;&nbsp;&nbsp;如此无第六成熟，&nbsp;&nbsp;&nbsp;&nbsp;说梦亦无何非理。〗 

若如汝说梦中乃有第六意识之功能成熟，醒觉时非有。则说如此醒觉时盲人，无有第六意识明见色等之功能成熟，如是梦时亦无，云何非理。若汝全无正理，仅凭口说，吾等亦可如上说也。颂曰： 

&nbsp;&nbsp;&nbsp;&nbsp;〖如说无眼非此因，&nbsp;&nbsp;&nbsp;&nbsp;亦说梦中睡非因。〗 

梦中见境，应无眼识行相相顺意识功能，成熟所起之意识，由识所依根无作用故，如醒时之盲人。如说无根，非醒时盲人，见境习气成熟之因，如是睡眠亦非梦中见境习气成熟之因。以无外境识能自性生者，不须观待习气成熟也。颂曰：

&nbsp;&nbsp;&nbsp;&nbsp;〖是故梦中亦应许，&nbsp;&nbsp;&nbsp;&nbsp;彼法眼为妄识因。〗 

由虚妄习气，生梦中见境之虚妄识，故梦中亦应许如醒觉位见如是色等境法之识是虚妄，及梦中眼为彼识之所依因。如释论云：‘梦中所见境，亦有三法和合可得 ’。又云：‘梦中无色处，眼根，并彼二所发之识’，当知是说，梦中虽无眼识等前五之根境识，然就梦人前，有彼三法可得，故应许有梦中眼，梦中眼识，及梦中色。非许彼三是真眼等。如许有幻象马，及幻人，不必许彼是真象马及真人也。颂曰： 

&nbsp;&nbsp;&nbsp;&nbsp;〖随此如如而答辩，&nbsp;&nbsp;&nbsp;&nbsp;即见彼彼等同宗，

&nbsp;&nbsp;&nbsp;&nbsp;如是能除此妄诤。〗 

如是随此唯识师，对中观师作如何如何之答辩。即见彼彼所答，等同所立不极成宗。如是即能除遣此唯识师之妄诤也。如中观师说，醒时之根境识三皆自性空，是所缘故，如梦。唯识师则云：醒时内识由外境空，是识性故，如梦中识。又云：醒时所缘境，是虚妄性，以是境故，如梦中境。如是更云：若无染净所依之依他起性，应无染净，无所依故，如龟毛衣。翳喻亦如是说。其中前二比量，喻不极成，犯能立等同所立过，梦中亦有离意识之法处所摄色故。第三比量，是欲成立染净法有自相所依，其‘无所依’因，犯不成过。若谓无自相所依，则犯不定过。 

酉三 明破唯识宗不违圣教 

如是破唯识宗，非但不违正理，亦不违圣教。颂曰： 

&nbsp;&nbsp;&nbsp;&nbsp;〖诸佛未说有实法。〗 

诸正等觉，于自宗经中不曾说有实法故。如楞伽经云：‘三有唯假立，全无自性法，于假立分裁，执为法自性。无体无了别，无赖耶无事，凡愚恶分别，如尸妄计度。’初句明三有唯由心假立。第二句明假立义，谓无自性法。是说无自性，非说法全无。后二句明未通达真实义之恶分别者，于如是唯心假立法，计为有自性之法。初颂总明无自性，次颂别释。梵语：‘茹巴，’通自体与色二义，此处当作色解，以与了别相对故。无事句之事字，上句已说无色事心事，故此处当作馀自性事解，是无破实有时所说之自性事。如死尸之理，谓无观察真实义之心力。此经即破计三界依他起为有自性也。 若谓此经是说依他起性，由异体二取之遍计执自性空，无故过失。计此是真空，不应道理，楞伽经说：‘大慧，于一法无一法之空性，是一切空之性最下者。’释论云：‘由牛非马，故说牛非有，不应道理，自体有故。’于此一法无彼一法之空与此喻相同之理，谓世尊宣说，离自性之空性者，是因众生无始以来于色等法执为实有，为破此实执而说，对彼当说所见之色等依他起非是实有。若不作是说，而说此依他起，异体二取非是实有，则与无牛之理由，云‘牛非马故’相同也。 

以是当知，中观唯识无论何宗，说众生执著之所依，即此所见内外诸法。无所不同。明彼空者，是遣除于所依上所生之执著，亦无不同。所不同者，谓执著之相。唯识师说：现见二取内外分离，若如所见执为二取异体，是此执著相。其能对治，谓以此现见之依他起为有法，破除二取有异体，故是破彼所依事是此所破性也。中观师说：若执现见法，非由名言心安立，是实有者，即此执著相。其能对治，谓以此现见法为有法，破无斯实有故亦是破彼所依事是此所破性。以有情之执著，非于彼所依事执有异体之所破性，是执彼所依事即是彼所破性故。宣说空性，亦须如彼所执，即明如是空故。 

故有人说：现在所见诸所依事，以实有空，为断灭空。弃此不用。别以馀所见法为空所依事，亦不说‘由是彼所破故空，’而说‘以有事故空。’俱非中观唯识宗义。即众生身中无始传来之执著，有无执如斯所破之心，当自向内反观。法称论师曰：‘于此亦随说，故恶暗周遍。’智者当知，现在正是此类最多之时也。 

释论此处，引父子相见经决择二十二根无自性曰：‘但有假名，于胜义中，眼与眼根俱不可得。’又曰：‘如是一切诸法，自性皆不可得。’此说诸法但有假名，于胜义无及自性非有。故于所破加简别时，此二仅是异门。安立自宗，皆云：‘但有假名。’又说：‘梦中共相娱乐之境，梦中尚不可得，况于醒时。’如此者甚多。故说梦中人与醒时人，是人非人无差别者。极不应理。以经说梦中共相娱乐之有情，梦中亦不可得，醒时有情，有可得故。以是当知有说此宗，许梦中有眼识等五识，实乃大错。 

故唯识宗无通达究竟了义之慧力，其所立宗义，恒应破斥也。 

申三 明如是破与修不净观不相违 

设作是念：若无外境，即无明见色声等之自性识者，则依师长教授修不净观之瑜伽师，见有骨锁充满大地，云何应理。以虽无骨锁，而有自性之识故。颂曰： 

&nbsp;&nbsp;&nbsp;&nbsp;〖诸瑜伽师依师教，&nbsp;&nbsp;&nbsp;&nbsp;所见大地骨充满，

&nbsp;&nbsp;&nbsp;&nbsp;见彼三法亦无生，&nbsp;&nbsp;&nbsp;&nbsp;说是颠倒作意故。〗 

修不净观之瑜伽师，依师长教授，所见骨锁充满大地者，今见彼中根境识三法，亦皆无自性生。经说彼定，是颠倒不实作意故。若见骨锁之心是有自性，彼心所见亦应有自性，是则彼作意应成真实境作意，故定应如是许也。若不尔者，颂曰： 

&nbsp;&nbsp;&nbsp;&nbsp;〖如汝根识所见境，&nbsp;&nbsp;&nbsp;&nbsp;如是不净心见境，

&nbsp;&nbsp;&nbsp;&nbsp;馀观彼境亦应见，&nbsp;&nbsp;&nbsp;&nbsp;彼定亦应不虚妄。〗 

如汝观戏剧等时，多人共观彼境。如一人所生具彼境行相之眼识，馀观戏者，亦皆生具彼行相之眼识。如是馀非修定者，于瑜伽师见骨锁处，审谛观视求其骨锁等境，亦应生如修不净观瑜伽师见骨锁之识，如缘青等之眼识。若依释论，似应译为：‘如汝所观根识境，如是如修不净心，馀观彼境亦应主，彼定亦应不虚妄。’此定亦应非是虚妄颠倒义之作意也。此出是非瑜伽师，理应相等之过者，亦因识有自性，则不应观待修骨锁之教授也。如是颂曰： 

&nbsp;&nbsp;&nbsp;&nbsp;〖如同有翳诸眼根，&nbsp;&nbsp;&nbsp;&nbsp;鬼见脓河心亦尔。〗 

如有翳眼根，若引幻事，影像等喻，答辩之理应亦尔。又说饿鬼于江河处起脓血心，亦应知同前。此中法处之五种色，非实事师宗假立，是经中所说，自宗亦许有。故虽无骨锁而明见之骨锁，如同影像当许为有色。然此唯是意识所见，故非色处摄。亦非馀九有色处，故是法处之遍计所起色。眼识所见毛发，则如影像是色处摄。饿鬼见河为脓血者，是彼眼识所见故亦当立为色处。摄大乘论亦云：‘鬼傍生人天，各堕其所应，等事心异故，许义非真实。’其等事为何，及各别见之理，摄论中俱未明说。无性释云：‘于一河事，自业变异增上力故，饿鬼所见充满脓血等处。鱼等傍生即见宅舍游从道路。人类即见甘清冷水，沐浴饮渡。入空无边处定诸天，即见虚空，坏色想故。’

若作是念，此诸众生所见是名言量，若于一事有量成立诸相违事，则脓血与非脓血应不相违，量所成立亦不可信。若彼论义作如是解如是安立，许量不可凭信，此实非理，当如何释？此是智者之疑问也。答：若执彼解即是论义，说量所成立不可凭信者，则不可说：‘吾于此义亦如是了解。’是即毁谤一切正量，极不应理，今先说喻，如有善持明咒者，虽触炽燃铁丸而不烧手，将彼铁丸取于手中，身识虽亦缘彼铁触，然不生感觉极烧热相之识。是因用咒水洗手为缘也。其无彼咒力者，则生觉彼铁丸为极烧热相之识也。如是烧触与不烧触，俱应许是彼一铁丸之触尘，二身识量，此一量所成立之触尘，非彼一量所成立者。故虽许彼二俱是量，然非此一量之所成者，即彼一量之所破也。如是于一河处，河之一分，由鬼昔业增上力故，见为脓血。河馀一分，由人昔业增上力故，不现脓血，现为可饮可浴之水。彼二俱是河之一分，由饿鬼眼识量所成立义与人眼识所成立义，事体各别。故非一量所成立义，馀量即成立为彼相违事，亲友书云：‘诸饿鬼趣于夏季，觉月亦热冬日寒。’亦说饿鬼由昔业力，夏季觉月光触尘为极烧热，冬季觉日光触尘亦极寒冷。人则觉日光为热相，月光为凉相，全不相违。此二亦非一量所量之热触，即馀量所量之寒触。此二亦俱可立为日月光之触故。论中亦云：‘等事’故不应不审观论义，略得粗解便以为足也。 

未二 结破 

&nbsp;&nbsp;&nbsp;&nbsp;〖总如所知非有故，&nbsp;&nbsp;&nbsp;&nbsp;应知内识亦非有。〗 

总结上来广说诸义，谓如所知自性非有，如是应知具所知行相之内识亦无自性生。此说能知所知，俱无自性同也。若渭毛发非有即无见彼相之识，及无于幻事所执之象马，即亦无执彼之心。实非此师之正宗也。出世赞亦云：‘不知非所知，彼无知亦无，是故佛宣说，知所知无性’。 又云：‘诸说同幻化，是日亲所说，彼所缘亦尔。决定同幻事。’此谓若不可说云：‘是此识之所知，’则不能安立为所知境。若不可说云：‘此知如此境’，亦不能安立为能知。故人所知，能知亦无。由能知所知观待立故。佛说彼二俱无自性。以是彼二于二谛中不可分别一有一无，即是圣者意趣。释菩提心论云：‘中知知所知，离所知无知。’与前所引赞义相同。故亦是心境有无相同之根据也。 

入中论善显密意疏卷八终 