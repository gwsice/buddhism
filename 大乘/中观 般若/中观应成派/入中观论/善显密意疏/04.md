## 入中论善显密意疏卷四 

### 释第三胜义菩提心之二 

癸一明理应修忍分二，子一多思安忍胜利，子二总劝修习安忍。今初 

不忍之失，即如上说，违彼而忍功德云何？颂曰： 

&nbsp;&nbsp;&nbsp;&nbsp;〖忍招违前诸功德，&nbsp;&nbsp;&nbsp;&nbsp;忍感妙色善士喜，

&nbsp;&nbsp;&nbsp;&nbsp;善巧是理非理事， &nbsp;&nbsp;&nbsp;&nbsp;殁后转生人天中，

&nbsp;&nbsp;&nbsp;&nbsp;所造众罪皆当尽。〗 

由修忍故，能招感违前所说嗔恚诸失所有功德。又修忍故当感妙色，令诸善士见便欢喜，是理非理悉能善巧分别，殁后当于人天受生，由嗔恚心所造众罪皆当灭尽。由思彼等引安忍力。 

子二总劝修习安忍， 

&nbsp;&nbsp;&nbsp;&nbsp;〖了知异生与佛子，&nbsp;&nbsp;&nbsp;&nbsp;嗔恚过失忍功德，

&nbsp;&nbsp;&nbsp;&nbsp;永断不忍常修习，&nbsp;&nbsp;&nbsp;&nbsp;圣者所赞诸安忍。〗 

了知前说异生嗔恚之过失，及诸佛子安忍之功德。即当永断不忍，一切时中常修圣者所赞之安忍。 

壬三明忍度之差别 

&nbsp;&nbsp;&nbsp;&nbsp;〖纵回等觉大菩提，&nbsp;&nbsp;&nbsp;&nbsp;可得三轮仍世间，

&nbsp;&nbsp;&nbsp;&nbsp;佛说若彼无所得，&nbsp;&nbsp;&nbsp;&nbsp;即是出世波罗蜜〗。

此说安忍波罗蜜多，亦分世出世间二类。如前应知。 

壬四明此地馀净德。 

&nbsp;&nbsp;&nbsp;&nbsp;〖此地佛子得神通，&nbsp;&nbsp;&nbsp;&nbsp;及能遍尽诸贪嗔，

&nbsp;&nbsp;&nbsp;&nbsp;彼亦常时能催坏，&nbsp;&nbsp;&nbsp;&nbsp;世人所有诸贪欲〗。 

此佛子住第三地，得安忍波罗蜜多最极清净。如是亦得初静虑等四禅，及空无边处，识无边处，无所有处，及有顶等四无色等至；慈悲喜舍四无量心；神变，天耳，他心，宿命，天眼等五种神通。虽于静虑无色能出能入，然除彼见能满大菩提分，由大愿力故思于彼中生，不复由其世间静虑等至增上而生。虽初地中已证是德，然以此地定学增上较前尤胜。或疑此地随定受生，故特说之。又此地中能尽贪嗔。及是亦义，亦摄能尽未说之痴。此中尽义非毕竟尽，，经说：〖一切欲缚，色缚，有缚，无明缚，皆转微薄〗故。此等文义若依菩萨地意趣，谓由静虑无色世间定力，于欲色无色皆悉离欲。即断如前所说之现行。由是当知是说微薄。缚亦同对法所说。此中经又说：〖见缚先灭〗。有释此谓后三见见道已灭。当知是说分别五见初地已灭。然菩萨地则说：〖初于胜解行地，由胜解诸法真如故，即已断诸见缚。〗彼经又说：〖邪贪邪嗔及以邪痴，于无量百千亿那由他劫所不能减，于此地中悉得除断〗。此约断种。谓修所断俱生烦恼，分中上为六品，从第二地至第七地依次而断，今说此地所断者。释论虽未明说分别烦恼在初地断，俱生烦恼从第二地断。然说未得第八地时一切烦恼种子皆不能尽，又安立实执为烦恼障摄，乃至未尽实执，亦不能尽萨迦耶见。然于初地已断三结。宝鬘论亦如是说。故烦恼总分二类，萨迦耶见尤当分二类，极为明显。又此安立实执为烦恼之宗中，凡以无漏道断除烦恼，则必断一分实执种子。除此种子外，其馀现似二取之习气，立为所知障者，虽少分亦不能断。乃至未尽一切烦恼，必不能断所知障，诸所知障，至三清净地乃能断除。 

又住第三地时，多作帝释天主，常能善巧令诸世间有情舍离贪欲，为众中首，善度有情令出五欲淤泥。拿错译此为：〖亦令常时离贪欲〗，较为易知。 

辛三明初三度之别 

今为显示前三波罗蜜多，所依差别，资粮体性，并所感果。故颂曰： 

&nbsp;&nbsp;&nbsp;&nbsp;〖如是施等三种法，&nbsp;&nbsp;&nbsp;&nbsp;善逝多为在家说，

&nbsp;&nbsp;&nbsp;&nbsp;彼等亦即福资粮，&nbsp;&nbsp;&nbsp;&nbsp;复是诸佛色身因〗。 

虽诸菩萨在家出家，皆是施等所依。若约修行难易，则在家菩萨较易行施等三法，故善逝为彼多说此三。二资根中福德资粮，亦即此三法。此福资粮是正感诸佛色身之因。宝鬘论亦云：〖此中施与戒，并及安忍法，别为在家说，善修悲心要。〗在家菩萨所修之布施，谓财与无畏施。尸罗谓在家分戒。安忍谓谛察法忍。出家菩萨则易修精进静虑智慧。然非彼二全无馀德。智慧资粮谓静虑与般若，此二正是法身之因。精进是二资粮之共因。 

辛四结明此地功德。 

&nbsp;&nbsp;&nbsp;&nbsp;〖发光佛子安住日，&nbsp;&nbsp;&nbsp;&nbsp;先除自身诸冥暗，

&nbsp;&nbsp;&nbsp;&nbsp;复欲摧灭众生暗，&nbsp;&nbsp;&nbsp;&nbsp;此地极利而不嗔〗。 

发光地佛子如住日轮，自身所有无知冥暗凡能障碍生此胜义地者，此地初正生时，即先除灭。复将此行相为他宣说，复使他众生亦能摧灭障第三地之暗也。又彼菩萨由灭障第三地功德之过失暗，故如日轮光极明利。然于犯过众生不生嗔恚，以于安忍善修习故，已由大悲润相续故。 

### 释第四胜义菩提心 

庚四焰慧地分三，辛一明此地精进增胜，辛二明此地训释，辛三明断德差别，今初 

今明此地精进波罗蜜多，较前三波罗蜜多增胜，较馀六波罗蜜多下劣。颂曰： 

&nbsp;&nbsp;&nbsp;&nbsp;〖功德皆随精进行，&nbsp;&nbsp;&nbsp;&nbsp;福慧二种资粮因，

&nbsp;&nbsp;&nbsp;&nbsp;何地精进最炽盛，&nbsp;&nbsp;&nbsp;&nbsp;彼即第四焰慧地〗。 

若于善业心不勇悍，必不能修施等诸行，一切功德全不得生。若于前说施等功德，或已修集或当修集具足勇悍。则已得功德倍复增长，未得功德皆能获得，故说一切功德皆随精进而行。此精进即福德智慧二种资粮之因。若于何地成就如是炽盛精进者，则彼地名第四焰慧地。第三地中由得增上定学胜前二地。所生殊妙轻安，毕竟断除一切懈怠，此地乃证。故此地中精进波罗蜜多最为增胜。 

辛二明此地训释， 何故此地名曰焰慧？颂曰： 

&nbsp;&nbsp;&nbsp;&nbsp;〖此地佛子由勤修，&nbsp;&nbsp;&nbsp;&nbsp;菩提分法发慧焰，

&nbsp;&nbsp;&nbsp;&nbsp;较前赤光尤超胜。〗 

此第四地佛子，由修三十七品菩提分法较前增上。从此所发智慧光焰，较第三地所说如赤金光尤为超胜。以发增上正智火焰，故此地名曰焰慧。如宝鬘论云：〖第四名焰慧，发正智焰故，一切菩提分，增上修习故，彼招异熟果，作夜摩天王，善能破一切，萨迦耶见等。〗三十七菩提分法，谓四念住等七聚。四念住：谓身，受，心，法，念住。四正断：谓诸善法未生令生，已生令长，诸不善法未生令不生，已生正断。四神足：谓欲，勤，心，观，三摩地神足。五根：谓信，进，念，定，慧根。五力：谓信等力。七菩提分：谓念，择法，进，喜，轻安，定，舍七正菩提分。正等亦通前六支。八圣道分：谓正见，思维，语，业，命，精进，念，定圣道分。正字通思维以下，圣道分亦通前七。其第一聚为学所依。学体性中第二聚为增上戒学，第三聚为增上心学，第四聚至第六聚为增上慧学，立为三学。故此地菩萨成就最胜慧学，于三十七菩提分法若粗若细皆悉善巧。 

辛三明断德差别 

&nbsp;&nbsp;&nbsp;&nbsp;〖自见所属皆遍尽〗。 

自见谓微细萨迦耶见之我见。所属谓此见为首，执著我人等主宰实有之粗分补特伽罗我我所执，及执著蕴处界实有之法我执，皆遍灭尽。尽谓永断此地所应断二种我执之种子。非一切皆尽。经说：犹有俱生萨迦耶见故。 

### 释第五胜义菩提心 

庚五难胜地分二，辛一明此地训释，辛二明静虑增胜善巧诸谛。今初 

&nbsp;&nbsp;&nbsp;&nbsp;〖大士住于难胜地，&nbsp;&nbsp;&nbsp;&nbsp;一切诸魔莫能胜〗 

大士住于第五难胜地时，一切世界诸天魔王尚不能胜，何况其馀诸魔眷属。是故此地名曰难胜。宝鬘论亦云：〖第五极难胜，请魔难莫胜故，善知圣谛等，微妙深义故。此所感异熟，作睹史天王，能破诸外道，烦恼恶见处〗。 

辛二明静虑增胜善巧诸谛 

&nbsp;&nbsp;&nbsp;&nbsp;〖静虑增胜极善知，&nbsp;&nbsp;&nbsp;&nbsp;善慧诸谛微妙性〗。 

第五地于十波罗蜜多中静虑波罗蜜多最为增胜。布施至精进四波罗蜜多增胜，先已得讫。故知此约馀六波罗蜜多说。如此地已得静虑波罗蜜多，永不复为散乱等障品所伏，但于般若波罗蜜多等则犹未能尔。又此地非但静虑增胜，即于善慧圣谛深微体性亦极善通达，故于粗细圣谛皆有善巧增上慧学。 

问：十地经说第五地菩萨善巧苦集灭道四谛，次复别说善巧世俗胜义二谛。父子相见会及中论，复说世俗胜义二谛决定。岂离二谛别有四谛耶？答：虽无二谛所不摄之谛，然为显示所治杂染品中集谛为因，苦谛为果。与能治清净品中道谛是因，灭谛是果。故说四谛。释论说彼苦集道谛是世俗谛，灭谛是胜义谛。六十正理论释亦云：〖涅槃是胜义谛，馀三谛是世俗谛〗。所言涅槃即是灭谛。六十正理论释又说：〖大师亲说现证灭谛。若如实事师所许，现量但缘自相事，则不能尔。〗又自宗以无漏根本智亲证真实义，成立灭谛可以现证。若说灭谛是世俗谛，则此建立亦不应理。又多励力成立证涅槃时必须现证真实义，故说灭谛是世俗谛，犹未得正解也。又于有法上遣除所破实性，即胜义谛，然胜义谛之所遣除者非于所知决定非有。如法界赞云：〖由不知何法，流转于三有，敬礼彼法界，遍住诸有情。原为生死因，若已善净治，清净即涅槃，亦即是法身。〗此说有垢之法性，若净治离垢即是涅槃及法身。处处说清净法性所遣即诸垢染。若谓法性不可离垢，则徒劳无果。若谓可离，则彼所遣是所知中有。如无兔角所遣之兔角，虽于所知非有，然遣除所知中可有之瓶，立为无瓶， 亦可安立为无兔角。若依总遍一切染净诸法之法性而言，虽所遣二我于所知非有，然由诸法垢染渐净，则彼法性亦必随之垢染渐净。故于殊胜有法位，其法性仅有一分清净(自性清净)犹为不足，必须随各位离垢清净，即说此净名为灭谛。 

十地经中，于此地复说善知相谛等，虽立多种谛名，当知彼等亦非二谛所不摄也。 

### 释第六胜义菩提心之一 

己二释第六现前地分四，庚一明此地训释与慧度增胜，庚二赞慧度功德，庚三观慧度缘起真实，庚四结述此地功德，今初 

&nbsp;&nbsp;&nbsp;&nbsp;〖现前住于正定心，&nbsp;&nbsp;&nbsp;&nbsp;正等觉法皆现前，

&nbsp;&nbsp;&nbsp;&nbsp;现见缘起真实性，&nbsp;&nbsp;&nbsp;&nbsp;由住般若得灭定。〗 

由第五地已得清净静虑波罗蜜多，故第六现前地得住最胜定心。以此为依现见甚深缘起实性。即此菩萨住第六地，由得最胜般若波罗蜜多故得住灭定。前五地中，以未得增胜般若波罗蜜多故，唯由施等五波罗蜜多增胜，不能得灭定也。 

又由般若增上，现证法性如影像故，第五地中见道谛故，正等觉法现前得故，此地名现前地。疏中释第二理由，谓能知所知不可得道已现证故。然释论说见道谛者，是举四谛中最后谛，义谓彼地于粗细四谛得善巧，故第六地已得圆满善巧四谛慧。第一理由，显示圆满善巧顺逆缘起之慧学。由已圆满此二慧学，故四谛缘起皆得现前。如是当知此地圆满三种慧学。又奢摩他若何增胜，则毗钵舍那亦随增胜。第五地既得最胜静虑波罗蜜多，则此地自亦能得最胜般若波罗蜜多。故从此地后乃得入不共灭定也。宝鬘论云：〖第六名现前，现证佛法故，由修止观道，得灭定增广，此地异熟果，作善化天王，声闻无能夺，能灭诸我慢。〗善化即化乐天。

庚二赞慧度功德 

此显诸馀施等资粮，要依般若波罗蜜多，方能趣果。颂曰： 

&nbsp;&nbsp;&nbsp;&nbsp;〖如有目者能引导，&nbsp;&nbsp;&nbsp;&nbsp;无量盲人到止境，

&nbsp;&nbsp;&nbsp;&nbsp;如是智慧能摄取，&nbsp;&nbsp;&nbsp;&nbsp;无眼功德趣胜果。〗 

如一有目士夫，能引一切盲人到达欲往之处。如是于修道时，亦由般若波罗蜜多，能不颠倒明见正道非正道故。便能摄取如无眼之布施等功德，趣向圣位佛果。般若摄颂云：〖无量盲人无引导，不能见道入城廓，阙慧五度无眼导，无力能证菩提果。〗能断金刚经云：〖善现，如士夫入于暗室都无所见，当知菩萨若堕于事而行布施亦复如是。善现，如明眼士夫，过夜晓已日光出时见种种色，当知菩萨不堕于事而行布施亦复如是。〗于持戒等当知亦尔。 

庚三观甚深缘起真实分五，辛一立志宣说其深义，辛二可说深义法器，辛三说后引发功德，辛四劝法器人听闻，辛五宣说缘起真实。今初

云何现见缘起之真实性？释论答云：〖彼缘起实性，非吾辈无明厚翳障蔽慧眼者之境界，唯是第六地以上之境，故此不应问吾等，应问已涂善见空性安善那药，除无明翳，成就慧眼之诸佛菩萨。〗由此当知如涂安善那药令眼明了，非剜其眼。如是由涂善见空性安善那药，令慧眼明了，非剜慧眼。故此宗无诽谤圣根本定全无智慧之恶见也。 

问：般若经与十地经等，岂不明说修行般若波罗蜜多菩萨见缘起性乎？故但当随彼圣教而说。答：〖圣教密意亦难解，吾辈虽依圣教亦不能说也〗。此依自力解说而言。然堪为定量大士所造宣说真实义诸论，则能无倒解释经义，要依彼论乃能了解圣教密意。颂曰： 

&nbsp;&nbsp;&nbsp;&nbsp;〖如彼通达甚深法，&nbsp;&nbsp;&nbsp;&nbsp;依于经教及正理，

&nbsp;&nbsp;&nbsp;&nbsp;如是龙猛诸论中，&nbsp;&nbsp;&nbsp;&nbsp;随所安立今当说。〗 

如彼六地菩萨通达最甚深法，如是龙猛菩萨无倒了解诸经义已于中论中，依诸经藏及馀正理，显示诸法真实义，极为明了。故月称论师唯依龙猛菩萨论中所说真实义，今当如彼教规而说。云何得知，龙猛菩萨无倒解释了义经义耶？答：由教证知，如楞伽经云：〖南方碑达国，有吉祥比丘，其名呼曰龙，能破有无边，于世宏我教，善说无上乘，证得欢喜地，往生极乐国。〗此说龙猛菩萨能离有无二边，解释了义大乘。金光明经说此菩萨，是佛世离车子一切世间乐见童子后身。大云经云：〖我灭度后，满四百年，此童子转身为比丘，其名曰龙，广宏我教法。后于极净光世界成佛，号智生光。〗故此菩萨，定能无倒解释经义。曼殊室利根本教，说诞生年代与名号同。说住世六百岁。大法鼓经说：〖一切世间乐见离车子童子，于大师灭度后，人寿八十岁，教法衰微时，转身为名含大师德号之比丘，广宏圣教，满百岁后往生极乐世界。〗觉贤上座与阿底峡尊者说此亦是授记龙猛菩萨。盖以乐见离车子与龙猛菩萨，是一体故。大法鼓经说彼比丘位登七地，然不能成与前众经决定相违。如有经说，四大天王证预流果，亦有经中说已成佛。如是等类经中非一。 

辛二可说深义法器

了义诸论，唯应为夙植通达空性种子者说，不可为馀人说。以彼闻空性诸论，转于空性起邪执心，当获重大非义也。获重大非义者，或有因不善巧故。谤毁空性而堕恶趣。或有误解空性深义，颠倒妄执诸法全无，或全非有。初生邪见，谤一切因果等法。次着不舍，展转增长。如云：〖不能正观空，钝根则自害，如不善咒术，不善捉毒蛇。〗显句论释此云：〖要不堕于损减世俗边，不违害如影像之业果。要不堕于增益胜义边，知唯无自性，乃能有业果。〗若与此相违，说为堕常断二边。又说妄计诸行非有是为邪见，故无与非有，言虽异而无之行相则无差别。四百论云：〖一堕于恶趣；正见证寂灭。〗释云：〖不善士夫闻无我法，由生谤毁反起邪执，应堕恶趣〗。说彼二种俱堕恶趣。起邪执者，谓执空性为非有义，由是若无简择最微细义之慧力，妄矜为有，于不适自机之其深义文，强作胜解，必当引生重大非义。故于此处应极慎之。

 问：〖何种机可说空性，何种人不应说空性，此既难决定，为以何方便能了知耶？〗答：〖由外相状即能了知。〗颂曰：

&nbsp;&nbsp;&nbsp;&nbsp;〖若异生位闻空性，&nbsp;&nbsp;&nbsp;&nbsp;内心数数发欢喜，

&nbsp;&nbsp;&nbsp;&nbsp;由喜引生泪流注，&nbsp;&nbsp;&nbsp;&nbsp;周身毛孔自动竖， 

&nbsp;&nbsp;&nbsp;&nbsp;彼身已有佛慧种，&nbsp;&nbsp;&nbsp;&nbsp;是可宣说真性器，

&nbsp;&nbsp;&nbsp;&nbsp;当为彼说胜义谛，&nbsp;&nbsp;&nbsp;&nbsp;其胜义相如下说〗。 

诸异生初发业时，无倒听闻空性言教。若彼闻已于此言教，内心数数引发欢喜，由此欢喜流泪，毛竖。则知此人有正觉慧无分别智种，即通达空性之种子。此人即是阿遮利耶可为宣说真实义之法器。当为此人宣说真胜义谛。胜义谛行相下当广说。此等相状要由无倒听闻空性言教，及听已了解之所引生。若闻而未解，或了解而无彼相状，虽暂不知是否其深法器。然若能不违善知识之教诫，亦是堪新植通达空性功能之法器也。 

辛三说后引发功德 

为堪闻者宣说空性，非空无果。颂曰： 

&nbsp;&nbsp;&nbsp;&nbsp;〖彼器随生诸功德，&nbsp;&nbsp;&nbsp;&nbsp;常能正受住净戒，

&nbsp;&nbsp;&nbsp;&nbsp;勤行布施修悲心，&nbsp;&nbsp;&nbsp;&nbsp;并修安忍为度生，

&nbsp;&nbsp;&nbsp;&nbsp;善根回向大菩提，&nbsp;&nbsp;&nbsp;&nbsp;复能恭敬诸菩萨〗。 

彼闻空性见，非但不于空性起颠倒执，引生无义。且能随行所闻引生功德，谓彼法器，闻空性见如获宝藏，为令空见于馀生中不退失故，常能正受安住净戒。彼作是念：我若犯戒必以此而堕恶趣，致空见为之间断，故能受戒守护不犯。此言犯戒，不限先受，净戒违品诸自性罪，皆是犯戒也。又作是念：我纵能严持净戒生诸善趣，倘生贫家，缺乏饮食衣服医药资生之具，恒须追求。则听闻空见及修习空义皆将间断。遂于前说上下福田尽力供施。复作是念，此空性见要以如上所说大悲摄待，方能引生佛果。故恒修大悲心而为根本。复作是念，由嗔恚力能堕恶趣，能坏善根，能令颜色极不可爱，缘此令诸圣者不生欢喜。故当修安忍。又见持戒等善根，若不数数回向一切种智，则非成佛之因，亦不能恒感身及资财无量妙果。故持所有戒等善根，为度众生出生死故，回向菩提。又见二乘等不能如诸菩萨宣说甚深缘起，故于诸菩萨所起极敬重心。 

得空见诸大乘人，由生清净正见，于修广大行品起极敬重，此是最应称赞之处。菩提心释云：〖由知诸法空，复能说业果，此为最甚奇，此乃极希有〗。是故必须永离二种非器，或不信解而生毁谤，或似信解而以正理破除一切因果等法。即依无自性之空见，了达一切能作所作诸法极为应理也。若非如是，自谓已得正见，而于持戒等一切业果建立，见如兔角之花纹，谓彼等行是对未知了义者说，已知了义即不须彼。此乃妄执，一切皆是分别所作，一切分别皆是著实之相执故。便同支那堪布，摧毁一切善根也。或有妄说就乱识前暂许取舍。若于分别仍分是否实执二类。则说破自性之正理能破一切境，便成诳语。若不分二类，则见行二种分别，应互相违害势同水火。其安立取舍处之乱识，与能安立者，并所安立法，皆应无处安立。纵作此等臆说，适成前引诸论之敌者也。 

辛四劝法器人听闻 

&nbsp;&nbsp;&nbsp;&nbsp;〖善巧深广诸士夫，&nbsp;&nbsp;&nbsp;&nbsp;渐次当得极喜地，

&nbsp;&nbsp;&nbsp;&nbsp;求彼者应闻此道。〗 

如上所说甚深广大之理，若有士夫能善巧者，则于异生位中，不久即能修集甚深广大福智资粮，渐次当得极喜地。故凡欲求极喜地者，应听闻此甚深道也。此即劝令听闻。如四百论释云：〖若极爱重自性空论，当修彼顺缘门，即凡能于空性增长净信者，当如是行。又由悲心故，欲报佛恩故，欲令自身正法离诸险难因缘故，当行诸难行，施诸难施，以四摄事摄众生，于正法器尽力宣说此正法教。〗此谓于远离非器二过失者，当励力宏扬此法。若未如实了知其胜解者，应先以不违缘起之法而为宣说。若诸说者善知闻者，成就法器，为之如理讲说，其福极大。集经论云：〖若信解甚深法，便能摄集一切福德，乃至未成佛以来，世出世间一切胜事皆能成办。〗如宝施童子经云：曼殊室利，若诸菩萨无善巧方便，经百千劫修行六波罗蜜多。若复有人闻此正法，生疑心者，所得福德尚多于彼。何况无疑而正听闻及以书写，受持，讲说，为他开示。能断金刚经云：〖佛告善现，于汝意云何，恒河之中所有沙数，设有如是沙等恒河，是诸恒河沙宁为多不？善现答言：甚多世尊，诸恒河尚多无数何况其沙。佛言善现，吾今告汝，若善男子善女人，以妙七宝，盛满尔恒河沙数等世界，奉施如来，是善男子善女人，由此因缘所生福聚宁为多不？善现答言：甚多世尊，甚多善逝。世尊告曰：若复有人，于此法门，乃至四句伽陀，受持读诵广为他说，所生福聚甚多于前。〗如来藏经于说上品十不善法后云：〖假使众生具足彼等，若能悟入诸法无我，信解诸法本来清净，则彼众生必不堕恶趣。〗降魔品亦云：〖若有比丘了知一切诸法最极调伏，了知众罪前际性空，则能灭除犯戒忧悔，令不坚固。于无间罪尚能超胜，况犯轨则尸罗微细邪行。〗未生怨王经云：〖诸造无间罪者，若能闻此正法信解修行，我不说彼业，是真业障。〗此等是说，若讲说听闻，及馀时中，信解思惟甚深法义之胜利。要具二缘方能获得所说胜利。一发清净心，谓不顾恋名利恭敬等。二不倒说，谓不倒执所说法义。若具二过，或随一过，皆能障碍无量功德。世亲论师云：〖故若颠倒说法，及心杂染，希求利养恭敬名闻而说法者，失坏自身大福德聚。〗其闻法者，发清净心，与不倒解法义，亦极重要。 

辛五宣说缘起真实分三，壬一圣教宣说真义之理，壬二以理成立圣教真义。壬三说彼所成空性之差别。初中又二，癸一引圣教，癸二明了知真实之障。今初： 

十地经说：〖第五地菩萨，欲入第六地者，当观诸法十平等性。何等为十？谓一切法无相故平等性，一切法无体故平等性，无生故、无起故，远离放，本来清净故，无戏论故，无取无舍故平等性，一切法如幻如梦如影如响如水中月如镜中像，如化事故平等性，一切法有无不二故平等性。菩萨如是善通达一切法自性，得明利随顺忍，得入菩萨第六现前地。〗此中无取无舍，二者合为一平等性，如幻等七喻，合为一平等性。末二亦合为一平等性。明十种平等性，十地经释与菩萨地有所不同，彼二与此宗解释空性亦不相同，故此中更当别释。其中初平等性，谓于圣根本智前，诸法异相皆不显现。第二谓一切法皆无自体故平等。此二是总标，馀八性是别释。第三无生依未来世说。第四无起依馀时言。此亦通一切法皆悉平等。以下诸性，当知亦尔。第五远离，谓当生已生空，此即由第二自体平等性相所显之远离。此复非是现以教理令其远离，乃是本来即如是清净，是第六性。第七性，谓无二取戏论，即与第一性义合。若作名言分别所不能论解，即是第二性之差别。第八性之差别，亦如是。第九性谓能证成前义诸譬喻门。第十性谓一切法，若有事无事皆无自性。明利谓速慧。随顺谓与第八地无生法忍相随顺。此随顺忍，以随位不同，有多种异释。宣说诸法真实义之教文虽多，今是解释第六地慧通达真实，故但引以十种平等性证第六地之教也。 

癸二明了知真实之障 

于决择诸法无实中，若不善解何为实有及如何执实有，则于真实义见，定有错失。入行论云：〖未知所观事，必不取彼无。〗此说心中若未善现起所破事之总相，则必不善缘取彼所破事之无。以是心中若未如实现起所无之实有行相，及由何事空之所破行相，则必不能定解无实与空性也。又此所破，唯由宗派遍计之实有，及略知实执，犹为未足。必须了解无始随逐传来为宗派变未变心者共有之俱生实执，及彼所执之实有。若未能解此，则虽以正理破其所破，然于无始随逐传来之实执全无所损。又应先解自身之实执，次当善知以诸正理直接间接破除彼境之理。以若唯作向外转之破立，则利益甚微也。此中若能善知自续应成中观两派所明，乃能善辨所破差别。释此分二： 

子一明自续中观派之实执，子二明应成中观派之实执。初又分三，丑—明实有与实执。丑二以幻事喻明观待世间之实妄。丑三法喻合释。今初 

自续派之论典，于所破多未明说。惟中观明论释世俗有，可就其违品之有，知其何为胜义有或真实有。如彼论云：〖于无真实性事，增益违上行相之乱觉，名为世俗，此能障真或由此能蔽真实故。如经云：法生唯世俗，胜义无自性，于无性错乱，说明真世俗。从彼所生，由彼所显现，所见一切虚伪之事，名唯世俗。此复由无始错乱习气成熟增上而生，由此能于一切含识，示现似有真实事性令见为有。故由彼等意乐增上，安立一切虚伪性事，名唯世俗有。〗乱觉以上，明于胜义无自性错乱为有之义。从〖名为世俗〗至〖蔽真实故〗，明真世俗之义。世俗是能障义，谓能障蔽真实也。从彼实执所出生故，由彼实执现似实有。能见彼者是分别心非是根识，与二谛论释之所破实有，非根识所见义同。从〖此复〗至〖而生〗，明彼实执是俱生执。故云〖于一切含识〗，彼等含识之意乐，非唯分别心，亦有无分别心。由彼二种心增上安立为有，非胜义有之诸虚伪事，名〖唯世俗有〗者。即〖法生唯世俗〗之义。非谓于实执世俗中有也。由是当知，若谓非由于心显或由心增上之所安立，而是彼义自体中有。即是实有，胜义有，真实有。若执彼有，即是俱生实执。 

中观明论云：〖言胜义无生者，谓由真智不能成立诸法生也。〗准此可显，若观真实义智而能成立为生及有者，即胜义之生有。此与前说，复云何通？答：诚如所问，当知于所破所加之胜义简别，有二胜义。一以闻思修三种理智为胜义，如上所说，即由彼不成者。二以非由心增上安立，而是彼义自体中有，为胜义有。凡前种胜义及彼所成就，皆可是有。后种胜义及彼中有，皆定非有。以是若后胜义中有，则前胜义中亦决定有。然执有前者，非俱生实执。其俱生实执，必须执后者为实有也。颇有未能辨别此二之差别，于明所破时，便谓堪忍正理观察，或堪观之事，为所破量齐。由此，或说胜义非有，或说是实有。异说竞起。若能善辨前义，则知说实性中无，胜义中无，与说法性是有，法性即实性，即胜义，都不相违也。 

丑二以幻事喻明观待世间之实妄。 

欲知何为以心增上安立或不安立为有，由彼幻喻即易于了知。如幻师变木石等为象马。即彼幻师与眼识迷惑之观者及眼识未迷者之三人中，初唯见为象马而不执为象马。第二类人，既见且执。第三类人，象马之执见俱无。又彼幻物现为象马者，不可妄谓：〖如误绳为蛇，于彼识前绳现为蛇而绳实非蛇，如是唯于乱识前现为象马，然彼幻物不现为象马。〗此即不加简别，必须许幻物现为象马。若不尔者，应于所见都无迷乱。若约此义安立幻物现为象马，则约幻师言，唯由乱心如是显现增上而立，非由幻物本体增上而立也。约观者言，则不自觉所见象马由心增上而立，反执彼幻处确有真实之象马存在。此即就喻说明由心增上安立与不安立之理。故于彼物现为彼像，是否所现之实体有其二类。 

若善解此义，则馀妄计：〖诸实事宗，亦由能量增上安立所量能量即心，由彼安立所量，亦即由心增上安立，则彼亦应破除实有。〗于此等二宗紊乱之点皆能分别。由能量安立所量，是由能量通达二种所量之实性。彼与前说实极不相同。成立如是幻相者，若顺瑜伽行之中观师，谓由自证现量成立。若许有外境之自续师，则谓由缘地方及虚空等之根识现量成立。如现非有者，谓若如是有者，则于眼未迷者应亦能见，然彼无所见。是故现似象马与象马本空，二义俱存。此依未学教者通常名言识成立为妄。与成立镜中影像为空之心。俱非粗细任何理智。若依通常名言识增上果是实有者，则应几所见事彼事非空，若彼事为空则应不可见。此二既俱存，则知依通常名言识增上者唯是虚妄也。 

丑三法喻合释 

如眼识迷惑之观者，认幻事为实有。如是诸有情类，见内外诸法似真实有，不知唯由自心显现增上安立，执为诸法自体实尔。是为无始传来俱生实执。此自续派所安立者，若以应成派观之，则彼执所破之心，犹觉太粗，仍非最细之俱生实执。若时能以正理，破彼实执所计之实有，则犹如幻师，了知唯由内心增上安立为有，不复妄执内外诸法实体本尔。此复是许，由无正量违害之心增上安立者，乃名言有。非许凡由心增上安立者一切皆是名言中有。从种生芽，虽由心增上安立，然说芽体从种子生，亦不相违。如幻物自体亦变为象马。一切名言有法，皆当如是知。即诸法性，亦由能见自体之心增上安立为有，故名言中有无不遍一切之失。以是有说，如幻事现为象马，而象马实空，如是瓶等一切法，虽现为瓶等，然瓶等亦本空。当知全非幻喻喻法合释之义。若如彼说，则应全无是彼法者。即法喻合释，亦应唯现为彼相，非是彼事。若时生起根本无分别智，一切二取相于彼皆灭，此如眼识未迷者之于诸幻相，见执俱无。 

自续派以正理破执之不共义，下不复说，故于此中当略说之。彼谓所知中有有事无事二类。先说有事，于有事中有色非色二类。若是色法破其无东西等方分，若是心法破其无前后等时分，如馀处说。由此成立凡是有事，定属有分。次破分与有分，若异性者应全无关系，若一性者，尔时于彼应审谛观察，其体虽是一，然现相似异，乃无可否认之事实。故能决择，虽现彼事即由彼为空犹如幻事。次观彼事，若是由心显现增上安立之妄体可不相违，若彼非由心显现增上所立而实体如是者，则定不应理。以如前说实有法上，体性现相不相随顺不容有故。若是实有，必一切种离虚妄故。见为异性之心应非错谬，则违一性。此若已成，则于无事法，亦依此理而破实有。如虚空无为，应许遍诸色法，则亦应许彼有遍东分与遍馀方之分。如是法性亦有所遍诸分，及有前后觉慧通达诸分。馀无为法亦如是。此分与有分亦非异性而应是一性，若此性是妄可不相违，若实有则不应理，广如前破。如是观察便能成立一切所知皆非实有，是静命师徒所许。有说分与有分唯观有事，非也。未学宗派者共许之虚妄，与中观师所许之虚安不同。由心安立虽亦为彼等共许，然仅彼义自宗不许为由心安立。由是当知此派中虽无非由内心显现增上安立之体性，然许有非唯假名由彼增上安立之体性，亦不相违。故两派中观之所破，于内心安立上有极大之不同。若将此派之实有，实执，与破实执之正理，先善为引导。次乃示以应成正宗。则善能分辨正见之差别。故于此中略为宣说。 

子二明应成中观派之实执分二，丑一明由分别增上安立之理，丑二明执彼违品之实执。今初 

邬波离问经云：〖种种可爱妙花敷，悦意金宫相辉映，此亦未曾有作者，皆从分别增上生，分别假立诸世间。〗此说诸法皆由分别增上安立。说一切法唯由分别假立，及由分别增上安立者，馀证亦多。六十正理论云：〖正等觉宣说，无明缘世间，说世是分别，云何不应理。〗释论释此义谓：〖一切世间非自性有，唯由分别之所假立〗。百论亦云：〖若无有分别，贪等亦非有，故智者谁执，真义及分别。〗释论云：〖有分别，方有彼贪等，若无分别彼等亦无。决定当知如于绳上假立为蛇，定无自性。〗真义谓有自性，分别谓依彼而生。彼贪等如于绳上假立为蛇者，乃举一例。馀一切法皆是分别假立如于绳上假立为蛇。由彼之杂色盘伏与蛇相似，若于境不明，便起彼绳为蛇之乱觉。尔时若绳总体，若绳一分，都无少分可安立为蛇者。故知彼蛇唯是分别假立。如是依于诸蕴便起我想，然彼诸蕴，若前后相续，若同时总体或一分，全无少分可安立为我者。离蕴分及有分之外，亦无少分异体可安立为我者。故彼我唯是依蕴分别假立，都无自性。宝鬘论云：〖士夫非地水，非火风非空，非识非一切，异此无士夫。〗此中士夫即补特伽罗，有情，自，我。非地乃至非识，破有情六界之一分为我。非一切，破六界之合集为我。末句破离六界外异体之我。然非不许补特伽罗，亦非别许阿赖耶识等为补特伽罗。故如释论所解，正是菩萨所许也。若了知由分别心安立补特伽罗之理，由分别心安立馀一切法，与彼义同。如三摩地王经云：〖如汝知我想，如是观一切。〗般若摄颂云：〖知自及诸众生等，乃至诸法亦复然。〗宝鬘论云：〖如六界集故，士夫非真实，如是一一界，集故亦非真。〗初二句，谓依六界合集假立为士夫。后二句，谓离分与有分之法，决定非有，故一一界皆依多分合集假立，则分及有分，皆非安立为彼之事。离彼二外，亦无异性可立为彼之事也。 

瓶等诸法由分别安立之理，虽与绳上假立之蛇相同，然瓶等诸法与绳上之蛇，为有为无及有无作用等，则极不相同。以彼二事，须否决定名言，即立彼名有无违难等，极不同故。说分别安立之法，能有各别作用者，是佛护，静天，月称三大论师解释龙猛父子意趣之不共胜法。此亦即是中观见之究竟深处。如宝鬘论云：〖色法唯名故，虚空亦唯名，无种宁有色，故名亦非有。受想及行识，如大种如我，皆应如是思。故六界无我。〗又云：〖唯除于假名，若云有云无，世间宁有此。〗此说于胜义中，名亦都无，除名言中唯由名言增上安立，都无所有。故唯是假名。若善了知以上诸义，则能善解一切诸法皆是依缘安立。依缘假设，依缘而生。皆无自性，皆无不由他名增上安立之自在体。随立何法，皆是不寻彼假义而安立者。 

人中论善显密意疏卷四终