## 《大智度论》第五卷

### 释初品中菩萨功德

【经】皆得陀罗尼及诸三昧，行空、无相、无作，已得等忍。

【论】问曰：何以故以此三事次第赞菩萨摩诃萨？

答曰：欲出诸菩萨实功德故，应赞则赞，应信则信。以一切众生所不能信甚深清净法赞菩萨。

复次，先说菩萨摩诃萨名字，未说所以为菩萨摩诃萨。以得诸陀罗尼，三昧及忍等诸功德故，名为菩萨摩诃萨。

问曰：已知次第义，何以名陀罗尼？云何陀罗尼？

答曰：陀罗尼，秦言能持，或言能遮。能持者，集种种善法，能持令不散不失。譬如完器盛水，水不漏散。能遮者，恶不善根心生，能遮令不生；若欲作恶罪，持令不作，是名陀罗尼。是陀罗尼，或心相应，或心不相应；或有漏，或无漏；无色不可见无对；一持、一入、一阴摄（法持法入行阴）；九智知（除尽智）；一识识（一意识）；阿毗昙法陀罗尼义如是。

复次，得陀罗尼菩萨，一切所闻法，以念力故，能持不失。

复次，是陀罗尼法，常逐菩萨，譬如间日疟病；是陀罗尼不离菩萨，譬如鬼著；是陀罗尼常随菩萨，如善不善律仪。

复次，是陀罗尼持菩萨，不令堕二地坑。譬如慈父爱子，子欲堕坑，持令不堕。

复次，菩萨得陀罗尼力故，一切魔王、魔民、魔人无能动，无能破，无能胜。譬如须弥山，凡人口吹不能令动。

问曰：是陀罗尼有几种？

答曰：是陀罗尼甚多。有闻持陀罗尼，得是陀罗尼者，一切语言诸法，耳所闻者，皆不忘失。复有分别知陀罗尼，得是陀罗尼者，诸众生、诸法，大小好丑，分别悉知。如偈说：

&nbsp;&nbsp;&nbsp;&nbsp;“诸象马金，&nbsp;&nbsp;&nbsp;&nbsp;木石诸衣，&nbsp;&nbsp;&nbsp;&nbsp;男女及水，&nbsp;&nbsp;&nbsp;&nbsp;种种不同。

&nbsp;&nbsp;&nbsp;&nbsp;诸物名一，&nbsp;&nbsp;&nbsp;&nbsp;贵贱理殊，&nbsp;&nbsp;&nbsp;&nbsp;得此总持，&nbsp;&nbsp;&nbsp;&nbsp;悉能分别。”

复有入音声陀罗尼，菩萨得此陀罗尼者，闻一切语言音，不喜不瞋。若一切众生如恒河沙等劫，恶言骂詈，心不憎恨。

问曰：菩萨诸漏未尽，云何能如恒河沙等劫忍此诸恶？

答曰：我先言：“得此陀罗尼力故能尔。”

复次，是菩萨虽未尽漏，大智利根，能思惟除遣瞋心，作是念：“若耳根不到声边，恶声著谁？又如骂声，闻便直过，若不分别，谁当瞋者？凡人心著吾我，分别是非而生恚恨。”

复次，若人能知语言随生随灭，前后不俱，则无瞋恚。亦知诸法内无有主，谁骂谁瞋？若有人闻殊方异语，此言为好，彼以为恶，好恶无定，虽骂不瞋。若有人知语声无定，则无瞋喜。如亲爱骂之，虽骂不恨；非亲恶言，闻则生恚。如遭风雨，则入舍持盖；如地有刺，则著靴鞋；大寒燃火，热时求水；如是诸患，但求遮法而不瞋之。骂詈诸恶，亦复如是，但以慈悲息此诸恶，不生瞋心。

复次，菩萨知诸法不生不灭，其性皆空。若人瞋恚骂詈，若打若杀，如梦如化，谁瞋谁骂？

复次，若有人如恒河沙等劫众生，赞叹供养，衣食、卧具、医药、华香、缨络，得忍菩萨其心不动，不喜不著。

问曰：已知菩萨种种不瞋因缘，未知实赞功德而亦不喜？

答曰：知种种供养恭敬，是皆无常。今有因缘故，来赞叹供养；后更有异因缘则瞋恚，若打若杀，是故不喜。

复次，“以我有功德智慧故，来赞叹供养，是为赞叹功德，非赞我也，我何以喜？”

复次，“是人自求果报故，于我所作因缘，供养我作功德。譬如人种榖，溉灌修理，地亦不喜。”

复次，“若人供养我，我若喜受者，我福则薄，于他亦少，是故不喜。”

复次，菩萨观一切法如梦如响，谁赞谁喜？“我于三界中未得脱，诸漏未尽，未得佛道，云何得赞而喜？若应喜者，唯佛一人。何以故？一切功德都已满故。”是故菩萨得种种赞叹、供养、供给，心不生喜。如是等相，名为入音声陀罗尼。

复有名寂灭陀罗尼、无边旋陀罗尼、随地观陀罗尼、威德陀罗尼、华严陀罗尼、净音陀罗尼、虚空藏陀罗尼、海藏陀罗尼、分别诸法地陀罗尼、明诸法义陀罗尼。如是等略说五百陀罗尼门，若广说则无量。以是故，言诸菩萨皆得陀罗尼。

诸三昧者，三三昧：空、无作、无相。有人言：“观五阴无我、无我所，是名为空；住是空三昧，不为后世故起三毒，是名无作；缘离十相法：五尘、男、女、生、住、灭故，是名无相。”有人言：“住是三昧中，知一切诸法实相，所谓毕竟空，是名空三昧。”知是空已无作，云何无作？不观诸法若空若不空、若有若无等。如佛说法句中偈：

&nbsp;&nbsp;&nbsp;&nbsp;“见有则恐怖，&nbsp;&nbsp;&nbsp;&nbsp;见无亦恐怖；&nbsp;&nbsp;&nbsp;&nbsp;是故不著有，&nbsp;&nbsp;&nbsp;&nbsp;亦复不著无。”

是名无作三昧。云何无相三昧？一切法无有相，一切法不受不著，是名无相三昧。如偈说：

&nbsp;&nbsp;&nbsp;&nbsp;“言语已息，&nbsp;&nbsp;&nbsp;&nbsp;心行亦灭，&nbsp;&nbsp;&nbsp;&nbsp;不生不灭，&nbsp;&nbsp;&nbsp;&nbsp;如涅槃相。”

复次，十八空，是名空三昧；种种（五道生，有本、有死、有中、有业）有中心不求，是名无作三昧；一切诸相破坏不忆念，是名无相三昧。

问曰：有种种禅定法，何以故独称此三三昧？

答曰：是三三昧中，思惟近涅槃故，令人心不高不下，平等不动，余处不尔。以是故，独称是三三昧。余定中或爱多，或慢多，或见多；是三三昧中第一实义实利，能得涅槃门。以是故，诸禅定法中，以是三定法为三解脱门。亦名为三三昧，是三三昧实三昧故，余定亦得名定。

复次，除四根本禅，从未到地乃至有顶地，名为定，亦名三昧，非禅。四禅亦名定，亦名禅，亦名三昧。诸余定亦名定，亦名三昧，如四无量、四辩、六通、八背舍、八胜处、九次第定、十一切处等诸定法。复有人言：“一切三昧法有二十三种。”有言：“六十五种。”有言：“五百种。”摩诃衍最大故，无量三昧，所谓遍法性庄严三昧、能照一切三世法三昧、不分别知观法性底三昧、入无底佛法三昧、如虚空无底无边照三昧、如来力行观三昧、佛无畏庄严力颦呻三昧、法性门旋藏三昧、一切世界无碍疾遍月三昧、遍庄严法云光三昧，菩萨得如是等无量三昧。

复次，般若波罗蜜摩诃衍义品中，略说则有一百八三昧：初名首楞严三昧，乃至虚空不著不染三昧；广说则无量三昧。以是故，说诸菩萨得诸三昧，行空、无相、无作者。

问曰：前言菩萨得诸三昧，何以故复言行空、无相、无作？

答曰：前说三昧名，未说相，今欲说相，是故言行空、无作、无相。若有人行空、无相、无作，是名得实相三昧。如偈说：

&nbsp;&nbsp;&nbsp;&nbsp;“若持戒清净，&nbsp;&nbsp;&nbsp;&nbsp;是名实比丘；若有能观空，&nbsp;&nbsp;&nbsp;&nbsp;是名得三昧。

&nbsp;&nbsp;&nbsp;&nbsp;若有能精进，&nbsp;&nbsp;&nbsp;&nbsp;是名行道人；&nbsp;&nbsp;&nbsp;&nbsp;若有得涅槃，&nbsp;&nbsp;&nbsp;&nbsp;是名为实乐。”

已得等忍者，问曰：云何等？云何忍？

答曰：有二种等：众生等、法等。忍亦二种：众生忍、法忍。

云何众生等？一切众生中，等心、等念、等爱、等利，是名众生等。

问曰：慈悲力故，于一切众生中应等念，不应等观。何以故？菩萨行实道，不颠倒，如法相，云何于善人、不善人、大人、小人及畜生，一等观？不善人中实有不善相，善人中实有善相，大人、小人，人及畜生亦尔。如牛相牛中住，马相马中住，牛相非马中，马相非牛中，马不作牛故。众生各各相，云何一等观而不堕颠倒？

答曰：若善相不善相是实，菩萨应堕颠倒。何以故？破诸法故。以诸法非实善相、非实不善相，非多相、非少相，非人、非畜生，非一、非异；以是故，汝难非也。如说诸法相偈：

&nbsp;&nbsp;&nbsp;&nbsp;“不生不灭，&nbsp;&nbsp;&nbsp;&nbsp;不断不常，&nbsp;&nbsp;&nbsp;&nbsp;不一不异，&nbsp;&nbsp;&nbsp;&nbsp;不去不来；

&nbsp;&nbsp;&nbsp;&nbsp;因缘生法，&nbsp;&nbsp;&nbsp;&nbsp;灭诸戏论，&nbsp;&nbsp;&nbsp;&nbsp;佛能说是，&nbsp;&nbsp;&nbsp;&nbsp;我今当说。”

复次，一切众生中，不著种种相，众生相、空相，一等无异；如是观，是名众生等。若人是中心等无碍，直入不退，是名得等忍。得等忍菩萨，于一切众生不瞋不恼，如慈母爱子。如偈说：

&nbsp;&nbsp;&nbsp;&nbsp;“观声如呼响，&nbsp;&nbsp;&nbsp;&nbsp;身行如镜像；&nbsp;&nbsp;&nbsp;&nbsp;如此得观人，&nbsp;&nbsp;&nbsp;&nbsp;云何而不忍？”

是名众生等忍。

云何名法等忍？善法、不善法，有漏、无漏，有为、无为等法，如是诸法入不二法门，入实法相门，如是入竟。是中深入诸法实相时，心忍直入，无诤无碍，是名法等忍。如偈说：

&nbsp;&nbsp;&nbsp;&nbsp;“诸法不生不灭，&nbsp;&nbsp;&nbsp;&nbsp;非不生非不灭，

&nbsp;&nbsp;&nbsp;&nbsp;亦不生灭，&nbsp;&nbsp;&nbsp;&nbsp;非不生灭，

&nbsp;&nbsp;&nbsp;&nbsp;亦非不生灭，&nbsp;&nbsp;&nbsp;&nbsp;非非不生灭。”

已得解脱（于邪见得离故言解脱），空、非空（于空不取故言非）是等悉舍，灭诸戏论，言语道断，深入佛法，心通无碍，不动不退，名无生忍，是助佛道初门。以是故，说已得等忍。

【经】得无碍陀罗尼。

【论】问曰：前已说诸菩萨得陀罗尼，今何以复说得无碍陀罗尼？

答曰：无碍陀罗尼最大故。如一切三昧中，三昧王三昧最大，如人中之王，如诸解脱中无碍解脱，如是一切诸陀罗尼中，无碍陀罗尼大，以是故重说。

复次，先说诸菩萨得陀罗尼，不知是何等陀罗尼。有小陀罗尼，如转轮圣王、仙人等所得；闻持陀罗尼、分别众生陀罗尼、归命救护不舍陀罗尼，如是等小陀罗尼，余人亦有。是无碍陀罗尼，外道、声闻、辟支佛、新学菩萨皆悉不得；唯无量福德智慧大力诸菩萨，独有是陀罗尼，以是故别说。

复次，是菩萨辈自利已具足，但欲益彼，说法教化无尽，以无碍陀罗尼为根本。以是故，诸菩萨常行无碍陀罗尼。

【经】悉是五通。

【论】如意、天眼、天耳、他心智、自识宿命。

云何如意？如意通有三种：能到、转变、圣如意。能到有四种：一者、身能飞行，如鸟无碍；二者、移远令近，不往而到；三者、此没彼出；四者、一念能至。转变者，大能作小，小能作大，一能作多，多能作一，种种诸物皆能转变。外道辈转变，极久不过七日；诸佛及弟子转变自在，无有久近。圣如意者，外六尘中不可爱不净物，能观令净；可爱净物，能观令不净；是圣如意法，唯佛独有。是如意通，从四如意足生；是如意足通等，色缘故次第生，不可一时得。

天眼通者，于眼得色界四大造清净色，是名天眼。天眼所见，自地及下地六道中众生诸物，若近若远、若粗若细诸色，无不能照。是天眼有二种：一者、从报得，二者、从修得。是五通中天眼从修得，非报得。何以故？常忆念种种光明得故。有人言：“是诸菩萨辈得无生法忍力故，六道中不摄，但为教化众生故，以法身现于十方三界中。未得法身菩萨，或修得，或报得。”

问曰：是诸菩萨功德，胜阿罗汉、辟支佛，何以故赞凡夫所共小功德天眼，不赞诸菩萨慧眼、法眼、佛眼？

答曰：有三种天：一、假号天；二、生天；三、清净天。转轮圣王、诸余大王等，是名假号天；从四天王天，乃至有顶生处，是名生天；诸佛、法身菩萨、辟支佛、阿罗汉，是名清净天。是清净天修得天眼，是谓天眼通。佛、法身菩萨清净天眼，一切离欲五通凡夫所不能得，声闻、辟支佛亦所不得。所以者何？小阿罗汉小用心，见一千世界；大用心，见二千世界。大阿罗汉小用心，见二千世界；大用心，见三千大千世界。辟支佛亦尔。是名天眼通。

云何名天耳通？于耳得色界四大造清净色，能闻一切声：天声、人声、三恶道声。云何得天耳通修得？常忆念种种声，是名天耳通。

云何识宿命通？本事常忆念：日月年岁至胎中，乃至过去世中，一世、十世、百世、千万亿世，乃至大阿罗汉、辟支佛知八万大劫；诸大菩萨及佛知无量劫，是名识宿命通。

云何名知他心通？知他心若有垢、若无垢。自观心生、住、灭时，常忆念故得。

复次，观他人喜相、瞋相、怖相、畏相，见此相已，然后知心，是为他心智初门。

是五通略说。

【经】言必信受。

【论】天、人、龙、阿修罗等，及一切大人，皆信受其语，是不绮语报故。诸绮语报者，虽有实语，一切人皆不信受。如偈说：

&nbsp;&nbsp;&nbsp;&nbsp;“有堕饿鬼中，&nbsp;&nbsp;&nbsp;&nbsp;火焰从口出，&nbsp;&nbsp;&nbsp;&nbsp;四向发大声，&nbsp;&nbsp;&nbsp;&nbsp;是为口过报！

&nbsp;&nbsp;&nbsp;&nbsp;虽复多闻见，&nbsp;&nbsp;&nbsp;&nbsp;在大众说法，&nbsp;&nbsp;&nbsp;&nbsp;以不诚信业，&nbsp;&nbsp;&nbsp;&nbsp;人皆不信受。

&nbsp;&nbsp;&nbsp;&nbsp;若欲广多闻，&nbsp;&nbsp;&nbsp;&nbsp;为人所信受，&nbsp;&nbsp;&nbsp;&nbsp;是故当至诚，&nbsp;&nbsp;&nbsp;&nbsp;不应作绮语！”

【经】无复懈怠。

【论】懈怠，破在家人财利、福利，破出家人生天乐、涅槃乐。在家、出家名声俱灭，大失大贼，无过懈怠。如偈说：

“懈怠没善心，痴暗破智明，妙愿皆为灭，大业亦已失！”

以是故，说无复懈怠。

【经】已舍利养、名闻。

【论】是利养法如贼，坏功德本。譬如天雹，伤害五榖；利养、名闻亦复如是，坏功德苗，令不增长。如佛说譬喻：“如毛绳缚人，断肤截骨；贪利养人断功德本，亦复如是。”如偈说：

&nbsp;&nbsp;&nbsp;&nbsp;“得入栴檀林，&nbsp;&nbsp;&nbsp;&nbsp;而但取其叶；&nbsp;&nbsp;&nbsp;&nbsp;既入七宝山，&nbsp;&nbsp;&nbsp;&nbsp;而更取水精；

&nbsp;&nbsp;&nbsp;&nbsp;有人入佛法，&nbsp;&nbsp;&nbsp;&nbsp;不求涅槃乐，&nbsp;&nbsp;&nbsp;&nbsp;反求利供养，&nbsp;&nbsp;&nbsp;&nbsp;是辈为自欺！

&nbsp;&nbsp;&nbsp;&nbsp;是故佛弟子，&nbsp;&nbsp;&nbsp;&nbsp;欲得甘露味，&nbsp;&nbsp;&nbsp;&nbsp;当弃舍杂毒，&nbsp;&nbsp;&nbsp;&nbsp;勤求涅槃乐！

&nbsp;&nbsp;&nbsp;&nbsp;譬如恶雹雨，&nbsp;&nbsp;&nbsp;&nbsp;伤害于五榖；&nbsp;&nbsp;&nbsp;&nbsp;若著利供养，&nbsp;&nbsp;&nbsp;&nbsp;破惭愧头陀。

&nbsp;&nbsp;&nbsp;&nbsp;今世烧善根，&nbsp;&nbsp;&nbsp;&nbsp;后世堕地狱；&nbsp;&nbsp;&nbsp;&nbsp;如提婆达多，&nbsp;&nbsp;&nbsp;&nbsp;为利养自没。”

以是故，言已舍利养、名闻。

【经】说法无所悕望。

【论】大慈怜愍，为众说法，不为衣食、名声、势力故说，大慈悲故，心清净故，得无生法忍故。如偈说：

&nbsp;&nbsp;&nbsp;&nbsp;“多闻辩慧巧言语，&nbsp;&nbsp;&nbsp;&nbsp;美说诸法转人心，&nbsp;&nbsp;&nbsp;&nbsp;自不如法行不正，&nbsp;&nbsp;&nbsp;&nbsp;譬如云雷而不雨。

&nbsp;&nbsp;&nbsp;&nbsp;博学多闻有智慧，&nbsp;&nbsp;&nbsp;&nbsp;讷口拙言无巧便，&nbsp;&nbsp;&nbsp;&nbsp;不能显发法宝藏，&nbsp;&nbsp;&nbsp;&nbsp;譬如无雷而小雨。

&nbsp;&nbsp;&nbsp;&nbsp;不广学问无智慧，&nbsp;&nbsp;&nbsp;&nbsp;不能说法无好行，&nbsp;&nbsp;&nbsp;&nbsp;是弊法师无惭愧，&nbsp;&nbsp;&nbsp;&nbsp;譬如小云无雷雨。

&nbsp;&nbsp;&nbsp;&nbsp;多闻广智美言语，&nbsp;&nbsp;&nbsp;&nbsp;巧说诸法转人心，&nbsp;&nbsp;&nbsp;&nbsp;行法心正无所畏，&nbsp;&nbsp;&nbsp;&nbsp;如大云雷澍洪雨。

&nbsp;&nbsp;&nbsp;&nbsp;法之大将持法镜，&nbsp;&nbsp;&nbsp;&nbsp;照明佛法智慧藏，&nbsp;&nbsp;&nbsp;&nbsp;持诵广宣振法铃，&nbsp;&nbsp;&nbsp;&nbsp;如海中船渡一切。

&nbsp;&nbsp;&nbsp;&nbsp;亦如蜂王集诸味，&nbsp;&nbsp;&nbsp;&nbsp;说如佛言随佛意，&nbsp;&nbsp;&nbsp;&nbsp;助佛明法度众生，&nbsp;&nbsp;&nbsp;&nbsp;如是法师甚难值！”

【经】度甚深法忍。

【论】云何甚深法？十二因缘，是名甚深法。如佛告阿难：“是十二因缘法甚深，难解难知！”

复次，依过去、未来世生六十二邪见网永离，是名甚深法。如佛语比丘：“凡夫无闻，若欲赞佛，所赞甚少，所谓若赞戒清净，若赞离诸欲。若能赞是甚深难解难知法，是为实赞佛。”是中，梵网经应广说。

复次，三解脱门，是名甚深法。如佛说般若波罗蜜中，诸天赞言：“世尊，是法甚深！”佛言：“甚深法者，空则是义，无作、无相则是义。”

复次，解一切诸法相，实不可破、不可动，是名甚深法。

复次，除内心想智力，但定心诸法清净实相中住。譬如热气盛，非黄见黄；心想智力故，于诸法转观，是名浅法。譬如人眼清净无热气，如实见黄是黄；如是除内心想智力，慧眼清净，见诸法实相。譬如真水精，黄物著中则随作黄色，青、赤、白色皆随色变；心亦如是，凡夫人内心想智力故，见诸法异相。观诸法实相，非空非不空，不有非不有；是法中深入不转，无所挂碍，是名度深法忍。度名得甚深法，具足满，无所碍，得度彼岸，是名为度。

【经】得无畏力。

【论】诸菩萨四无所畏力成就。

问曰：如菩萨所作未办，未得一切智，何以故说得四无所畏？

答曰：无所畏有二种：菩萨无所畏，佛无所畏。是诸菩萨虽未得佛无所畏，得菩萨无所畏，是故名为得无畏力。

问曰：何等为菩萨四无所畏？

答曰：一者、一切闻能持故，得诸陀罗尼故，常忆念不忘故，众中说法无所畏。二者、知一切众生欲解脱因缘，诸根利钝，随其所应而为说法故，菩萨在大众中说法无所畏。三者、不见若东方、南西北方、四维、上、下，有来难问，令我不能如法答者；不见如是少许相故，于众中说法无所畏。四者、一切众生听受问难，随意如法答，能巧断一切众生疑故。菩萨在大众中说法无所畏。

【经】过诸魔事。

【论】魔有四种：一者、烦恼魔，二者、阴魔，三者、死魔，四者、他化自在天子魔。是诸菩萨得菩萨道故，破烦恼魔；得法性身故，破阴魔；得道、得法性身故，破死魔；常一心故，一切处心不著故，入不动三昧故，破他化自在天子魔。以是故，说过诸魔事。

复次，是般若波罗蜜觉魔品中，佛自说魔业、魔事，是魔业、魔事尽已过故，是名已过魔事。

复次，除诸法实相，余残一切法，尽名为魔。如诸烦恼、结、使，欲、缚、取、缠，阴、界、入，魔王、魔民、魔人，如是等尽名为魔。

问曰：何处说欲缚等诸结使名魔？

答曰：杂藏经中，佛说偈语魔王：

&nbsp;&nbsp;&nbsp;&nbsp;“欲是汝初军，&nbsp;&nbsp;&nbsp;&nbsp;忧愁军第二，&nbsp;&nbsp;&nbsp;&nbsp;饥渴军第三，&nbsp;&nbsp;&nbsp;&nbsp;爱军在第四，

&nbsp;&nbsp;&nbsp;&nbsp;第五眠睡军，&nbsp;&nbsp;&nbsp;&nbsp;怖畏军第六，&nbsp;&nbsp;&nbsp;&nbsp;疑为第七军，&nbsp;&nbsp;&nbsp;&nbsp;含毒军第八，

&nbsp;&nbsp;&nbsp;&nbsp;第九军利养，&nbsp;&nbsp;&nbsp;&nbsp;著虚妄名闻，&nbsp;&nbsp;&nbsp;&nbsp;第十军自高，&nbsp;&nbsp;&nbsp;&nbsp;轻慢于他人。

&nbsp;&nbsp;&nbsp;&nbsp;汝军等如是，&nbsp;&nbsp;&nbsp;&nbsp;一切世间人，&nbsp;&nbsp;&nbsp;&nbsp;及诸一切天，&nbsp;&nbsp;&nbsp;&nbsp;无能破之者。

&nbsp;&nbsp;&nbsp;&nbsp;我以智慧箭，&nbsp;&nbsp;&nbsp;&nbsp;修定智慧力，&nbsp;&nbsp;&nbsp;&nbsp;摧破汝魔军，&nbsp;&nbsp;&nbsp;&nbsp;如坏瓶没水。

&nbsp;&nbsp;&nbsp;&nbsp;一心修智慧，&nbsp;&nbsp;&nbsp;&nbsp;以度于一切；&nbsp;&nbsp;&nbsp;&nbsp;我弟子精进，&nbsp;&nbsp;&nbsp;&nbsp;常念修智慧，

&nbsp;&nbsp;&nbsp;&nbsp;随顺如法行，&nbsp;&nbsp;&nbsp;&nbsp;必得至涅槃。&nbsp;&nbsp;&nbsp;&nbsp;汝虽不欲放，&nbsp;&nbsp;&nbsp;&nbsp;到汝不到处！

&nbsp;&nbsp;&nbsp;&nbsp;是时魔王闻，&nbsp;&nbsp;&nbsp;&nbsp;愁忧即灭去；&nbsp;&nbsp;&nbsp;&nbsp;是魔恶部党，&nbsp;&nbsp;&nbsp;&nbsp;亦复没不现！”

是名诸结使魔。

问曰：五众、十八界、十二入，何处说是魔？

答曰：莫拘罗山中，佛教弟子罗陀：“色众是魔，受、想、行、识亦如是。”

复次，若欲作未来世作色身，是为动处；若欲作无色身，是亦为动处；若欲作有想、无想、非有想非无想身，是为一切动处。动是魔缚，不动则不缚，从恶得脱。此中说众、界、入，是魔；自在天子魔，魔民、魔人即是魔，不须说。

问曰：何以名魔？

答曰：夺慧命，坏道法功德善本，是故名为魔。诸外道人辈言：“是名欲主，亦名华箭，亦名五箭，破种种善事。”佛法中名为魔罗，是业是事，名为魔事。是何等魔事？如觉魔品中说。

复次，人展转世间受苦乐，结使因缘，亦魔王力因缘。是魔名诸佛怨仇，一切圣人贼，破一切逆流人事，不喜涅槃，是名魔。是魔有三事：戏笑语言，歌舞邪视，如是等从爱生；缚打鞭拷，刺割斫截，如是等从瞋生；炙身、自冻，拔发、自饿，入火、赴渊、投岩，如是等从愚痴生。又大过失不净，染著世间，皆是魔事。憎恶利益，不用涅槃及涅槃道，亦是魔事。没大苦海，不自觉知。如是等无量，皆是魔事。已弃已舍，是为过诸魔事。

【经】一切业障悉得解脱。

【论】一切恶业得解脱，是名业障得解脱。

问曰：若三种障：烦恼障、业障、报障。何以舍二障，但说业障？

答曰：三障中业力最大故，积集诸业，乃至百千万劫中，不失、不烧、不坏，与果报合时不亡。是诸业能久住，和合时与果报；如榖草子在地中，得时节而生，不失不坏。是诸佛一切智，第一尊重，如须弥山王，尚不能转是诸业，何况凡人？如偈说：

&nbsp;&nbsp;&nbsp;&nbsp;“生死轮载人，&nbsp;&nbsp;&nbsp;&nbsp;诸烦恼结业，&nbsp;&nbsp;&nbsp;&nbsp;大力自在转，&nbsp;&nbsp;&nbsp;&nbsp;无人能禁止。

&nbsp;&nbsp;&nbsp;&nbsp;先世业自作，&nbsp;&nbsp;&nbsp;&nbsp;转为种种形，&nbsp;&nbsp;&nbsp;&nbsp;业力为最大，&nbsp;&nbsp;&nbsp;&nbsp;世界中无比！

&nbsp;&nbsp;&nbsp;&nbsp;先世业自在，&nbsp;&nbsp;&nbsp;&nbsp;将人受果报，&nbsp;&nbsp;&nbsp;&nbsp;业力故轮转，&nbsp;&nbsp;&nbsp;&nbsp;生死海中回。

&nbsp;&nbsp;&nbsp;&nbsp;大海水干竭，&nbsp;&nbsp;&nbsp;&nbsp;须弥山地尽，&nbsp;&nbsp;&nbsp;&nbsp;先世因缘业，&nbsp;&nbsp;&nbsp;&nbsp;不烧亦不尽。

&nbsp;&nbsp;&nbsp;&nbsp;诸业久和集，&nbsp;&nbsp;&nbsp;&nbsp;造者自逐去，&nbsp;&nbsp;&nbsp;&nbsp;譬如债物主，&nbsp;&nbsp;&nbsp;&nbsp;追逐人不置。

&nbsp;&nbsp;&nbsp;&nbsp;是诸业果报，&nbsp;&nbsp;&nbsp;&nbsp;无有能转者，&nbsp;&nbsp;&nbsp;&nbsp;亦无逃避处，&nbsp;&nbsp;&nbsp;&nbsp;非求哀可免。

&nbsp;&nbsp;&nbsp;&nbsp;三界中众生，&nbsp;&nbsp;&nbsp;&nbsp;追之不暂离，&nbsp;&nbsp;&nbsp;&nbsp;如珂梨罗刺，&nbsp;&nbsp;&nbsp;&nbsp;是业佛所说。

&nbsp;&nbsp;&nbsp;&nbsp;如风不入实，&nbsp;&nbsp;&nbsp;&nbsp;水流不仰行，&nbsp;&nbsp;&nbsp;&nbsp;虚空不受害，&nbsp;&nbsp;&nbsp;&nbsp;无业亦如是。

&nbsp;&nbsp;&nbsp;&nbsp;诸业无量力，&nbsp;&nbsp;&nbsp;&nbsp;不逐非造者；&nbsp;&nbsp;&nbsp;&nbsp;果报时节来，&nbsp;&nbsp;&nbsp;&nbsp;不亡亦不失。

&nbsp;&nbsp;&nbsp;&nbsp;从地飞上天，&nbsp;&nbsp;&nbsp;&nbsp;从天入雪山，&nbsp;&nbsp;&nbsp;&nbsp;从雪山入海，&nbsp;&nbsp;&nbsp;&nbsp;一切处不离。

&nbsp;&nbsp;&nbsp;&nbsp;常恒随逐我，&nbsp;&nbsp;&nbsp;&nbsp;无一时相舍，&nbsp;&nbsp;&nbsp;&nbsp;直至无失时，&nbsp;&nbsp;&nbsp;&nbsp;如星流趣月。”

以是故，说一切诸业障悉得解脱。

【经】巧说因缘法。

【论】十二因缘生法，种种法门能巧说烦恼、业、事，次第展转相续生，是名十二因缘。是中无明、爱、取三事，名烦恼；行、有二事，名业；余七分，名事。是十二因缘，初二过去世摄，后二未来世摄，中八现前世摄。是略说三事：烦恼，业，苦；是三事展转更互为因缘：是烦恼业因缘，业苦因缘，苦苦因缘，苦烦恼因缘，烦恼业因缘，业苦因缘，苦苦因缘，是名展转更互为因缘。过去世一切烦恼，是名无明。从无明生业，能作世界果，故名为行。从行生垢心，初身因，如犊子识母，自相识故，名为识。是识共生无色四阴，及是所住色，是名名色。是名色中生眼等六情，是名六入。情、尘、识合，是名为触。从触生受。受中心著，是名渴爱。渴爱因缘求，是名取。从取后世因业，是名有。从有还受后世五众，是名生。从生五众熟坏，是名老死。老死生忧、悲、哭、泣，种种愁恼，众苦和合集。若一心观诸法实相清净，则无明尽，无明尽故行尽，乃至众苦和合集皆尽。是十二因缘相，如是能方便不著邪见，为人演说，是名为巧。

复次，是十二因缘观中，断法爱，心不著，知实相，是名为巧。如说般若波罗蜜不可尽品中，佛告须菩提：“痴如虚空不可尽，行如虚空不可尽，乃至众苦和合集如虚空不可尽。菩萨当作是知！作是知者，为舍痴际，应无所入。”作是观十二因缘起者，则为坐道场，得萨婆若。

【经】从阿僧祇劫已来发大誓愿。

【论】阿僧祇义，菩萨义品中已说。劫义，佛譬喻说：“四十里石山，有长寿人百岁过，持细软衣一来拂拭，令是大石山尽，劫故未尽。四十里大城，满中芥子，不槩令平；有长寿人百岁过，一来取一芥子，芥子尽，劫故不尽。菩萨如是无数劫，发大正愿度脱众生。”愿名大心要誓，必度一切众生，断诸结使，成阿耨多罗三藐三菩提，是名为愿。

【经】颜色和悦，常先问讯，所语不粗。

【论】瞋恚本拔故，嫉妒除故，常修大慈、大悲、大喜、大舍故，四种邪语断故，得颜色和悦。如偈说：

&nbsp;&nbsp;&nbsp;&nbsp;“若见乞道人，&nbsp;&nbsp;&nbsp;&nbsp;能以四种待；&nbsp;&nbsp;&nbsp;&nbsp;初见好眼视，&nbsp;&nbsp;&nbsp;&nbsp;迎逆敬问讯，

&nbsp;&nbsp;&nbsp;&nbsp;床座好供养，&nbsp;&nbsp;&nbsp;&nbsp;充满施所欲；&nbsp;&nbsp;&nbsp;&nbsp;布施心如是，&nbsp;&nbsp;&nbsp;&nbsp;佛道如在掌。

&nbsp;&nbsp;&nbsp;&nbsp;若能除四邪，&nbsp;&nbsp;&nbsp;&nbsp;口过妄语毒，&nbsp;&nbsp;&nbsp;&nbsp;两舌恶绮语，&nbsp;&nbsp;&nbsp;&nbsp;得大美果报。

&nbsp;&nbsp;&nbsp;&nbsp;善软人求道，&nbsp;&nbsp;&nbsp;&nbsp;欲度诸众生，&nbsp;&nbsp;&nbsp;&nbsp;除四邪口业，&nbsp;&nbsp;&nbsp;&nbsp;譬如马有辔！”

【经】于大众中得无所畏。

【论】大德故，坚实功德智慧故，得最上辩陀罗尼故，于大众中得无所畏。如偈说：

&nbsp;&nbsp;&nbsp;&nbsp;“内心智德薄，&nbsp;&nbsp;&nbsp;&nbsp;外善以美言；&nbsp;&nbsp;&nbsp;&nbsp;譬如竹无内，&nbsp;&nbsp;&nbsp;&nbsp;但示有其外。

&nbsp;&nbsp;&nbsp;&nbsp;内心智德厚，&nbsp;&nbsp;&nbsp;&nbsp;外善以法言；&nbsp;&nbsp;&nbsp;&nbsp;譬如妙金刚，&nbsp;&nbsp;&nbsp;&nbsp;中外力具足。”

复次，无畏法成就故，端正、贵族、大力，持戒、禅定、智慧、语议等皆成就，是故无所畏。以是故，于大众中无所畏。如偈说：

&nbsp;&nbsp;&nbsp;&nbsp;“少德无智慧，&nbsp;&nbsp;&nbsp;&nbsp;不应处高座，&nbsp;&nbsp;&nbsp;&nbsp;如豺见师子，&nbsp;&nbsp;&nbsp;&nbsp;窜伏不敢出。

&nbsp;&nbsp;&nbsp;&nbsp;大智无所畏，&nbsp;&nbsp;&nbsp;&nbsp;应处师子座，&nbsp;&nbsp;&nbsp;&nbsp;譬如师子吼，&nbsp;&nbsp;&nbsp;&nbsp;众兽皆怖畏！”

无量无边智慧福德力集，故无所畏。如偈说：

&nbsp;&nbsp;&nbsp;&nbsp;“若人灭众恶，&nbsp;&nbsp;&nbsp;&nbsp;乃至无小罪，&nbsp;&nbsp;&nbsp;&nbsp;如是大德人，&nbsp;&nbsp;&nbsp;&nbsp;无愿而不满。

&nbsp;&nbsp;&nbsp;&nbsp;是人大智慧，&nbsp;&nbsp;&nbsp;&nbsp;世界中无恼，&nbsp;&nbsp;&nbsp;&nbsp;是故如此人，&nbsp;&nbsp;&nbsp;&nbsp;生死涅槃一。”

复次，独得菩萨无所畏故，如毗那婆那王经中说。菩萨独得四无所畏，如先说。

【经】无数亿劫说法巧出。

【论】不放逸等诸善根，自身好修。是诸菩萨，非一世、二三世，乃至无量阿僧祇劫集功德智慧。如偈说：

“为众生故发大心，若有不敬而慢者，其罪甚大不可说，何况而复加恶者！”

复次，是菩萨无数无量劫中，修身、修戒、修心、修慧；生灭缚解中，自了了知诸法实相。有三种解：闻解、义解、得解。种种说法门中，无所挂碍，皆得说法方便、智慧波罗蜜。是诸菩萨所说，如圣人语，皆应信受。如偈说：

&nbsp;&nbsp;&nbsp;&nbsp;“有慧无多闻，&nbsp;&nbsp;&nbsp;&nbsp;是不知实相；&nbsp;&nbsp;&nbsp;&nbsp;譬如大暗中，&nbsp;&nbsp;&nbsp;&nbsp;有目无所见。

&nbsp;&nbsp;&nbsp;&nbsp;多闻无智慧，&nbsp;&nbsp;&nbsp;&nbsp;亦不知实相；&nbsp;&nbsp;&nbsp;&nbsp;譬如大明中，&nbsp;&nbsp;&nbsp;&nbsp;有灯而无目。

&nbsp;&nbsp;&nbsp;&nbsp;多闻利智慧，&nbsp;&nbsp;&nbsp;&nbsp;是所说应受；&nbsp;&nbsp;&nbsp;&nbsp;无闻亦无智，&nbsp;&nbsp;&nbsp;&nbsp;是名人身牛。”

问曰：应言无数亿劫巧说法，复何以言出？

答曰：于无智人中，及弟子中说法易；若多闻利智善论议人中说法难。若小智法师，是中退缩；若大学多闻，问难中大胆欣豫，一切众中有大威德。如天会经中偈说：

“面目齿光明，普照于大会；映夺诸天光，种种皆不现。”

以是故，名为无数亿劫巧说法中能得出。