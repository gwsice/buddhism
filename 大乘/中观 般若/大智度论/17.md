## 《大智度论》第十七卷

### 释初品中禅波罗蜜

【经】“不乱不味故，应具足禅波罗蜜。”

【论】问曰：菩萨法以度一切众生为事，何以故闲坐林泽，静默山闲，独善其身，弃舍众生？

答曰：菩萨身虽远离众生，心常不舍，静处求定，获得实智慧以度一切。譬如服药将身，权息众务，气力平健，则修业如故。菩萨宴寂亦复如是，以禅定力服智慧药，得神通力，还在众生。或在父母妻子，或师徒宗长，或天或人，下至畜生，种种语言，方便开导。

复次，菩萨行布施、持戒、忍辱，三事名为福德门。于无量世中作天王、释提桓因、转轮圣王、阎浮提王，常施众生七宝衣服、五情所欲，今世后世皆令具足。如经中说，转轮圣王以十善教民，后世皆生天上；世世利益众生，令得快乐。此乐无常，还复受苦；菩萨因此发大悲心，欲以常乐涅槃利益众生。此常乐涅槃从实智慧生，实智慧从一心禅定生。譬如燃灯，灯虽能然，在大风中不能为用；若置之密室，其用乃全。散心中智慧亦如是，若无禅定静室，虽有智慧，其用不全，得禅定则实智慧生。以是故，菩萨虽离众生，远在静处，求得禅定。以禅定清净故，智慧亦净；譬如油炷净故，其明亦净。以是故，欲得净智慧者，行此禅定。

复次，若求世间近事，不能专心，则事业不成，何况甚深佛道而不用禅定？禅定名摄诸乱心；乱心轻飘，甚于鸿毛；驰散不停，驶过疾风；不可制止，剧于猕猴；暂现转灭，甚于掣电。心相如是不可禁止，若欲制之，非禅不定。如偈说：

&nbsp;&nbsp;&nbsp;&nbsp;“禅为守智藏，&nbsp;&nbsp;&nbsp;&nbsp;功德之福田；&nbsp;&nbsp;&nbsp;&nbsp;禅为清净水，&nbsp;&nbsp;&nbsp;&nbsp;能洗诸欲尘；

&nbsp;&nbsp;&nbsp;&nbsp;禅为金刚铠，&nbsp;&nbsp;&nbsp;&nbsp;能遮烦恼箭；&nbsp;&nbsp;&nbsp;&nbsp;虽未得无余，&nbsp;&nbsp;&nbsp;&nbsp;涅槃分已得。

&nbsp;&nbsp;&nbsp;&nbsp;得金刚三昧，&nbsp;&nbsp;&nbsp;&nbsp;摧碎结使山；&nbsp;&nbsp;&nbsp;&nbsp;得六神通力，&nbsp;&nbsp;&nbsp;&nbsp;能度无量人。

&nbsp;&nbsp;&nbsp;&nbsp;嚣尘蔽天日，&nbsp;&nbsp;&nbsp;&nbsp;大雨能淹之；&nbsp;&nbsp;&nbsp;&nbsp;觉观风散心，&nbsp;&nbsp;&nbsp;&nbsp;禅定能灭之。”

复次，禅定难得，行者一心专求不废，乃当得之。诸天及神仙尚不能得，何况凡夫懈怠者？如佛在尼拘卢树下坐禅，魔王三女说偈问言：

&nbsp;&nbsp;&nbsp;&nbsp;“独坐林树闲，&nbsp;&nbsp;&nbsp;&nbsp;六根常寂默，&nbsp;&nbsp;&nbsp;&nbsp;有若失重宝，&nbsp;&nbsp;&nbsp;&nbsp;无援愁苦痛。

&nbsp;&nbsp;&nbsp;&nbsp;容貌世无比，&nbsp;&nbsp;&nbsp;&nbsp;而常闭目坐，&nbsp;&nbsp;&nbsp;&nbsp;我等心有疑，&nbsp;&nbsp;&nbsp;&nbsp;何求而在此？”

尔时，世尊以偈答曰：

&nbsp;&nbsp;&nbsp;&nbsp;“我得涅槃味，&nbsp;&nbsp;&nbsp;&nbsp;不乐处染爱；&nbsp;&nbsp;&nbsp;&nbsp;内外贼已除，&nbsp;&nbsp;&nbsp;&nbsp;汝父亦灭退。

&nbsp;&nbsp;&nbsp;&nbsp;我得甘露味，&nbsp;&nbsp;&nbsp;&nbsp;安乐坐林闲；&nbsp;&nbsp;&nbsp;&nbsp;恩爱之众生，&nbsp;&nbsp;&nbsp;&nbsp;为之起悲心。”

是时三女心生惭愧而自说言：“此人离欲，不可动也。”即灭去不现。

问曰：行何方便，得禅波罗蜜？

答曰：却五事（五尘），除五法（五盖），行五行（初禅五支）。云何却五事？当呵责五欲。哀哉众生！常为五欲所恼，而犹求之不已！此五欲者，得之转剧，如火炙疥。五欲无益，如狗咬骨。五欲增争，如鸟竞肉。五欲烧人，如逆风执炬。五欲害人，如践恶蛇。五欲无实，如梦所得。五欲不久，如假借须臾。世人愚惑，贪著五欲，至死不舍，为之后世受无量苦。譬如愚人贪著好果，上树食之，不肯时下；人伐其树，树倾乃堕，身首毁坏，痛恼而死。又此五欲，得时须臾乐，失时为大苦。好蜜涂刀，舐者贪甜，不知伤舌。五欲法者与畜生共，有智者识之，能自远离。如说有一优婆塞，与众估客远出治生。是时寒雪，夜行失伴，在一石窟中住。时山神变为一女来欲试之，说此偈言：

&nbsp;&nbsp;&nbsp;&nbsp;“白雪覆山地，&nbsp;&nbsp;&nbsp;&nbsp;鸟兽皆隐藏；&nbsp;&nbsp;&nbsp;&nbsp;我独无所恃，&nbsp;&nbsp;&nbsp;&nbsp;唯愿见愍伤！”

优婆塞两手掩耳而答偈言：

&nbsp;&nbsp;&nbsp;&nbsp;“无羞弊恶人，&nbsp;&nbsp;&nbsp;&nbsp;说此不净言，&nbsp;&nbsp;&nbsp;&nbsp;水漂火烧去，&nbsp;&nbsp;&nbsp;&nbsp;不欲闻此声！

&nbsp;&nbsp;&nbsp;&nbsp;有妇心不欲，&nbsp;&nbsp;&nbsp;&nbsp;何况造邪淫！&nbsp;&nbsp;&nbsp;&nbsp;诸欲乐甚浅，&nbsp;&nbsp;&nbsp;&nbsp;大苦患甚深。

&nbsp;&nbsp;&nbsp;&nbsp;诸欲得无厌，&nbsp;&nbsp;&nbsp;&nbsp;失之为大苦；&nbsp;&nbsp;&nbsp;&nbsp;未得愿欲得，&nbsp;&nbsp;&nbsp;&nbsp;得之为所恼。

&nbsp;&nbsp;&nbsp;&nbsp;诸欲乐甚少，&nbsp;&nbsp;&nbsp;&nbsp;忧苦毒甚多，&nbsp;&nbsp;&nbsp;&nbsp;为之失身命，&nbsp;&nbsp;&nbsp;&nbsp;如蛾赴灯火！”

山神闻此偈已，即擎此人送至伴中，是为智者呵欲不可著。五欲者，名为妙色、声、香、味、触；欲求禅定，皆应弃之。

云何弃色？观色之患，若人著色，诸结使火尽皆炽然，烧害人身。如火烧金银，煮沸热蜜，虽有色味，烧身烂口，急应舍之。若人染著妙色、美味，亦复如是。

复次，好恶在人，色无定也。何以知之？如遥见所爱之人，即生喜爱心；若遥见怨家恶人，即生怨害心；若见中人，则无怒无喜。若欲弃此喜怒，当除邪念及色，一时俱舍。譬如洋金烧身，若欲除之，不得但欲弃火而留金，要当金火俱弃。如频婆娑罗王，以色故身入敌国，独在淫女阿梵婆罗房中。忧填王以色染故，截五百仙人手足。如是等种种因缘，是名呵色欲。

云何呵声？声相不停，暂闻即灭。愚痴之人，不解声相无常变失故，于音声中妄生好乐，于已过之声念而生著。如五百仙人在山中住，甄陀罗女于雪山池中浴，闻其歌声，即失禅定，心醉狂逸，不能自持。譬如大风吹诸林树，闻此细妙歌声，柔软清净，生邪念想，是故不觉心狂；今世失诸功德，后世当堕恶道！有智之人，观声念念生灭，前后不俱，无相及者；作如是知，则不生染著。若斯智者，诸天音乐尚不能乱，何况人声？如是等种种因缘，是名呵声欲。

云何呵香？人谓著香少罪，染爱于香，开结使门；虽复百岁持戒，能一时坏之。如阿罗汉常入龙宫食已，以钵授沙弥令洗；钵中有残饭数粒，沙弥嗅之大香，食之甚美。便作方便，入师绳床下，两手捉绳床脚。其师去时，与绳床俱入龙宫。龙言：“此未得道，何以将来？”师言不觉。沙弥得饭食，又见龙女身体端正，香妙无比，心大染著，即作要愿：“我当作福，夺此龙处，居其宫殿！”龙言：“后莫将此沙弥来！”沙弥还已，一心布施、持戒，专求所愿，愿早作龙。是时绕寺，足下水出，自知必得作龙。径至师本入处大池边，以袈裟覆头而入，即死变为大龙；福德大故，即杀彼龙，举池尽赤。未尔之前，诸师及僧呵之。沙弥言：“我心已定，心相已出。”时师将诸众僧，就池观之。如是因缘，由著香故。

复次，有一比丘在林中莲华池边经行，闻莲华香，鼻受心著。池神语言：“汝何以舍彼林中禅净坐处而偷我香？以著香故，诸结使卧者，今皆觉起。”时，更有一人，来入池中，多取其华，掘挽根茎，狼籍而去；池神默无所言。比丘言：“此人破汝池，取汝华，汝都无言。我但池岸边行，便见呵骂，云我偷香！”池神言：“世间恶人常在罪垢粪中，不净没头，我不共语也。汝是禅行好人而著此香，破汝好事，是故呵汝！譬如白毡鲜净而有黑物点污，众人皆见；彼恶人者，譬如黑衣点墨，人所不见，谁问之者？”如是等种种因缘，是名呵香欲。

云何呵味？当自觉悟：“我但以贪著美味故，当受众苦，洋铜灌口，啖烧铁丸。若不观食，嗜心坚著，堕不净虫中。”如一沙弥心常爱酪，诸檀越饷僧酪时，沙弥每得残分，心中爱著，乐喜不离；命终之后，生此残酪瓶中。沙弥师得阿罗汉道，僧分酪时，语言：“徐！徐！莫伤此爱酪沙弥！”诸人言：“此是虫，何以言爱酪沙弥？”答言：“此虫本是我沙弥，但坐贪爱残酪故，生此瓶中。”师得酪分，虫在中来。师言：“爱酪人汝何以来？”即以酪与之。

复次，如一国土，王名月分。王有太子，爱著美味，王守园者日送好果。园中有一大树，树上有鸟养子，鸟母常飞至香山中，取好香果以养其子；众子争之，一果堕地。守园人晨朝见之，奇其非常，即送与王。王珍此果香色殊异，太子见之便索，王爱其子，即以与之。太子食果，得其气味，染心深著，日日欲得；王即召园人，问其所由。守园人言：“此果无种，从地得之，不知所由来也。”太子啼泣不食，王催责园人，仰汝得之。园人至得果处，见有鸟巢，知鸟衔来，翳身树上，伺欲取之；鸟母来时，即夺得果送，日日如是。鸟母怒之，于香山中取毒果，其香、味、色全似前者。园人夺得输王，王与太子食之，未久身肉烂坏而死。如是等种种因缘，是名呵著味欲。

云何呵触？此触是生诸结使之大因，系缚心之根本。何以故？余四情各当其分，此则遍满身识；生处广故，多生染著，此著难离。何以知之？如人著色，观身不净三十六种则生厌心。若于触中生著，虽知不净，贪其细软，观无所益，是故难离。

复次，以其难舍，故为之常作重罪，若堕地狱。地狱有二部：一名寒冰，二名炎火。此二狱中，皆以身触受罪，苦毒万端。此触名为大黑暗处，危难之险道也。

复次，如罗睺罗母本生经中说：释迦文菩萨有二夫人：一名瞿毗耶，二名耶输陀罗。耶输陀罗，罗睺罗母也。瞿毗耶是宝女，故不孕子。耶输陀罗以菩萨出家夜，自觉妊身。菩萨出家多年苦行，耶输陀罗六年怀妊不产。诸释诘之：“菩萨出家，何由有此？”耶输陀罗言：“我无他罪，我所怀子，实是太子体胤。”诸释言：“何以久而不产？”答言：“非我所知！”诸释集议闻王，欲如法治罪。瞿毗耶白王：“愿宽恕之！我常与耶输陀罗共住，我为其证，知其无罪。待其子生，知似父不，治之无晚！”王即宽置。佛六年苦行既满，初成佛时，其夜生罗睺罗。王见其似父，爱乐忘忧，语群臣言：“我儿虽去，今得其子，与儿在无异！”耶输陀罗虽免罪黜，恶声满国。耶输陀罗欲除恶名，佛成道已，还迦毗罗婆度诸释子。时净饭王及耶输陀罗，常请佛入宫食。是时耶输陀罗，持一钵百味欢喜丸，与罗睺罗，令持上佛。是时佛神力以变五百阿罗汉，令如佛身，无有别异。罗睺罗以七岁身，持欢喜丸径至佛前，奉进世尊。是时佛摄神力，诸比丘身复如故，皆空钵而坐，唯佛钵中盛满欢喜丸。耶输陀罗即白王言：“以此证验，我无罪也！”耶输陀罗即问佛言：“我有何因缘，怀妊六年？”佛言：“汝子罗睺罗，过去久远世时，曾作国王。时有一五通仙人来入王国，语王言：‘王法治贼，请治我罪！’王言：‘汝有何罪？’答言：‘我入王国，犯不与取，辄饮王水，用王杨枝！’王言：‘我以相与，何罪之有？我初登王位，皆以水及杨枝施于一切！’仙人言：‘王虽已施，我心疑悔，罪不除也！愿今见治，无令后罪。’王言：‘若必欲尔，小停，待我入还！’王入宫中，六日不出。此仙人在王园中，六日饥渴。仙人思惟：‘此王正以此治我。’王过六日而出，辞谢仙人：‘我便相忘，莫见咎也！’以是因缘故，受五百世三恶道罪，五百世常六年在母胎中。以是证故，耶输陀罗无有罪也。”是时，世尊食已出去，耶输陀罗心生悔恨：“如此好人，世所希有，我得遭遇，而今永失！”世尊坐时，谛视不眴；世尊出时，寻后观之，远没乃止。心大懊恨，每一思至，躄地气绝；傍人以水洒之，乃得苏息。常独思惟：“天下谁能善为咒术，能转其心令复本意，欢乐如初？”即以七宝名珠，著金盘上，以持募人。有一梵志应之，言：“我能咒之，令其意转。当作百味欢喜丸，以药草和之，以咒语禁之，其心便转，必来无疑！”耶输陀罗受其教法，遣人请佛：“愿与圣众，俱屈威神！”佛入王宫，时耶输陀罗即进百味欢喜丸，著佛钵中。佛既食之，耶输陀罗冀想如愿，欢娱如初。佛食无异，心自澄静。耶输陀罗言：“今不动者，药力未行故耳！药势发时，必如我愿！”佛饭食讫，而咒愿已，从座起去。耶输陀罗冀药力晡时日入当发，必还宫中。佛食如常，身心无异。诸比丘明日食时，著衣持钵，入城乞食，具闻此事，增益恭敬。佛力无量，神心难测，不可思议！耶输陀罗药欢喜丸，其力甚大，而世尊食之，身心无异。诸比丘食已出城，以是事具白世尊。佛告诸比丘：“汝欲闻不？谛听之！此耶输陀罗，非但今世以欢喜丸惑我，乃往过去世时，亦以欢喜丸惑我！”

尔时，世尊为诸比丘说本生因缘：过去久远世时，波罗柰国山中有仙人。以仲春之月，于澡盘中小便，见鹿麚麀合会，淫心即动，精流盘中。麀鹿饮之，即时有身。满月生子，形类如人，唯头有一角，其足似鹿。鹿当产时，至仙人庵边而产。见子是人，以付仙人而去。仙人出时，见此鹿子，自念本缘，知是己儿，取已养育。及其年大，勤教学问，通十八种大经。又学坐禅，行四无量心，得五神通。一时上山，值大雨泥滑，其足不便躄地，破其军持，又伤其足；便大瞋恚，以军持盛水，咒令不雨。仙人福德，诸龙鬼神皆为不雨。不雨故，五榖、五果尽皆不生，人民穷乏，无复生路。波罗柰王忧愁懊恼，命诸大臣集议雨事。明者议言：“我传闻仙人山中，有一角仙人，以足不便故，上山躄地伤足，瞋咒此雨令十二年不堕。”王思惟言：“若十二年不雨，我国了矣，无复人民！”王即开募，其有能令仙人失五通，属我为民者，当与分国半治。是波罗柰国有淫女，名曰扇陀，端正无双，来应王募。问诸人言：“此是人非人？”众人言：“是人耳！仙人所生。”淫女言：“若是人者，我能坏之。”作是语已，取金盘盛好宝物，语王言：“我当骑此仙人项来！”淫女即时求五百乘车，载五百美女。五百鹿车，载种种欢喜丸，皆以众药草和之，以彩画令似杂果；及持种种大力美酒，色味如水。服树皮，衣草衣，行林树间，以像仙人；于仙人庵边，作草庵而住。一角仙人游行见之，诸女皆出迎逆，好华妙香供养仙人，仙人大喜。诸女以美言敬辞问讯仙人，将入房中，坐好床褥，与好清酒以为净水，与欢喜丸以为果蓏。食饮饱已，语诸女言：“我从生已来，初未得如此好果、好水！”诸女言：“我一心行善故，天与我愿，得此好水、好果。”仙人问诸女：“汝何以故肤色肥盛？”答言：“我曹食此好果，饮此美水，故肥如此！”女白仙人言：“汝何以不在此间住？”答曰：“亦可住耳！”女言：“可共澡洗！”即亦可之。女手柔软，触之心动；便复与诸女更互相洗，欲心转生，遂成淫事；即失神通，天为大雨。七日七夜令得欢乐饮食，七日以后酒食皆尽，继以山水木果，其味不美。更索前者，答言：“已尽！今当共行，去此不远，有可得处。”仙人言：“随意！”即便共出。去城不远，女便在道中卧，言：“我极，不能复行！”仙人言：“汝不能行者，骑我项上，当担汝去！”女先遣信白王：“王可观我智能。”王敕严驾，出而观之，问言：“何由得尔？”女白王言：“我以方便力故，今已如此，无所复能。令住城中，好供养恭敬之，给足五欲，拜为大臣。”住城少日，身转羸瘦；念禅定心乐，厌此世欲。王问仙人：“汝何不乐？身转羸瘦？”仙人答王：“我虽得五欲，常自忆念林间闲静，诸仙游处，不能去心。”王自思惟：“若我强违其志，违志为苦，苦极则死。本以求除旱患，今已得之，当复何缘强夺其志？”即发遣之。既还山中，精进不久，还得五通。佛告诸比丘：一角仙人，我身是也；淫女者，耶输陀罗是。尔时以欢喜丸惑我，我未断结，为之所惑；今复欲以药欢喜丸惑我，不可得也！以是事故，知细软触法，能动仙人，何况愚夫！如是种种因缘，是名呵细滑欲。如是呵五欲，除五盖。

复次，贪欲盖者，去道甚远。所以者何？欲为种种恼乱住处，若心著贪欲，无由近道。如除欲盖偈所说：

&nbsp;&nbsp;&nbsp;&nbsp;“入道惭愧人，&nbsp;&nbsp;&nbsp;&nbsp;持钵福众生；&nbsp;&nbsp;&nbsp;&nbsp;云何纵尘欲？&nbsp;&nbsp;&nbsp;&nbsp;沉没于五情！

&nbsp;&nbsp;&nbsp;&nbsp;著铠持刀仗，&nbsp;&nbsp;&nbsp;&nbsp;见敌而退走；&nbsp;&nbsp;&nbsp;&nbsp;如是怯弱人，&nbsp;&nbsp;&nbsp;&nbsp;举世所轻笑。

&nbsp;&nbsp;&nbsp;&nbsp;比丘为乞士，&nbsp;&nbsp;&nbsp;&nbsp;除发著袈裟；&nbsp;&nbsp;&nbsp;&nbsp;五情马所制，&nbsp;&nbsp;&nbsp;&nbsp;取笑亦如是。

&nbsp;&nbsp;&nbsp;&nbsp;又如豪贵人，&nbsp;&nbsp;&nbsp;&nbsp;盛服以严身；&nbsp;&nbsp;&nbsp;&nbsp;而行乞衣食，&nbsp;&nbsp;&nbsp;&nbsp;取笑于众人。

&nbsp;&nbsp;&nbsp;&nbsp;比丘除饰好，&nbsp;&nbsp;&nbsp;&nbsp;毁形以摄心；&nbsp;&nbsp;&nbsp;&nbsp;而更求欲乐，&nbsp;&nbsp;&nbsp;&nbsp;取笑亦如是！

&nbsp;&nbsp;&nbsp;&nbsp;已舍五欲乐，&nbsp;&nbsp;&nbsp;&nbsp;弃之而不顾；&nbsp;&nbsp;&nbsp;&nbsp;如何还欲得？&nbsp;&nbsp;&nbsp;&nbsp;如愚自食吐！

&nbsp;&nbsp;&nbsp;&nbsp;如是贪欲人，&nbsp;&nbsp;&nbsp;&nbsp;不知观本愿，&nbsp;&nbsp;&nbsp;&nbsp;亦不识好丑，&nbsp;&nbsp;&nbsp;&nbsp;狂醉于渴爱。

&nbsp;&nbsp;&nbsp;&nbsp;惭愧尊重法，&nbsp;&nbsp;&nbsp;&nbsp;一切皆以弃，&nbsp;&nbsp;&nbsp;&nbsp;贤智所不亲，&nbsp;&nbsp;&nbsp;&nbsp;愚騃所爱近。

&nbsp;&nbsp;&nbsp;&nbsp;诸欲求时苦，&nbsp;&nbsp;&nbsp;&nbsp;得之多怖畏，&nbsp;&nbsp;&nbsp;&nbsp;失时怀热恼，&nbsp;&nbsp;&nbsp;&nbsp;一切无乐时。

&nbsp;&nbsp;&nbsp;&nbsp;诸欲患如是，&nbsp;&nbsp;&nbsp;&nbsp;以何当舍之？&nbsp;&nbsp;&nbsp;&nbsp;得诸禅定乐，&nbsp;&nbsp;&nbsp;&nbsp;则不为所欺。

&nbsp;&nbsp;&nbsp;&nbsp;欲乐著无厌，&nbsp;&nbsp;&nbsp;&nbsp;以何能灭除？&nbsp;&nbsp;&nbsp;&nbsp;若得不净观，&nbsp;&nbsp;&nbsp;&nbsp;此心自然无。

&nbsp;&nbsp;&nbsp;&nbsp;著欲不自觉，&nbsp;&nbsp;&nbsp;&nbsp;以何悟其心？&nbsp;&nbsp;&nbsp;&nbsp;当观老病死，&nbsp;&nbsp;&nbsp;&nbsp;尔乃出四渊。

&nbsp;&nbsp;&nbsp;&nbsp;诸欲难放舍，&nbsp;&nbsp;&nbsp;&nbsp;何以能远之？&nbsp;&nbsp;&nbsp;&nbsp;若能乐善法，&nbsp;&nbsp;&nbsp;&nbsp;此欲自然息。

&nbsp;&nbsp;&nbsp;&nbsp;诸欲难可解，&nbsp;&nbsp;&nbsp;&nbsp;何以能释之？&nbsp;&nbsp;&nbsp;&nbsp;观身得实相，&nbsp;&nbsp;&nbsp;&nbsp;则不为所缚。

&nbsp;&nbsp;&nbsp;&nbsp;如是诸观法，&nbsp;&nbsp;&nbsp;&nbsp;能灭诸欲火；&nbsp;&nbsp;&nbsp;&nbsp;譬如大澍雨，&nbsp;&nbsp;&nbsp;&nbsp;野火无不灭！”

如是等种种因缘，灭除欲盖。

瞋恚盖者，失诸善法之本，堕诸恶道之因，法乐之怨家，善心之大贼，种种恶口之府藏。如佛教瞋弟子偈言：

&nbsp;&nbsp;&nbsp;&nbsp;“汝当知思惟，&nbsp;&nbsp;&nbsp;&nbsp;受身及处胎，&nbsp;&nbsp;&nbsp;&nbsp;秽恶之幽苦，&nbsp;&nbsp;&nbsp;&nbsp;既生之艰难！

&nbsp;&nbsp;&nbsp;&nbsp;既思得此意，&nbsp;&nbsp;&nbsp;&nbsp;而复不灭瞋，&nbsp;&nbsp;&nbsp;&nbsp;则当知此辈，&nbsp;&nbsp;&nbsp;&nbsp;则是无心人！

&nbsp;&nbsp;&nbsp;&nbsp;若无罪果报，&nbsp;&nbsp;&nbsp;&nbsp;亦无诸诃责，&nbsp;&nbsp;&nbsp;&nbsp;犹当应慈忍，&nbsp;&nbsp;&nbsp;&nbsp;何况苦果剧！

&nbsp;&nbsp;&nbsp;&nbsp;当观老病死，&nbsp;&nbsp;&nbsp;&nbsp;一切无免者；&nbsp;&nbsp;&nbsp;&nbsp;当起慈悲心，&nbsp;&nbsp;&nbsp;&nbsp;云何恶加物？

&nbsp;&nbsp;&nbsp;&nbsp;众生相怨贼，&nbsp;&nbsp;&nbsp;&nbsp;斫刺受苦毒；&nbsp;&nbsp;&nbsp;&nbsp;云何修善人，&nbsp;&nbsp;&nbsp;&nbsp;而复加恼害？

&nbsp;&nbsp;&nbsp;&nbsp;常当行慈悲，&nbsp;&nbsp;&nbsp;&nbsp;定心修诸善；&nbsp;&nbsp;&nbsp;&nbsp;不当怀恶意，&nbsp;&nbsp;&nbsp;&nbsp;侵害于一切！

&nbsp;&nbsp;&nbsp;&nbsp;若勤修道法，&nbsp;&nbsp;&nbsp;&nbsp;恼害则不行，&nbsp;&nbsp;&nbsp;&nbsp;善恶势不并，&nbsp;&nbsp;&nbsp;&nbsp;如水火相背。

&nbsp;&nbsp;&nbsp;&nbsp;瞋恚来覆心，&nbsp;&nbsp;&nbsp;&nbsp;不知别好丑，&nbsp;&nbsp;&nbsp;&nbsp;亦不识利害，&nbsp;&nbsp;&nbsp;&nbsp;不知畏恶道，

&nbsp;&nbsp;&nbsp;&nbsp;不计他苦恼，&nbsp;&nbsp;&nbsp;&nbsp;不觉身心疲，&nbsp;&nbsp;&nbsp;&nbsp;先自受苦因，&nbsp;&nbsp;&nbsp;&nbsp;然后及他人。

&nbsp;&nbsp;&nbsp;&nbsp;若欲灭瞋恚，&nbsp;&nbsp;&nbsp;&nbsp;当思惟慈心，&nbsp;&nbsp;&nbsp;&nbsp;独处自清闲，&nbsp;&nbsp;&nbsp;&nbsp;息事灭因缘。

&nbsp;&nbsp;&nbsp;&nbsp;当畏老病死，&nbsp;&nbsp;&nbsp;&nbsp;九种瞋恼除，&nbsp;&nbsp;&nbsp;&nbsp;如是思惟慈，&nbsp;&nbsp;&nbsp;&nbsp;则得灭瞋毒！”

如是等种种因缘，除瞋恚盖。

睡眠盖者，能破今世三事：欲乐、利乐、福德。能破今世、后世究竟乐，与死无异，唯有气息。如一菩萨以偈呵睡眠弟子言：

&nbsp;&nbsp;&nbsp;&nbsp;“汝起勿抱臭身卧，&nbsp;&nbsp;&nbsp;&nbsp;种种不净假名人！&nbsp;&nbsp;&nbsp;&nbsp;如得重病箭入体，&nbsp;&nbsp;&nbsp;&nbsp;诸苦痛集安可眠？

&nbsp;&nbsp;&nbsp;&nbsp;一切世间死火烧，&nbsp;&nbsp;&nbsp;&nbsp;汝当求出安可眠！&nbsp;&nbsp;&nbsp;&nbsp;如人被缚将去杀，&nbsp;&nbsp;&nbsp;&nbsp;灾害垂至安可眠？

&nbsp;&nbsp;&nbsp;&nbsp;结贼不灭害未除，&nbsp;&nbsp;&nbsp;&nbsp;如共毒蛇同室宿，&nbsp;&nbsp;&nbsp;&nbsp;亦如临阵白刃间，&nbsp;&nbsp;&nbsp;&nbsp;尔时安可而睡眠？

&nbsp;&nbsp;&nbsp;&nbsp;眠为大暗无所见，&nbsp;&nbsp;&nbsp;&nbsp;日日欺诳夺人明，&nbsp;&nbsp;&nbsp;&nbsp;以眠覆心无所识，&nbsp;&nbsp;&nbsp;&nbsp;如是大失安可眠？”

如是等种种因缘，诃睡眠盖。

掉、悔盖者，掉之为法，破出家心。如人摄心，犹不能住，何况掉散？掉散之人，如无钩醉象，穴鼻骆驼，不可禁制。如偈说：

&nbsp;&nbsp;&nbsp;&nbsp;“汝已剃头著染衣，&nbsp;&nbsp;&nbsp;&nbsp;执持瓦钵行乞食，&nbsp;&nbsp;&nbsp;&nbsp;云何乐著戏掉法？&nbsp;&nbsp;&nbsp;&nbsp;既无法利失世乐！”

悔者，如犯大罪人，常怀畏怖，悔箭入心，坚不可拔。如偈说：

&nbsp;&nbsp;&nbsp;&nbsp;“不应作而作，&nbsp;&nbsp;&nbsp;&nbsp;应作而不作；&nbsp;&nbsp;&nbsp;&nbsp;悔恼火所烧，&nbsp;&nbsp;&nbsp;&nbsp;后世堕恶道。

&nbsp;&nbsp;&nbsp;&nbsp;若人罪能悔，&nbsp;&nbsp;&nbsp;&nbsp;已悔则放舍，&nbsp;&nbsp;&nbsp;&nbsp;如是心安乐，&nbsp;&nbsp;&nbsp;&nbsp;不应常念著！

&nbsp;&nbsp;&nbsp;&nbsp;若有二种悔，&nbsp;&nbsp;&nbsp;&nbsp;不作若已作，&nbsp;&nbsp;&nbsp;&nbsp;以是悔著心，&nbsp;&nbsp;&nbsp;&nbsp;是则愚人相！

&nbsp;&nbsp;&nbsp;&nbsp;不以心悔故，&nbsp;&nbsp;&nbsp;&nbsp;不作而能作；&nbsp;&nbsp;&nbsp;&nbsp;诸恶事已作，&nbsp;&nbsp;&nbsp;&nbsp;不能令不作。”

如是等种种因缘，诃掉、悔盖。

疑盖者，以疑覆故，于诸法中不得定心，定心无故，于佛法中空无所得。譬如人入宝山，若无手者，无所能取。如说疑义偈言：

&nbsp;&nbsp;&nbsp;&nbsp;“如人在歧道，&nbsp;&nbsp;&nbsp;&nbsp;疑惑无所趣；&nbsp;&nbsp;&nbsp;&nbsp;诸法实相中，&nbsp;&nbsp;&nbsp;&nbsp;疑亦复如是。

&nbsp;&nbsp;&nbsp;&nbsp;疑故不勤求，&nbsp;&nbsp;&nbsp;&nbsp;诸法之实相，&nbsp;&nbsp;&nbsp;&nbsp;是疑从痴生，&nbsp;&nbsp;&nbsp;&nbsp;恶中之弊恶！

&nbsp;&nbsp;&nbsp;&nbsp;善不善法中，&nbsp;&nbsp;&nbsp;&nbsp;生死及涅槃，&nbsp;&nbsp;&nbsp;&nbsp;定实真有法，&nbsp;&nbsp;&nbsp;&nbsp;于中莫生疑！

&nbsp;&nbsp;&nbsp;&nbsp;汝若生疑心，&nbsp;&nbsp;&nbsp;&nbsp;死王狱吏缚。&nbsp;&nbsp;&nbsp;&nbsp;如师子搏鹿，&nbsp;&nbsp;&nbsp;&nbsp;不能得解脱！

&nbsp;&nbsp;&nbsp;&nbsp;在世虽有疑，&nbsp;&nbsp;&nbsp;&nbsp;当随妙善法，&nbsp;&nbsp;&nbsp;&nbsp;譬如观歧道，&nbsp;&nbsp;&nbsp;&nbsp;利好者应逐！”

如是等种种因缘故，应舍疑。

弃是五盖，譬如负债得脱，重病得瘥，饥饿之地得至丰国，如从狱得出，如于恶贼中得自免济，安隐无患。行者亦如是，除却五盖，其心安隐，清净快乐。譬如日月，以五事覆曀，烟、云、尘、雾、罗睺阿修罗手障，则不能明照。人心亦如是，为五盖所覆，自不能利，亦不能益人。

若能呵五欲，除五盖，行五法：欲、精进、念、巧慧、一心。行此五法，得五枝，成就初禅。欲名欲于欲界中出，欲得初禅。精进，名离家持戒，初夜后夜，专精不懈，节食摄心，不令驰散。念，名念初禅乐，知欲界不净，狂惑可贱，初禅为尊重可贵。巧慧，名观察筹量欲界乐、初禅乐，轻重得失。一心，名常系心缘中，不令分散。

复次，专求初禅，放舍欲乐，譬如患怨，常欲灭除，则不为怨之所害也。如佛为著欲婆罗门说：“我本观欲：欲为怖畏、忧苦因缘；欲为少乐多苦；欲为魔网，缠绵难出；欲为烧热，干竭诸乐，譬如树林四边火起；欲为如临火坑，甚可怖畏；如逼毒蛇；如怨贼拔刀；如恶罗刹；如恶毒入口；如吞洋铜；如三流狂象；如临大深坑；如师子断道；如摩竭鱼开口。诸欲亦如是，甚可怖畏！若著诸欲，令人恼苦。著欲之人，亦如狱囚，如鹿在围，如鸟入网，如鱼吞钩，如豹搏狗，如乌在鸱群，如蛇值野猪，如鼠在猫中，如群盲临坑，如蝇著热油，如儜人在阵，如躄人遭火，如入沸咸河，如舐蜜涂刀，如四衢脔肉，如薄覆刀林，如华覆不净，如蜜涂毒瓮，如毒蛇箧，如梦虚诳，如假借当归，如幻诳小儿，如焰无实，如没大水，如船入摩竭鱼口，如雹害榖，如霹雳临人。诸欲亦如是，虚诳无实，无牢无强，乐少苦多。欲为魔军，破善功德，常为劫害众生故出。”如是等种种诸喻。

呵五欲，除五盖，行五法，得至初禅。

问曰：八背舍、八胜处、十一切入、四无量心，诸定三昧，如是等种种定，不名波罗蜜，何以但言禅波罗蜜？

答曰：此诸定功德，都是思惟修。禅，此言思惟修。言禅波罗蜜，一切皆摄。

复次，禅最大如王，说禅则摄一切，说余定则不摄。何以故？是四禅中智、定等而乐；未到地、中间地，智多而定少；无色界定多而智少，是处非乐。譬如车一轮强，一轮弱，则不安稳；智、定不等，亦如是。

复次，是四禅处有四等心、五神通、背舍、胜处、一切处、无诤三昧，愿智、顶禅、自在定、练禅、十四变化心，般舟般；诸菩萨三昧首楞严等，略说则百二十；诸佛三昧不动等，略说则百八；及佛得道、舍寿，如是等种种功德妙定，皆在禅中。以是故，禅名波罗蜜，余定不名波罗蜜。

问曰：汝先言呵五欲，除五盖，行五法，得初禅。修何事，依何道，能得初禅？

答曰：依不净观、安那般那等诸定门。如禅经禅义偈中说：

&nbsp;&nbsp;&nbsp;&nbsp;“离欲及恶法，&nbsp;&nbsp;&nbsp;&nbsp;有觉并有观，&nbsp;&nbsp;&nbsp;&nbsp;离生得喜乐，&nbsp;&nbsp;&nbsp;&nbsp;是人入初禅。

&nbsp;&nbsp;&nbsp;&nbsp;已得离淫火，&nbsp;&nbsp;&nbsp;&nbsp;则获清凉定；&nbsp;&nbsp;&nbsp;&nbsp;如人大热闷，&nbsp;&nbsp;&nbsp;&nbsp;入冷池则乐。

&nbsp;&nbsp;&nbsp;&nbsp;如贫得宝藏，&nbsp;&nbsp;&nbsp;&nbsp;大喜觉动心；&nbsp;&nbsp;&nbsp;&nbsp;分别则为观，&nbsp;&nbsp;&nbsp;&nbsp;入初禅亦然。

&nbsp;&nbsp;&nbsp;&nbsp;知二法乱心，&nbsp;&nbsp;&nbsp;&nbsp;虽善而应离，&nbsp;&nbsp;&nbsp;&nbsp;如大水澄静，&nbsp;&nbsp;&nbsp;&nbsp;波荡亦无见。

&nbsp;&nbsp;&nbsp;&nbsp;譬如人大极，&nbsp;&nbsp;&nbsp;&nbsp;安隐睡卧时；&nbsp;&nbsp;&nbsp;&nbsp;若有唤呼声，&nbsp;&nbsp;&nbsp;&nbsp;其心大恼乱。

&nbsp;&nbsp;&nbsp;&nbsp;摄心入禅时，&nbsp;&nbsp;&nbsp;&nbsp;以觉观为恼；&nbsp;&nbsp;&nbsp;&nbsp;是故除觉观，&nbsp;&nbsp;&nbsp;&nbsp;得入一识处。

&nbsp;&nbsp;&nbsp;&nbsp;内心清净故，&nbsp;&nbsp;&nbsp;&nbsp;定生得喜乐，&nbsp;&nbsp;&nbsp;&nbsp;得入此二禅，&nbsp;&nbsp;&nbsp;&nbsp;喜勇心大悦！

&nbsp;&nbsp;&nbsp;&nbsp;摄心第一定，&nbsp;&nbsp;&nbsp;&nbsp;寂然无所念，&nbsp;&nbsp;&nbsp;&nbsp;患喜欲弃之，&nbsp;&nbsp;&nbsp;&nbsp;亦如舍觉观。

&nbsp;&nbsp;&nbsp;&nbsp;由受故有喜，&nbsp;&nbsp;&nbsp;&nbsp;失喜则生忧，&nbsp;&nbsp;&nbsp;&nbsp;离喜乐身受，&nbsp;&nbsp;&nbsp;&nbsp;舍念及方便。

&nbsp;&nbsp;&nbsp;&nbsp;圣人得能舍，&nbsp;&nbsp;&nbsp;&nbsp;余人舍为难。&nbsp;&nbsp;&nbsp;&nbsp;若能知乐患，&nbsp;&nbsp;&nbsp;&nbsp;见不动大安，

&nbsp;&nbsp;&nbsp;&nbsp;忧喜先已除，&nbsp;&nbsp;&nbsp;&nbsp;苦乐今亦断，&nbsp;&nbsp;&nbsp;&nbsp;舍念清净心，&nbsp;&nbsp;&nbsp;&nbsp;入第四禅中。

&nbsp;&nbsp;&nbsp;&nbsp;第三禅中乐，&nbsp;&nbsp;&nbsp;&nbsp;无常动故苦，&nbsp;&nbsp;&nbsp;&nbsp;欲界中断忧，&nbsp;&nbsp;&nbsp;&nbsp;初二禅除喜，

&nbsp;&nbsp;&nbsp;&nbsp;是故佛世尊，&nbsp;&nbsp;&nbsp;&nbsp;第四禅中说，&nbsp;&nbsp;&nbsp;&nbsp;先已断忧喜，&nbsp;&nbsp;&nbsp;&nbsp;今得除苦乐。”

复次，持戒清净，闲居独处，守摄诸根，初夜后夜，专精思惟，弃舍外乐，以禅自娱。离诸欲不善法，依未到地，得初禅。初禅，如阿毗昙说，禅有四种：一、味相应；二、净；三、无漏；四、初禅所摄报得五众。是中行者入净无漏。二禅、三禅、四禅亦如是。如佛所说：“若有比丘离诸欲及恶不善法，有觉有观，离生喜乐，入初禅。”诸欲者，所爱著色等五欲，思惟分别；呵欲如先说。恶不善法者，贪欲等五盖。离此内外二事故，得初禅。初禅相有觉有观，喜乐一心。有觉有观者，得初禅中未曾所得善法功德故，心大惊悟。常为欲火所烧，得初禅时如入清凉池，又如贫人卒得宝藏。行者思惟分别欲界过罪，知初禅利益功德甚多，心大欢喜，是名有觉有观。

问曰：有觉有观，为一法、为是二法耶？

答曰：二法：粗心初念，是名为觉；细心分别，是名为观。譬如撞钟，初声大时名为觉；后声细微名为观。

问曰：如阿毗昙说：欲界乃至初禅，一心中觉、观相应。今云何言粗心初念名为觉，细心分别名为观？

答曰：二法虽在一心，二相不俱；觉时观不明了，观时觉不明了。譬如日出，众星不现。一切心心数法，随时受名，亦复如是。如佛说：“若断一法，我证汝得阿那含。一法者，所谓悭贪。”实应说五下分结尽得阿那含，云何言但断一法？以是人悭贪偏多，诸余结使皆从而生，是故悭尽，余结亦断。觉、观随时受名，亦复如是。行者知是觉观，虽是善法，而娆乱定心。心欲离故，呵是觉观，作是念：“觉观娆动禅心，譬如清水，波荡则无所见；又如疲极之人，得息欲睡，傍人唤呼，种种恼乱。摄心内定，觉观娆动，亦复如是。”如是等种种因缘呵觉观；觉观灭，内清净，系心一处，无觉无观，定生喜乐，入二禅。既得二禅，得二禅中未曾所得无比喜乐。觉观灭者，知觉观过罪故灭。内清净者，入深禅定，信舍初禅觉观，所得利重，所失甚少，所获大多；系心一缘，故名内清净。行者观喜之过，亦如觉观；随所喜处，多喜多忧。所以者何？如贫人得宝，欢喜无量；一旦失之，其忧亦深。喜即转而成忧，是故当舍。离此喜故，行舍念智，受身乐。是乐圣人能得能舍，一心在乐，入第三禅。舍者，舍喜心，不复悔。念智者，既得三禅中乐，不令于乐生患。受身乐者，是三禅乐，遍身皆受。圣人能得能舍者，此乐世间第一，能生心著，凡夫少能舍者。以是故，佛说行慈果报，遍净地中第一。行者观乐之失，亦如观喜，知心不动处，最为第一。若有动处，是则有苦；行者以第三禅乐动故，求不动处。以断苦乐，先灭忧喜故，不苦不乐，舍念清净，入第四禅。是四禅中无苦无乐，但有不动智慧。以是故，说第四禅舍念清净。第三禅乐动故说苦，是故第四禅中说断苦乐。

如佛说：“过一切色相，不念别相，灭有对相，得入无边虚空处。”行者作是念：“若无色，则无饥、渴、寒、热之苦。是身色粗重弊恶，虚诳非实，先世因缘和合，报得此身，种种苦恼之所住处，云何当得免此身患？当观此身，身中虚空，常观身空，如笼如甑，常念不舍，则得度色，不复见身。”如内空，外色亦尔，是时能观无量无边空；得此观已，无苦无乐，其心转增。如鸟闭著瓶中，瓶破得出，是名空处定。是空无量无边，以识缘之，缘多则散，能破于定。行者观虚空缘受、想、行、识，如病、如痈、如疮、如刺，无常、苦、空、无我，欺诳和合则有，非是实也。如是念已，舍虚空缘，但缘识。云何而缘？现前识，缘过去、未来无量无边识。是识无量无边，如虚空无量无边，是名识处定。是识无量无边，以识缘之，识多则散，能破于定。行者观是缘识受、想、行、识，如病、如痈、如疮、如刺，无常、苦、空、无我，欺诳和合而有，非实有也。如是观已，则破识相。是呵识处，赞无所有处，破诸识相，系心在无所有中，是名无所有处定。无所有处缘受、想、行、识，如病、如痈、如疮、如刺，无常、苦、空、无我，欺诳和合而有，非实有也。如是思惟，无想处如痈，有想处如病、如痈、如疮、如刺；第一妙处，是非有想非无想处。

问曰：非有想非无想处，有受、想、行、识，云何言非有想非无想？

答曰：是中有想，微细难觉故，谓为非有想；有想故非无想。凡夫心谓得诸法实相，是为涅槃；佛法中虽知有想，因其本名，名为非有想非无想处。

问曰：云何是无想？

答曰：无想有三种：一、无想定；二、灭受想定；三、无想天。凡夫人欲灭心，入无想定。佛弟子欲灭心，入灭受定。

是诸禅定有二种：若有漏、若无漏。有漏，即是凡夫所行，如上说；无漏，行十六圣行。若有漏道，依上地边，离下地欲；若无漏道，离自地欲及上地。以是故，凡夫于有顶处不得离欲，更无上地边故。若佛弟子欲离欲界欲，欲界烦恼思惟断九种，上中下：上上、上中、上下；中上、中中、中下；下上、下中、下下。断此九种故，佛弟子若依有漏道欲得初禅，是时于未到地九无碍道、八解脱道中，现在修有漏道，未来修有漏、无漏道。第九解脱道中，于未到地现在修有漏道，未来修未到地有漏、无漏道，及初禅边地有漏。若无漏道欲得初禅，亦如是。若依有漏道离初禅欲，于第二禅边地，九无碍道、八解脱道中，现在修二禅边地有漏，未来修二禅边地有漏道，亦修无漏初禅无漏及眷属；第九解脱道中，于第二禅边地，现在修二禅边地有漏道，未来修二禅边地，初禅无漏及眷属，二禅净无漏。若无漏道离初禅欲，九无碍道、八解脱道中，现在修自地无漏道，未来修初禅及眷属有漏、无漏道。第九解脱道中，现在修自地无漏道，未来修初禅及眷属有漏、无漏道，及修二禅净无漏。乃至无所有处离欲时，亦如是。非有想非无想处离欲时，九无碍道、八解脱道中，但修一切无漏道；第九解脱道中，修三界善根及无漏道，除无心定。修有二种：一、得修；二、行修。得修，名本所不得而今得；未来世修自事，亦修余事。行修，名曾得，于现前修，未来亦尔，不修余。如是等种种诸禅定中修。

复次，禅定相，略说有二十三种：八味、八净、七无漏。复有六因：相应因、共因、相似因、遍因、报因、名因。一一无漏，七无漏因是相似因；自地中增相应、共有因。初味定初味定因，乃至后味定后味定因。净亦如是。四缘：因缘、次第缘、缘缘、增上缘。因缘如上说。初禅无漏定，次第生六种定：一、初禅净；二、无漏；二禅、三禅亦如是。二禅无漏定，次第生八种定：自地净、无漏；初禅净、无漏；三禅、四禅亦如是。三禅无漏定，次第生十种：自地二，下地四，上地四。第四禅、空处亦如是。识处无漏定，次第生九种：自地二，下地四，上地三。无所有处无漏定，次第生七种：自地二，下地四，上地一。非有想非无想处，次第生六心：自地二，下地四。诸净地亦如是。又皆益自地味。初禅味，次第二种：味、净。乃至非想非非想处味，亦如是。净、无漏禅，一切处缘；味禅缘自地中味，亦缘净爱。无无漏缘故，不缘无漏。净、无漏根本无色定，不缘下地有漏。名因、增上缘，通一切。四无量心、三背舍、八胜处、八一切处，皆缘欲界。五神通缘欲、色界，余各随所缘。灭受想定无所缘。四禅中有练法，以无漏练有漏故，得四禅心自在。能以无漏第四禅练有漏第四禅，然后第三、第二、第一禅，皆以自地无漏练自地有漏。

问曰：何以名练禅？

答曰：诸圣人乐无漏定，不乐有漏；离欲时，净有漏不乐而自得；今欲除其滓秽故，以无漏练之。譬如练金去其秽，无漏练有漏亦复如是，从无漏禅起入净禅，如是数数，是名为练。

复次，诸禅中有顶禅，何以故名顶？有二种阿罗汉：坏法、不坏法。不坏法阿罗汉，于一切深禅定得自在，能起顶禅。得是顶禅，能转寿为富，转富为寿；复有愿智、四辩、无诤三昧。愿智者，愿欲知三世事，随所愿则知。此愿智二处摄：欲界、第四禅。四辩者，法辩、辞辩，二处摄，欲界、初禅；余二辩，九地摄，欲界、四禅、四无色定。无诤三昧者，令他心不起诤，五处摄，欲界及四禅。

问曰：得诸禅更有余法耶？

答曰：味定生亦得，退亦得；净禅生时得，离欲时得；无漏离欲时得，退时得。九地无漏定：四禅、三无色定、未到地禅、中间，能断结使。未到地禅、中间，舍根相应。若人成就禅，下地变化心亦成就。如初禅成就，有种种变化心：一者、初禅，二者、欲界。二禅三种，三禅四种，四禅五种。若二禅、三禅、四禅中欲闻、见、触时，皆用梵世识，识灭时则止。四无量意、五神通、八背舍、八胜处、十一切入，九次第定、九想、十想、三三昧、三解脱门、三无漏根、三十七品，如是等诸功德，皆禅波罗蜜中生，是中应广说。

问曰：应说禅波罗蜜，何以但说禅？

答曰：禅是波罗蜜之本。得是禅已，怜愍众生，内心中有种种禅定妙乐而不知求，乃在外法不净苦中求乐。如是观已，生大悲心，立宏誓愿：“我当令众生皆得禅定内乐，离不净乐；依此禅乐已，次令得佛道乐。”是时禅得名波罗蜜。

复次，于此禅中不受味，不求报，不随报生，为调心故入禅；以智慧方便，还生欲界，度脱一切众生，是时禅名为波罗蜜。

复次，菩萨入深禅定，一切天人不能知其心所依、所缘，见闻觉知法中心不动。如毗摩罗诘经中，为舍利弗说宴坐法：不依身，不依心，不依三界，于三界中不得身心，是为宴坐。

复次，若人闻禅定乐胜于人天乐，便舍欲乐求禅定，是为自求乐利，不足奇也。菩萨则不然，但乐众生故，令慈悲心净，不舍众生。菩萨禅，禅中皆发大悲心。禅有极妙内乐，而众生舍之而求外乐。譬如大富盲人，多有伏藏，不知不见而行乞求。智者愍之，其人自有妙物，不能知见而从他乞。众生亦如是，心中自有种种禅定乐而不知发，反求外乐。

复次，菩萨知诸法实相故入禅中，心安隐，不著味；诸余外道，虽入禅定，心不安隐，不知诸法实故，著禅味。

问曰：阿罗汉、辟支佛俱不著味，何以不得禅波罗蜜？

答曰：阿罗汉、辟支佛虽不著味，无大悲心故，不名禅波罗蜜。又复不能尽行诸禅；菩萨尽行诸禅，粗细、大小、深浅、内缘、外缘，一切尽行。以是故，菩萨心中名禅波罗蜜，余人但名禅。

复次，外道、声闻、菩萨皆得禅定。而外道禅中有三种患：或味著，或邪见，或憍慢；声闻禅中慈悲薄，于诸法中，不能以利智贯达诸法实相，独善其身，断诸佛种；菩萨禅中无此事，欲集一切诸佛法故，于诸禅中不忘众生，乃至蜫虫常加慈念。如释迦文尼佛，本为螺髻仙人，名尚阇梨，常行第四禅，出入息断，在一树下坐，兀然不动。鸟见如此，谓之为木，即于髻中生卵。是菩萨从禅觉，知顶上有鸟卵，即自思惟：“若我起动，鸟母必不复来；鸟母不来，鸟卵必坏。”即还入禅，至鸟子飞去，尔乃起。

复次，除菩萨，余人欲界心不得次第入禅。菩萨行禅波罗蜜，于欲界心次第入禅。何以故？菩萨世世修诸功德，结使心薄，心柔软故。

复次，余人得总相智慧能离欲，如无常观、苦观、不净观；菩萨于一切法中，能别相分别离欲。如五百仙人飞行时，闻紧陀罗女歌声，心著狂醉，皆失神足，一时堕地。如声闻，闻紧陀罗王屯仑摩弹琴歌声，以诸法实相赞佛。是时，须弥山及诸树木皆动；大迦葉等诸大弟子，皆于座上不能自安。天鬘菩萨问大迦葉：“汝最耆年，行头陀第一，今何故不能制心自安？”大迦葉答曰：“我于人天诸欲，心不倾动。是菩萨无量功德报声，又复以智慧变化作声，所不能忍。”若八方风起，不能令须弥山动；劫尽时毗蓝风至，吹须弥山令如腐草。以是故，知菩萨于一切法中，别相观得离诸欲。诸余人等但得禅之名字，不得波罗蜜。

复次，余人知菩萨入出禅心，不能知住禅心所缘所到、知诸法深浅。阿罗汉、辟支佛尚不能知，何况余人？譬如象王渡水，入时出时，足迹可见；在水中时，不可得知。若得初禅，同得初禅人能知，而不能知菩萨入初禅。有人得二禅，观知得初禅心，了了知，不能知菩萨入初禅心。乃至非有想非无想处亦如是。

复次，超越三昧中，从初禅起入第三禅，三禅中起入虚空处，虚空处起入无所有处。二乘唯能超一，不能超二；菩萨自在超，从初禅起，或入三禅如常法，或时入第四禅，或入空处、识处、无所有处，或非有想非无想处，或入灭受想定；灭受想定起，或入无所有处，或识处、空处，四禅乃至初禅。或时超一，或时超二，乃至超九。声闻不能超二。何以故？智慧、功德、禅定力薄故。譬如二种师子：一、黄师子，二、白髦师子。黄师子虽亦能踔，不如白髦师子王。如是等种种因缘，分别禅波罗蜜。

复次，尔时菩萨常入禅定，摄心不动，不生觉观，亦能为十方一切众生，以无量音声说法而度脱之，是名禅波罗蜜。

问曰：如经中说，先有觉观思惟，然后说法。入禅定中，无语、觉观，不应得说法；汝今云何言常在禅定中，不生觉观而为众生说法？

答曰：生死人法，入禅定，先以语、觉观，然后说法。法身菩萨离生死身，知一切诸法常住，如禅定相，不见有乱；法身菩萨变化无量身为众生说法，而菩萨心无所分别。如阿修罗琴，常自出声，随意而作，无人弹者。此亦无散心，亦无摄心，是福德报生故，随人意出声；法身菩萨亦如是，无所分别，亦无散心，亦无说法相。是无量福德、禅定、智慧因缘故，是法身菩萨，种种法音随应而出。悭贪心多，闻说布施之声；破戒、瞋恚、懈怠、乱心、愚痴之人，各各闻说持戒、忍辱、禅定、智慧之声。闻是法已，各各思惟，渐以三乘而得度脱。

复次，菩萨观一切法，若乱、若定，皆是不二相。余人于乱求定。何以故？以乱法中起瞋想，于定法中生著想。如郁陀罗迦仙人得五通，日日飞到王宫中食。王大夫人如其国法，接足而礼。夫人手触，即失神通。从王求车，乘驾而出，还其本处。入林树间，更求五通，一心专至；垂当得时，有鸟在树上急鸣，以乱其意。舍树至水边求定，复闻鱼斗动水之声。此人求禅不得，即生瞋恚：“我当尽杀鱼、鸟！”此人久后思惟得定，生非有想非无想处；于彼寿尽，下生作飞狸，杀诸鱼鸟，作无量罪，堕三恶道。是为禅定中著心因缘。外道如此，佛弟子中亦有。一比丘得四禅，生增上慢谓得四道，得初禅时，谓是须陀洹；第二禅时，谓是斯陀含；第三禅时，谓是阿那含；第四禅时，谓得阿罗汉。恃是而止，不复求进。命欲尽时，见有四禅中阴相来，便生邪见，谓无涅槃，佛为欺我。恶邪生故，失四禅中阴，便见阿鼻泥犁中阴相，命终即生阿鼻地狱。诸比丘问佛：“某甲比丘阿兰若，命终生何处？”佛言：“是人生阿鼻泥犁中！”诸比丘皆大惊怪：“此人坐禅、持戒，所由尔耶？”佛言：“此人增上慢，得四禅时，谓得四道故。临命终时，见四禅中阴相，便生邪见，谓无涅槃；我是阿罗汉，今还复生，佛为虚诳。是时即见阿鼻泥犁中阴相，命终即生阿鼻地狱中。”是时佛说偈言：

“多闻持戒禅，未得无漏法；虽有此功德，此事不可信！”

是比丘受是恶道苦，是故知取乱相，能生瞋等烦恼；取定相，能生著。菩萨不取乱相，亦不取禅定相，乱、定相一故，是名禅波罗蜜。如初禅相，离欲除盖，摄心一处。是菩萨利根智慧观故，于五盖无所舍，于禅定相无所取，诸法相空故。云何于五盖无所舍？贪欲盖非内非外，亦不两中间。何以故？若内法有，不应待外生。若外法有，于我亦无患。若两中间有，两间则无处所，亦不从先世来。何以故？一切法无来故。如童子无有欲，若先世有者，小亦应有。以是故知先世不来，亦不至后世；不从诸方来，亦不常自有；非一分中，非遍身中；亦不从五尘来，亦不从五情出。无所从生，无所从灭。是贪欲若先生，若后生，若一时生，是事不然。何以故？若先有生，后有贪欲，是中不应贪欲生，未有贪欲故；若后有生，先有贪欲，则生无所生；若一时生，则无生者，无生处，生者、生处无分别故。

复次，是贪欲、贪欲者，不一不异。何以故？离贪欲，贪欲者不可得；离贪欲者，贪欲不可得，是但从和合因缘生。和合因缘生法，即是自性空。如是贪欲、贪欲者，异不可得。若一，贪欲、贪欲者，则无分别。如是等种种因缘，贪欲生不可得。若法无生，是法亦无灭，不生不灭故，则无定、无乱。如是观贪欲盖，则与禅为一。余盖亦如是。若得诸法实相，观五盖则无所有，是时便知五盖实相即是禅实相，禅实相即是五盖。菩萨如是能知五欲及五盖，禅定及枝相，无所依入禅定，是为禅波罗蜜。

复次，若菩萨行禅波罗蜜时，五波罗蜜和合助成，是名禅波罗蜜。

复次，菩萨以禅波罗蜜力得神通，一念之顷，不起于定，能供养十方诸佛，华香、珍宝种种供养。

复次，菩萨以禅波罗蜜力，变身无数，遍入五道，以三乘法教化众生。

复次，菩萨入禅波罗蜜中，除诸恶不善法，入初禅乃至非有想非无想定。其心调柔，一一禅中行大慈悲，以慈悲因缘，拔无量劫中罪；得诸法实相智故，为十方诸佛及大菩萨所念。

复次，菩萨入禅波罗蜜中，以天眼观十方五道中众生：见生色界中者，受禅定乐味，还堕禽兽中受种种苦。复见欲界诸天，七宝池中华香自娱，后堕咸沸屎地狱中。又见人中多闻，世智辩聪，不得道故，还堕猪羊畜兽中，无所别知。如是等身，种种失大乐、得大苦，失大利、得大衰，失尊贵、得卑贱。于此众生生悲心，渐渐增广，得成大悲；不惜身命，为众生故，勤行精进，以求佛道。

复次，不乱不味故，名禅波罗蜜。如佛告舍利弗：菩萨般若波罗蜜中住，具足禅波罗蜜，不乱不味故。

问曰：云何名乱？

答：乱有二种：一者、微，二者、粗。微者有三种：一、爱多，二、慢多，三、见多。云何爱多？得禅定乐，其心乐著爱多。云何慢多？得禅时，自谓难事已得，而以自高。云何见多？以我见等入禅定，分别取相，是实余妄语。是三，名为微细乱。从是因缘，于禅定退，起三毒，是为粗乱。味者，初得禅定，一心爱乐，是为味。

问曰：一切烦恼皆能染著，何以但名爱为味？

答曰：爱与禅相似。何以故？禅则摄心坚住，爱亦专著难舍。又初求禅时，心专欲得，爱之为性，欲乐专求，欲与禅定不相违故。既得禅定，染著不舍，则坏禅定。譬如施人物，必望现报，则无福德。于禅爱身，爱著于禅，亦复如是。是故但以爱名味，不以余结为味。