## 《大智度论》第十三卷

### 释戒相义

问曰：已知如是种种功德果报，云何名为戒相？

答曰：恶止不更作，是名为戒。若心生，若口言，若从他受，息身、口恶，是为戒相。云何名为恶？若实是众生，知是众生，发心欲杀而夺其命，生身业，有作色，是名杀生罪。其余系闭、鞭打等，是助杀法。

复次，杀他得杀罪，非自杀身。心知众生而杀是杀罪，不如夜中见人，谓为杌树而杀者，故杀生得杀罪，非不故也。快心杀生得杀罪，非狂痴。命根断，是杀罪，非作疮。身业是杀罪，非但口教敕。口教是杀罪，非但心生恶。如是等名杀罪相；不作是罪，名为戒。若人受戒，心生、口言：“我从今日不复杀生！”若身不动，口不言，而独心生自誓：“我从今日不复杀生！”是名不杀生戒。有人言：“是不杀生戒，或善、或无记。”

问曰：如阿毗昙中说：一切戒律仪皆善。今何以言无记？

答曰：如迦旃延子阿毗昙中，言一切善；如余阿毗昙中，言不杀戒，或善、或无记。何以故？若不杀戒常善者，持此戒人，应如得道人，常不堕恶道。以是故，或时应无记；无记无报故，不生天上人中。

问曰：不以戒无记故堕地狱，更有恶心生故堕地狱？

答曰：不杀生，得无量善法，作、无作福常日夜生故；若作少罪，有限、有量。何以故随有量而不随无量？以是故，知不杀戒中，或有无记。

复次，有人不从师受戒，而但心生自誓：“我从今日不复杀生。”如是不杀，或时无记。

问曰：是不杀戒何界系？

答曰：如迦旃延子阿毗昙中言：一切受戒律仪，皆欲界系。余阿毗昙中言：或欲界系，或不系。以实言之，应有三种：或欲界系，或色界系，或不系。杀生法虽欲界，不杀戒，应随杀在欲界；但色界不杀，无漏不杀，远遮故，是真不杀戒。

复次，有人不受戒，而从生已来，不好杀生，或善、或无记，是名无记。是不杀生法，非心、非心数法，亦非心相应；或共心生，或不共心生。迦旃延子阿毗昙中言：不杀生是身、口业，或作色，或无作色，或随心行，或不随心行，非先世业报。二种修应修，二种证应证。思惟断，一切欲界最后得；见断、时断，凡夫圣人所得。是色法，或可见，或不可见法；或有对法，或无对法；有报法，有果法，有漏法，有为法，有上法，非相应因。如是等分别，是名不杀戒。

问曰：八直道中戒，亦不杀生，何以独言不杀生戒有报、有漏？

答曰：此中但说受戒律仪法，不说无漏戒律仪。

复次，余阿毗昙中言：不杀法常不逐心行，非身口业；不随心业行，或有报，或无报；或有漏，或无漏；是为异法，余者皆同。复有言：“诸佛贤圣不戏论诸法，现前众生各各惜命，是故佛言莫夺他命；夺他命，世世受诸苦痛。”众生有、无后当说。

问曰：人能以力胜人，并国杀怨，或田猎皮肉，所济处大；今不杀生，得何等利？

答曰：得无所畏，安乐无怖。我以无害于彼故，彼亦无害于我，以是故，无怖无畏。好杀之人，虽复位极人王，亦不自安；如持戒之人，单独游行，无所畏难。

复次，好杀之人，有命之属皆不喜见。若不好杀，一切众生皆乐依附。

复次，持戒之人，命欲终时，其心安乐，无疑无悔；若生天上，若在人中，常得长寿；是为得道因缘，乃至得佛，住寿无量。

复次，杀生之人，今世、后世受种种身心苦痛。不杀之人，无此众难，是为大利。

复次，行者思惟：“我自惜命、爱身，彼亦如是，与我何异？以是之故，不应杀生。”

复次，若杀生者，为善人所诃，怨家所嫉；负他命故，常有怖畏，为彼所憎；死时心悔，当堕地狱，若畜生中；若出为人，常当短命。

复次，假令后世无罪，不为善人所诃、怨家所嫉，尚不应故夺他命。何以故？善相之人所不应行；何况两世有罪，弊恶果报！

复次，杀为罪中之重。何以故？人有死急，不惜重宝，但以活命为先。譬如贾客入海采宝，垂出大海，其船卒坏，珍宝失尽，而自喜庆，举手而言：“几失大宝！”众人怪言：“汝失财物，裸形得脱，云何喜言几失大宝？”答言：“一切宝中，人命第一；人为命故求财，不为财故求命。”以是故，佛说十不善道中，杀最在初；五戒中亦最在初。若人种种修诸福德，而无不杀生戒，则无所益。何以故？虽在富贵处生，势力豪强而无寿命，谁受此乐？以是故，知诸余罪中，杀罪最重；诸功德中，不杀第一。世间中惜命为第一，何以知之？一切世人，甘受刑罚、刑残拷掠以护寿命。

复次，若有人受戒，心生口言：“从今日不杀一切众生。”是于无量众生中，以所爱重物施与，所得功德亦复无量。如佛说：“有五大施。何等五？一者、不杀生，是为最大施；不盗、不邪淫、不妄语、不饮酒，亦复如是。”

复次，行慈三昧，其福无量，水火不害，刀兵不伤，一切恶毒所不能中；以五大施故，所得如是。

复次，三世十方中尊，佛为第一。如佛语难提迦优婆塞：“杀生有十罪。何等为十？一者、心常怀毒，世世不绝；二者、众生憎恶，眼不喜见；三者、常怀恶念，思惟恶事；四者、众生畏之，如见蛇虎；五者、睡时心怖，觉亦不安；六者、常有恶梦；七者、命终之时，狂怖恶死；八者、种短命业因缘；九者、身坏命终，堕泥犁中；十者、若出为人，常当短命。”

复次，行者心念：“一切有命，乃至蜫虫，皆自惜身；云何以衣服、饮食自为身故而杀众生？”

复次，行者当学大人法。一切大人中，佛为最大。何以故？一切智慧成就，十力具足，能度众生，常行慈愍，持不杀戒，自致得佛，亦教弟子行此慈愍。行者欲学大人行故，亦当不杀。

问曰：不侵我者，杀心可息；若为侵害、强夺、逼迫，是当云何？

答曰：应当量其轻重。若人杀己，先自思惟：“全戒利重？全身为重？破戒为失？丧身为失？”如是思惟已，知持戒为重，全身为轻。若苟免全身，身何所得？是身名为老病死薮，必当坏败！若为持戒失身，其利甚重。又复思惟：“我前后失身，世世无数，或作恶贼、禽兽之身，但为财利诸不善事；今乃得为持净戒故，不惜此身，舍命持戒，胜于毁禁全身百千万倍，不可为喻。”如是定心，应当舍身以护净戒。如一须陀洹人，生屠杀家；年向成人，应当修其家业而不肯杀生。父母与刀，并一口羊，闭著屋中而语之言：“若不杀羊，不令汝出、得见日月、生活饮食！”儿自思惟言：“我若杀此一羊，便当终为此业，岂以身故为此大罪？”便以刀自杀。父母开户，见羊在一面立，儿已命绝。当自杀时，即生天上。若如此者，是为不惜寿命，全护净戒。如是等义，是名不杀生戒。

不与取者，知他物，生盗心，取物去离本处，物属我，是名盗。若不作，是名不盗。其余方便校计，乃至手捉未离地者，是名助盗法。财物有二种：有属他，有不属他。取属他物，是盗罪。属他物亦有二种：一者、聚落中，二者、空地。此二处物，盗心取，得盗罪。若物在空地，当检校知是物近谁国？是物应当有属，不应取。如毗尼中说种种不盗，是名不盗相。

问曰：不盗有何等利？

答曰：人命有二种：一者、内，二者、外。若夺财物，是为夺外命。何以故？命依饮食、衣被等故活，若劫若夺，是名夺外命。如偈说：

&nbsp;&nbsp;&nbsp;&nbsp;“一切诸众生，&nbsp;&nbsp;&nbsp;&nbsp;衣食以自活；&nbsp;&nbsp;&nbsp;&nbsp;若夺若劫取，&nbsp;&nbsp;&nbsp;&nbsp;是名劫夺命。”

以是事故，有智之人不应劫夺。

复次，当自思惟：“劫夺得物，以自供养，虽身充足，会亦当死；死入地狱，家室亲属虽共受乐，独自受罪，亦不能救。”已得此观，应当不盗。

复次，是不与取有二种：一者、偷，二者、劫，此二共名不与取。于不与取中，盗为最重。何以故？一切人以财自活，而或穿窬盗取，是最不净。何以故？无力胜人，畏死盗取故。劫夺之中，盗为重罪，如偈说：

&nbsp;&nbsp;&nbsp;&nbsp;“饥饿身羸瘦，&nbsp;&nbsp;&nbsp;&nbsp;受罪大苦处；&nbsp;&nbsp;&nbsp;&nbsp;他物不可触，&nbsp;&nbsp;&nbsp;&nbsp;譬如大火聚。

&nbsp;&nbsp;&nbsp;&nbsp;若盗取他物，&nbsp;&nbsp;&nbsp;&nbsp;其主泣懊恼，&nbsp;&nbsp;&nbsp;&nbsp;假使天王等，&nbsp;&nbsp;&nbsp;&nbsp;犹亦以为苦。”

杀生人罪虽重，然于所杀者是贼，偷盗人于一切有物人中贼。若犯余戒，于异国中有不以为罪者；偷盗人，一切诸国无不治罪。

问曰：劫夺之人，今世有人赞美其健，于此劫夺，何以放舍？

答曰：不与而偷盗，是不善相；劫盗之中，虽有差降，俱为不善。譬如美食杂毒，恶食杂毒，美恶虽殊，杂毒不异。亦如明闇蹈火，昼夜虽异，烧足一也。今世愚人，不识罪、福二世果报，无仁慈心；见人能以力相侵，强夺他财，赞以为强。诸佛贤圣，慈愍一切，了达三世殃祸不朽，所不称誉。以是故，知劫盗之罪，俱为不善，善人行者之所不为。如佛说：“不与取有十罪。何等为十？一者、物主常瞋；二者、重疑（重罪人疑）；三者、非时行，不筹量；四者、朋党恶人，远离贤善；五者、破善相；六者、得罪于官；七者、财物没入；八者、种贫穷业因缘；九者、死入地狱；十者、若出为人，勤苦求财，五家所共，若王、若贼、若火、若水、若不爱子用，乃至藏埋亦失。”

邪淫者，若女人为父母、兄弟、姊妹、夫主、儿子，世间法、王法守护，若犯者是名邪淫。若有虽不守护，以法为守。云何法守？一切出家女人，在家受一日戒，是名法守。若以力，若以财，若诱诳；若自有妻受戒，有娠，乳儿，非道；乃至以华鬘与淫女为要；如是犯者，名为邪淫。如是种种不作，名为不邪淫。

问曰：人守人瞋，法守破法，应名邪淫。人自有妻，何以为邪？

答曰：既听受一日戒，堕于法中；本虽是妇，今不自在；过受戒时，则非法守。有娠妇人，以其身重，厌本所习，又为伤娠。乳儿时淫其母，乳则竭；又以心著淫欲，不复护儿。非道之处，则非女根，女心不乐，强以非理，故名邪淫。是事不作，名为不邪淫。

问曰：若夫主不知，不见不恼，他有何罪？

答曰：以其邪故；既名为邪，是为不正，是故有罪。

复次，此有种种罪过，夫妻之情，异身同体，夺他所爱，破其本心，是名为贼。复有重罪，恶名丑声，为人所憎；少乐多畏，或畏刑戮，又畏夫主傍人所知；多怀妄语，圣人所诃，罪中之罪。

复次，淫泆之人，当自思惟：“我妇他妻，同为女人，骨肉情态，彼此无异，而我何为横生惑心，随逐邪意？”邪淫之人，破失今世、后世之乐（好名善誉，身心安乐，今世得也。生天得道，涅槃之利，后世得也）。

复次，回己易处，以自制心：“若彼侵我妻，我则忿毒；若我侵彼，彼亦何异？”恕己自制，故应不作。

复次，如佛说：“邪淫之人，后堕剑树地狱，众苦备受；得出为人，家道不穆，常值淫妇，邪僻残贼，邪淫为患。譬如蝮蛇，亦如大火，不急避之，祸害将及！”如佛所说：“邪淫有十罪：一者、常为所淫夫主欲危害之；二者、夫妇不穆，常共斗诤；三者、诸不善法日日增长，于诸善法日日损减；四者、不守护身，妻子孤寡；五者、财产日耗；六者、有诸恶事，常为人所疑；七者、亲属、知识所不喜爱；八者、种怨家业因缘；九者、身坏命终，死入地狱；十者、若出为女人，多人共夫；若为男子，妇不贞洁。”如是等种种因缘不作，是名不邪淫。

妄语者，不净心，欲诳他，覆隐实，出异语，生口业，是名妄语。妄语之罪，从言声相解生；若不相解，虽不实语，无妄语罪。是妄语，知言不知，不知言知；见言不见，不见言见；闻言不闻，不闻言闻；是名妄语。若不作，是名不妄语。

问曰：妄语有何等罪？

答曰：妄语之人，先自诳身，然后诳人；以实为虚，以虚为实，虚实颠倒，不受善法。譬如覆瓶，水不得入。妄语之人，心无惭愧，闭塞天道、涅槃之门。观知此罪，是故不作。

复次，观知实语，其利甚广，实语之利，自从己出，甚为易得，是为一切出家人力。如是功德，居家、出家人，共有此利，善人之相。

复次，实语之人，其心端直，其心端直，易得免苦；譬如稠林曳木，直者易出。

问曰：若妄语有如是罪，人何以故妄语？

答曰：有人愚痴少智，遭事苦厄，妄语求脱；不知事发今世得罪，不知后世有大罪报。复有人虽知妄语罪，悭贪、瞋恚、愚痴多故，而作妄语。复有人虽不贪恚，而妄证人罪，心谓实尔，死堕地狱。如提婆达多弟子俱伽离，常求舍利弗、目揵连过失。是时，二人夏安居竟，游行诸国，值天大雨，到陶作家，宿盛陶器舍。此舍中先有一女人在暗中宿，二人不知。此女人其夜梦失不净，晨朝趣水澡洗。是时，俱伽离偶行见之。俱伽离能相，知人交会情状，而不知梦与不梦。是时，俱伽离顾语弟子：“此女人昨夜与人情通。”即问女人：“汝在何处卧？”答言：“我在陶师屋中寄宿。”又问：“共谁？”答言：“二比丘。”是时，二人从屋中出，俱伽离见已，又以相验之，意谓二人必为不净。先怀嫉妒，既见此事，遍诸城邑聚落告之；次到祇洹，唱此恶声。于是中间，梵天王来欲见佛。佛入静室，寂然三昧；诸比丘众，亦各闭房三昧，皆不可觉。即自思惟：“我故来见佛，佛入三昧，且欲还去。”即复念言：“佛从定起，亦将不久。”于是小住，到俱伽离房前，扣其户而言：“俱伽离！俱伽离！舍利弗、目揵连心净柔软，汝莫谤之而长夜受苦！”俱伽离问言：“汝是何人？”答言：“我是梵天王。”问言：“佛说汝得阿那含道，汝何以故来？”梵王心念而说偈言：

&nbsp;&nbsp;&nbsp;&nbsp;“无量法欲量，&nbsp;&nbsp;&nbsp;&nbsp;不应以相取；&nbsp;&nbsp;&nbsp;&nbsp;无量法欲量，&nbsp;&nbsp;&nbsp;&nbsp;是野人覆没！”

说是偈已，到佛所，具说其意。佛言：“善哉！善哉！快说此偈！”尔时，世尊复说此偈：

&nbsp;&nbsp;&nbsp;&nbsp;“无量法欲量，&nbsp;&nbsp;&nbsp;&nbsp;不应以相取；&nbsp;&nbsp;&nbsp;&nbsp;无量法欲量，&nbsp;&nbsp;&nbsp;&nbsp;是野人覆没！”

梵天王听佛说已，忽然不现，即还天上。尔时，俱伽离到佛所，头面礼佛足，却住一面。佛告俱伽离：“舍利弗、目揵连，心净柔软，汝莫谤之而长夜受苦！”俱伽离白佛言：“我于佛语不敢不信，但自目见了了，定知二人实行不净。”佛如是三诃，俱伽离亦三不受，即从座起而去。还其房中，举身生疮，始如芥子，渐大如豆、如枣、如柰，转大如瓜，翕然烂坏；如大火烧，叫唤号啕，其夜即死，入大莲华地狱。有一梵天夜来白佛：“俱伽离已死。”复有一梵天言：“堕大莲华地狱。”其夜过已，佛命僧集而告之言：“汝等欲知俱伽离所堕地狱寿命长短不？”诸比丘言：“愿乐欲闻！”佛言：“有六十斛胡麻，有人过百岁取一胡麻，如是至尽，阿浮陀地狱中寿故未尽。二十阿浮陀地狱中寿，为一尼罗浮陀地狱中寿。如二十尼罗浮陀地狱中寿，为一呵罗逻地狱中寿。二十呵罗逻地狱中寿，为一呵婆婆地狱中寿。二十呵婆婆地狱中寿，为一休休地狱中寿。二十休休地狱中寿，为一沤波罗地狱中寿。二十沤波罗地狱中寿，为一分陀黎迦地狱中寿。二十分陀黎迦地狱中寿，为一摩呵波头摩地狱中寿。俱伽离堕是摩呵波头摩地狱中，出其大舌，以五百钉钉之，五百具犁耕之。”尔时，世尊说此偈言：

&nbsp;&nbsp;&nbsp;&nbsp;“夫士之生，&nbsp;&nbsp;&nbsp;&nbsp;斧在口中；&nbsp;&nbsp;&nbsp;&nbsp;所以斩身，&nbsp;&nbsp;&nbsp;&nbsp;由其恶言。

&nbsp;&nbsp;&nbsp;&nbsp;应呵而赞，&nbsp;&nbsp;&nbsp;&nbsp;应赞而呵；&nbsp;&nbsp;&nbsp;&nbsp;口集诸恶，&nbsp;&nbsp;&nbsp;&nbsp;终不见乐！

&nbsp;&nbsp;&nbsp;&nbsp;心口业生恶，&nbsp;&nbsp;&nbsp;&nbsp;堕尼罗浮狱；&nbsp;&nbsp;&nbsp;&nbsp;具满百千世，&nbsp;&nbsp;&nbsp;&nbsp;受诸苦毒痛。

&nbsp;&nbsp;&nbsp;&nbsp;若生阿浮陀，&nbsp;&nbsp;&nbsp;&nbsp;具满三十六；&nbsp;&nbsp;&nbsp;&nbsp;别更有五世，&nbsp;&nbsp;&nbsp;&nbsp;皆受诸苦毒。

&nbsp;&nbsp;&nbsp;&nbsp;心依邪见，&nbsp;&nbsp;&nbsp;&nbsp;破贤圣语；&nbsp;&nbsp;&nbsp;&nbsp;如竹生实，&nbsp;&nbsp;&nbsp;&nbsp;自毁其形。”

如是等心生疑谤，遂至决定，亦是妄语。妄语人，乃至佛语而不信受，受罪如是！以是故，不应妄语。

复次，如佛子罗睺罗，其年幼稚，未知慎口。人来问之：“世尊在不？”诡言不在。若不在时，人问罗睺罗：“世尊在不？”诡言佛在。有人语佛，佛语罗睺罗：“澡盘取水，与吾洗足！”洗足已，语罗睺罗：“覆此澡盘！”如敕即覆。佛言：“以水注之！”注已，问言：“水入中不？”答言：“不入！”佛告罗睺罗：“无惭愧人，妄语覆心，道法不入，亦复如是！”如佛说：“妄语有十罪。何等为十？一者、口气臭；二者、善神远之，非人得便；三者、虽有实语，人不信受；四者、智人谋议，常不参预；五者、常被诽谤，丑恶之声，周闻天下；六者、人所不敬，虽有教敕，人不承用；七者、常多忧愁；八者、种诽谤业因缘；九者、身坏命终，当堕地狱；十者、若出为人，常被诽谤。”如是种种不作，是为不妄语，名口善律仪。

不饮酒者，酒有三种：一者、榖酒，二者、果酒，三者、药草酒。果酒者，葡萄、阿梨吒树果，如是等种种，名为果酒。药草酒者，种种药草，合和米曲、甘蔗汁中，能变成酒，同蹄畜乳酒，一切乳热者可中作酒。略说若干、若湿，若清、若浊，如是等能令人心动放逸，是名为酒。一切不应饮，是名不饮酒。

问曰：酒能破冷益身，令心欢喜，何以故不饮？

答曰：益身甚少，所损甚多，是故不应饮。譬如美饮，其中杂毒，是何等毒？如佛语难提迦优婆塞：“酒有三十五失。何等三十五？一者、现在世财物虚竭，何以故？人饮酒醉，心无节限，用费无度故；二者、众疾之门；三者、斗诤之本；四者、裸露无耻；五者、丑名恶声，人所不敬；六者、覆没智慧；七者、应所得物而不得，已所得物而散失；八者、伏匿之事，尽向人说；九者、种种事业，废不成办；十者、醉为愁本，何以故？醉中多失，醒已惭愧、忧愁；十一者、身力转少；十二者、身色坏；十三者、不知敬父；十四者、不知敬母；十五者、不敬沙门；十六者、不敬婆罗门；十七者、不敬伯、叔及尊长，何以故？醉闷恍惚，无所别故；十八者、不尊敬佛；十九者、不敬法；二十者、不敬僧；二十一者、朋党恶人；二十二者、疏远贤善；二十三者、作破戒人；二十四者、无惭、无愧；二十五者、不守六情；二十六者、纵己放逸；二十七者、人所憎恶，不喜见之；二十八者、贵重亲属，及诸知识所共摈弃；二十九者、行不善法；三十者、弃舍善法；三十一者、明人、智士所不信用，何以故？酒放逸故；三十二者、远离涅槃；三十三者、种狂痴因缘；三十四者、身坏命终，堕恶道泥犁中；三十五者、若得为人，所生之处，常当狂騃。”如是等种种过失，是故不饮。如偈说：

&nbsp;&nbsp;&nbsp;&nbsp;“酒失觉知相，&nbsp;&nbsp;&nbsp;&nbsp;身色浊而恶，&nbsp;&nbsp;&nbsp;&nbsp;智心动而乱，&nbsp;&nbsp;&nbsp;&nbsp;惭愧已被劫。

&nbsp;&nbsp;&nbsp;&nbsp;失念增瞋心，&nbsp;&nbsp;&nbsp;&nbsp;失欢毁宗族；&nbsp;&nbsp;&nbsp;&nbsp;如是虽名饮，&nbsp;&nbsp;&nbsp;&nbsp;实为饮死毒。

&nbsp;&nbsp;&nbsp;&nbsp;不应瞋而瞋，&nbsp;&nbsp;&nbsp;&nbsp;不应笑而笑，&nbsp;&nbsp;&nbsp;&nbsp;不应哭而哭，&nbsp;&nbsp;&nbsp;&nbsp;不应打而打，

&nbsp;&nbsp;&nbsp;&nbsp;不应语而语，&nbsp;&nbsp;&nbsp;&nbsp;与狂人无异；&nbsp;&nbsp;&nbsp;&nbsp;夺诸善功德，&nbsp;&nbsp;&nbsp;&nbsp;知愧者不饮。”

如是四罪不作，是身善律仪；妄言不作，是口善律仪；名为优婆塞五戒律仪。

问曰：若八种律仪及净命，是名为戒，何以故优婆塞于口律仪中无三律仪，及净命？

答曰：白衣居家，受世间乐，兼修福德，不能尽行戒法，是故佛令持五戒。

复次，四种口业中，妄语最重。

复次，妄语心生故作；余者或故作，或不故作。

复次，但说妄语，已摄三事。

复次，诸善法中，实为最大；若说实语，四种正语皆已摄得。

复次，白衣处世，当官理务，家业作使，是故难持不恶口法。妄语故作，重事故不应作。是五戒有五种受，名五种优婆塞：一者、一分行优婆塞，二者、少分行优婆塞，三者、多分行优婆塞，四者、满行优婆塞，五者、断淫优婆塞。一分行者，于五戒中受一戒，不能受持四戒；少分行者，若受二戒，若受三戒；多分行者，受四戒；满行者，尽持五戒；断淫者，受五戒已，师前更作誓言：“我于自妇不复行淫。”是名五戒。

如佛偈说：

&nbsp;&nbsp;&nbsp;&nbsp;“不杀亦不盗，&nbsp;&nbsp;&nbsp;&nbsp;亦不有邪淫，&nbsp;&nbsp;&nbsp;&nbsp;实语不饮酒，&nbsp;&nbsp;&nbsp;&nbsp;正命以净心。

&nbsp;&nbsp;&nbsp;&nbsp;若能行此者，&nbsp;&nbsp;&nbsp;&nbsp;二世忧畏除，&nbsp;&nbsp;&nbsp;&nbsp;戒福恒随身，&nbsp;&nbsp;&nbsp;&nbsp;常与天人俱。

&nbsp;&nbsp;&nbsp;&nbsp;世间六时华，&nbsp;&nbsp;&nbsp;&nbsp;荣耀色相发，&nbsp;&nbsp;&nbsp;&nbsp;以此一岁华，&nbsp;&nbsp;&nbsp;&nbsp;天上一日具。

&nbsp;&nbsp;&nbsp;&nbsp;天树自然生，&nbsp;&nbsp;&nbsp;&nbsp;华鬘及缨络，&nbsp;&nbsp;&nbsp;&nbsp;丹葩如灯照，&nbsp;&nbsp;&nbsp;&nbsp;众色相间错。

&nbsp;&nbsp;&nbsp;&nbsp;天衣无央数，&nbsp;&nbsp;&nbsp;&nbsp;其色若干种，&nbsp;&nbsp;&nbsp;&nbsp;鲜白映天日，&nbsp;&nbsp;&nbsp;&nbsp;轻密无间垄。

&nbsp;&nbsp;&nbsp;&nbsp;金色照文绣，&nbsp;&nbsp;&nbsp;&nbsp;斐亹如云气，&nbsp;&nbsp;&nbsp;&nbsp;如是上妙服，&nbsp;&nbsp;&nbsp;&nbsp;悉从天树出。

&nbsp;&nbsp;&nbsp;&nbsp;明珠天耳珰，&nbsp;&nbsp;&nbsp;&nbsp;宝磲耀手足，&nbsp;&nbsp;&nbsp;&nbsp;随心所好服，&nbsp;&nbsp;&nbsp;&nbsp;亦从天树出。

&nbsp;&nbsp;&nbsp;&nbsp;金华琉璃茎，&nbsp;&nbsp;&nbsp;&nbsp;金刚为华须，&nbsp;&nbsp;&nbsp;&nbsp;柔软香芬熏，&nbsp;&nbsp;&nbsp;&nbsp;悉从宝池出。

&nbsp;&nbsp;&nbsp;&nbsp;琴瑟筝箜篌，&nbsp;&nbsp;&nbsp;&nbsp;七宝为校饰，&nbsp;&nbsp;&nbsp;&nbsp;器妙故音清，&nbsp;&nbsp;&nbsp;&nbsp;皆亦从树出。

&nbsp;&nbsp;&nbsp;&nbsp;波隶质妒树，&nbsp;&nbsp;&nbsp;&nbsp;天上树中王，&nbsp;&nbsp;&nbsp;&nbsp;在彼欢喜园，&nbsp;&nbsp;&nbsp;&nbsp;一切无有比。

&nbsp;&nbsp;&nbsp;&nbsp;持戒为耕田，&nbsp;&nbsp;&nbsp;&nbsp;天树从中出，&nbsp;&nbsp;&nbsp;&nbsp;天厨甘露味，&nbsp;&nbsp;&nbsp;&nbsp;饮食除饥渴。

&nbsp;&nbsp;&nbsp;&nbsp;天女无监碍，&nbsp;&nbsp;&nbsp;&nbsp;亦无妊身难，&nbsp;&nbsp;&nbsp;&nbsp;熙怡纵逸乐，&nbsp;&nbsp;&nbsp;&nbsp;食无便利患。

&nbsp;&nbsp;&nbsp;&nbsp;持戒常摄心，&nbsp;&nbsp;&nbsp;&nbsp;得生自恣地，&nbsp;&nbsp;&nbsp;&nbsp;无事亦无难，&nbsp;&nbsp;&nbsp;&nbsp;常得肆乐志。

&nbsp;&nbsp;&nbsp;&nbsp;诸天得自在，&nbsp;&nbsp;&nbsp;&nbsp;忧苦不复生，&nbsp;&nbsp;&nbsp;&nbsp;所欲应念至，&nbsp;&nbsp;&nbsp;&nbsp;身光照幽冥。

&nbsp;&nbsp;&nbsp;&nbsp;如是种种乐，&nbsp;&nbsp;&nbsp;&nbsp;皆由施与戒，&nbsp;&nbsp;&nbsp;&nbsp;若欲得此报，&nbsp;&nbsp;&nbsp;&nbsp;当勤自勉励！”

问曰：今说尸罗波罗蜜，当以成佛，何以乃赞天福？

答曰：佛言三事必得报果不虚；布施得大福，持戒生好处，修定得解脱。若单行尸罗，得生好处；若修定、智慧、慈悲、和合，得三乘道。今但赞持戒现世功德，名闻、安乐后世得报，如偈所赞。譬如小儿，蜜涂苦药，然后能服；今先赞戒福，然后人能持戒。持戒已，立大誓愿，得至佛道，是为尸罗生尸罗波罗蜜。又以一切人皆著乐，世间之乐天上为最。若闻天上种种快乐，便能受行尸罗；后闻天上无常，厌患心生，能求解脱；更闻佛无量功德，若慈悲心生，依尸罗波罗蜜得至佛道。以是故，虽说尸罗报无咎。

问曰：白衣居家，唯此五戒，更有余法耶？

答曰：有一日戒，六斋日持，功德无量；若十二月一日至十五日，受持此戒，其福最多。

问曰：云何受一日戒？

答曰：受一日戒法，长跪合掌，应如是言：“我某甲今一日一夜，归依佛、归依法、归依僧！”如是二、如是三归依。“我某甲归依佛竟、归依法竟、归依僧竟。”如是二、如是三归依竟。“我某甲若身业不善，若口业不善，若意业不善，贪欲、瞋恚、愚痴故。若今世，若先世，有如是罪，今日诚心忏悔。身清净，口清净，心清净，受行八戒。是则布萨，此言善宿。如诸佛尽寿不杀生，我某甲一日一夜不杀生亦如是；如诸佛尽寿不盗，我某甲一日一夜不盗亦如是；如诸佛尽寿不淫，我某甲一日一夜不淫亦如是；如诸佛尽寿不妄语，我某甲一日一夜不妄语亦如是；如诸佛尽寿不饮酒，我某甲一日一夜不饮酒亦如是；如诸佛尽寿不坐高大床上，我某甲一日一夜不坐高大床上亦如是；如诸佛尽寿不著华缨络、不香涂身、不著香熏衣，我某甲一日一夜不著华缨络、不香涂身、不著香熏衣亦如是；如诸佛尽寿不自歌舞作乐、不往观听，我某甲一日一夜不自歌舞作乐、不往观听亦如是。已受八戒，如诸佛尽寿不过中食，我某甲一日一夜不过中食亦如是。我某甲受行八戒，随学诸佛法，名为布萨。愿持是布萨福报，生生不堕三恶八难。我亦不求转轮圣王、梵释天王世界之乐；愿诸烦恼尽，逮萨婆若，成就佛道。”

问曰：云何受五戒？

答曰：受五戒法，长跪合掌言：“我某甲，归依佛、归依法、归依僧！”如是二、如是三。“我某甲归依佛竟、归依法竟、归依僧竟。”如是二、如是三。“我是释迦牟尼佛优婆塞，证知我某甲，从今日尽寿归依。”戒师应言：“汝优婆塞听！是多陀阿伽度、阿罗诃、三藐三佛陀，知人见人，为优婆塞说五戒如是，汝尽寿持！何等五？尽寿不杀生，是优婆塞戒，是中尽寿不应故杀生；是事若能，当言诺。尽寿不盗，是优婆塞戒，是中尽寿不应盗；是事若能，当言诺。尽寿不邪淫，是优婆塞戒，是中尽寿不应邪淫；是事若能，当言诺。尽寿不妄语，是优婆塞戒，是中尽寿不应妄语；是事若能，当言诺。尽寿不饮酒，是优婆塞戒，是中尽寿不应饮酒；是事若能，当言诺。是优婆塞五戒尽寿受持。当供养三宝：佛宝、法宝、比丘僧宝；勤修福德，以求佛道！”

问曰：何以故六斋日受八戒、修福德？

答曰：是日恶鬼逐人，欲夺人命，疾病凶衰，令人不吉。是故劫初圣人教人持斋，修善作福，以避凶衰。是时斋法不受八戒，直以一日不食为斋，后佛出世，教语之言：“汝当一日一夜，如诸佛持八戒，过中不食，是功德将人至涅槃。”如四天王经中佛说：月六斋日，使者太子及四天王，自下观察众生。布施、持戒、孝顺父母少者，便上忉利，以启帝释。帝释诸天心皆不悦，说言：“阿修罗种多，诸天种少。”若布施、持戒、孝顺父母多者，诸天帝释心皆欢喜，说言：“增益诸天众，减损阿修罗。”是时，释提婆那民见诸天欢喜，说此偈言：

“六日神足月，受持清净戒；是人寿终后，功德必如我！”

佛告诸比丘：“释提桓因，不应说如是偈。所以者何？释提桓因，五衰、三毒未除，云何妄言持一日戒，功德福报必得如我？若受持此戒，必应如佛，是则实说。”诸大尊天欢喜因缘故，得福增多。

复次，此六斋日，恶鬼害人，恼乱一切。若所在丘聚、郡县、国邑，有持斋受戒善人者，以此因缘，恶鬼远去，住处安隐。以是故，六日持斋受戒，得福增多。

问曰：何以故诸恶鬼辈，以此六日恼害于人？

答曰：天地本起经说：劫初成时，有异梵天王子诸鬼神父，修梵志苦行，满天上十二岁，于此六日，割肉、出血以著火中。以是故，诸恶鬼神于此六日辄有势力。

问曰：诸鬼神父，何以于此六日割身肉、血以著火中？

答曰：诸神中摩醯首罗神最大第一，诸神皆有日分。摩醯首罗一月有四日分：八日、二十三日、十四日、二十九日。余神一月有二日分：月一日、十六日，月二日、十七日。其十五日、三十日，属一切神。摩醯首罗为诸神主，又得日多故，数其四日为斋；二日是一切诸神日，亦数以为斋。是故诸鬼神于此六日，辄有力势。

复次，诸鬼神父，于此六日割肉、出血，以著火中；过十二岁已，天王来下，语其子言：“汝求何愿？”答言：“我求有子！”天王言：“仙人供养法，以烧香、甘果诸清净事；汝云何以血、肉著火中，如罪恶法？汝破善法，乐为恶事，令汝生恶子，啖肉、饮血。”当说是时，火中有八大鬼出，身黑如墨，发黄、眼赤，有大光明。一切鬼神，皆从此八鬼生。以是故，于此六日，割身肉、血以著火中而得势力。如佛法中，日无好恶，随世恶日因缘故，教持斋受戒。

问曰：五戒、一日戒，何者为胜？

答曰：有因缘故，二戒俱等。但五戒终身持，八戒一日持。又五戒常持，时多而戒少，一日戒时少而戒多。

复次，若无大心，虽复终身持戒，不如有大心人一日持戒也。譬如软夫为将，虽复持兵终身，智勇不足，卒无功名；若如英雄奋发，祸乱立定，一日之勋，功盖天下。是二种戒，名居家优婆塞法。居家持戒，凡有四种：有下、中、上，有上上。下人持戒，为今世乐故；或为怖畏，称誉名闻故；或为家法，曲随他意故；或避苦役，求离厄难故。如是种种，是下人持戒。中人持戒，为人中富贵，欢娱适意；或期后世福乐，克己自勉，为苦日少，所得甚多，如是思惟坚固持戒。譬如商人，远出深入，得利必多；持戒之福，令人受后世福乐，亦复如是。上人持戒，为涅槃故；知诸法一切无常故，欲求离苦，常乐无为故。

复次，持戒之人，其心不悔，心不悔故得喜乐，得喜乐故得一心，得一心故得实智，得实智故得厌心，得厌心故得离欲，得离欲故得解脱，得解脱故得涅槃。如是持戒，为诸善法根本。

复次，持戒为八正道初门，入道初门，必至涅槃。