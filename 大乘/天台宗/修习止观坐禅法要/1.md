*天台止观有四本：一曰《圆顿止观》，大师于荆州玉泉寺说，章安记为十卷；二曰渐次止观，在瓦官寺说，弟子法慎记，本三十卷，章安治定为十卷，今《禅波罗蜜》是；三曰不定止观。即陈尚书令毛喜请大师出，有一卷，今《六妙门》是；四曰小止观，即今文是，大师为俗兄陈鍼出，寔大部之梗概，入道之枢机，曰止观、曰定慧、曰寂照、曰明静，皆同出而异名也。若夫穷万法之源底，考诸佛之修证，莫若止观。天台大师灵山亲承，承止观也；大苏妙悟，悟止观也；三昧所修，修止观也；纵辩而说，说止观也。故曰说己心中所行法门。则知台教宗部虽繁，要归不出止观。舍止观不足以明天台道，不足以议天台教，故入道者不可不学，学者不可不修。奈何叔世寡薄驰走声利，或胶固于名相，或溷肴于闇证，其书虽存，而止观之道蔑闻于世，得不为之痛心疾首哉。今以此书命工镂板，将使闻者见者皆植大乘缘种，况有修有证者，则其利尚可量耶！予因对校乃为叙云。时绍圣二年仲秋朔，馀杭郡释元照序。*

# 修习止观坐禅法要

(一曰童蒙止观，亦名小止观)

天台山修禅寺沙门智顗述

&emsp;&emsp;诸恶莫作，&emsp;&emsp;众善奉行，

&emsp;&emsp;自淨其意，&emsp;&emsp;是诸佛教。

若夫泥洹之法，入乃多途。论其急要，不出止观二法。所以然者，止乃伏结之初门，观是断惑之正要；止则爱养心识之善资，观则策发神解之妙术；止是禅定之胜因，观是智慧之由藉。若人成就定慧二法，斯乃自利利人，法皆具足。故[《法华经》](https://github.com/gwsice/buddhism/blob/master/%E5%A4%A7%E4%B9%98/%E6%B3%95%E5%8D%8E%E7%BB%8F/%E5%A6%99%E6%B3%95%E8%8E%B2%E5%8D%8E%E7%BB%8F/01.md#fo_zi_zhu_da_cheng)云：

> &emsp;&emsp;「佛自住大乘，&emsp;&emsp;如其所得法，
>
> &emsp;&emsp;定慧力庄严，&emsp;&emsp;以此度众生。」

当知此之二法，如车之双轮，鸟之两翼；若偏修习，即堕邪倒。故经云：

> 「若偏修禅定福德，不学智慧，名之曰愚。偏学知慧，不修禅定福德，名之曰狂。」

狂愚之过，虽小不同，邪见轮转，盖无差别；若不均等，此则行乖圆备，何能疾登极果？故经云：

> 「声闻之人，定力多故，不见佛性。十住菩萨，智慧力多，虽见佛性，而不明了。诸佛如来，定慧力等，是故了了见于佛性。」

以此推之，止观岂非泥洹大果之要门，行人修行之胜路，众德圆满之指归，无上极果之正体也！

若如是知者，止观法门实非浅，故欲接引始学之流辈，开矇冥而进道，说易行难，岂可广论深妙！今略明十意，以示初心行人，登正道之阶梯，入泥洹之等级；寻者当愧为行之难成，毋鄙斯文之浅近也。若心称言旨，于一眴间，则智断难量，神解莫测；若虚搆文言，情乖所说，空延岁月，取证无由；事等贫人数他财宝，于己何益者哉！

　具缘第一　诃欲第二　弃盖第三　调和第四　方便第五　正修第六　善发第七　觉魔第八　治病第九　证果第十

今略举此十意，以明修止观者，此是初心学坐之急要。若能善取其意而修习之，可以安心免难，发定生解，证于无漏之圣果也。

## 具缘第一

夫发心起行，欲修止观者，要先外具五缘：

第一、持戒清淨。如[经中说](https://github.com/gwsice/buddhism/blob/master/%E5%A4%A7%E4%B9%98/%E5%A4%A7%E8%88%AC%E6%B6%85%E6%A7%83%E7%BB%8F/%E4%BD%9B%E9%81%97%E6%95%99%E7%BB%8F/%E4%BD%9B%E5%9E%82%E8%88%AC%E6%B6%85%E6%A7%83%E7%95%A5%E8%AF%B4%E6%95%99%E8%AF%AB%E7%BB%8F.md#jie_sheng_chan_ding)：

> 「依因此戒，得生诸禅定，及灭苦智慧。」

是故比丘应持戒清淨。然有三种行人持戒不同：

一者、若人未作佛弟子时，不造五逆；后遇良师，教受三归五戒，为佛弟子。若得出家，受沙弥十戒，次受具足戒，作比丘、比丘尼。从受戒来，清淨护持，无所毁犯；是名上品持戒人也。当知是人修行止观，必证佛法；犹如淨衣，易受染色。

二者、若人受得戒已，虽不犯重，于诸轻戒，多所毁损。为修定故，即能如法忏悔，亦名持戒清淨，能生定慧。如衣曾有垢腻，若能浣淨，染亦可着。

三者、若人受得戒已，不能坚心护持，轻重诸戒多所毁犯。依小乘教门，即无忏悔四重之法；若依大乘教门，犹可灭除。故经云：

> 「佛法有二种健人：一者、不作诸恶，二者、作已能悔。」

夫欲忏悔者，须具十法，助成其忏：一者、明信因果；二者、生重怖畏；三者、深起惭愧；四者、求灭罪方法；所谓大乘经中，明诸行法，应当如法修行；五者、发露先罪；六者、断相续心；七者、起护法心；八者、发大誓愿，度脱众生；九者、常念十方诸佛；十者、观罪性无生。

若能成就如此十法，庄严道场，洗浣清淨，着淨洁衣，烧香散花，于三宝前，如法修行，一七、三七日，或一月、三月，乃至经年，专心忏悔所犯重罪，取灭方止。云何知重罪灭相？若行者如是至心忏悔时，自觉身心轻利，得好瑞梦；或复覩诸灵瑞异相；或觉善心开发；或自于坐中觉身如云如影，因是渐证，得诸禅境界；或复豁然解悟心生，善识法相，随所闻经，即知义趣，因是法喜，心无忧悔。如是等种种因缘，当知即是破戒障道罪灭之相。从是已后，坚持禁戒，亦名尸罗清淨，可修禅定，犹如破坏垢腻之衣，若能补治浣洗清淨，犹可染着。

若人犯重禁已，恐障禅定，虽不依诸经修诸行法，但生重惭愧，于三宝前，发露先罪，断相续心，端身常坐，观罪性空，念十方佛。若出禅时，即须至心烧香礼拜，忏悔诵戒，及诵大乘经典，障道重罪，自当渐渐消灭。因此尸罗清淨，禅定开发。故《妙胜定经》云：

> 「若人犯重罪已，心生怖畏，欲求除灭，若除禅定，馀无能灭。」

是人应当在空闲处，摄心常坐，及诵大乘经，一切重罪悉皆消灭。诸禅三昧自然现前。

第二、衣食具足者：衣法有三种：一者、如雪山大士，随得一衣，蔽形即足；以不游人间，堪忍力成故。二者、如迦叶常受头陀法，但畜粪扫三衣，不畜馀长。三者、若多寒国土，及忍力未成之者，如来亦许三衣之外，畜百一等物，而要须说淨，知量知足；若过贪求积聚，则心乱妨道。

次，食法有四种：一者、若上人大士，深山绝世，草果随时，得资身者。二者、常行头陀，受乞食法。是乞食法，能破四种邪命，依正命自活，能生圣道故。邪命自活者：一、下口食，二、仰口食，三、维口食，四、方口食。邪命之相，如舍利弗为青目女说。三者、阿兰若处檀越送食。四者、于僧中洁淨食。有此等食缘具足，名衣食具足。何以故？无此等缘，则心不安隐，于道有妨。

第三、得闲居静处。闲者，不作众事，名之为闲。无愦闹故，名之为静。有三处可修禅定：一者、深山绝人之处。二者、头陀兰若之处；离于聚落极近三四里，此则放牧声绝，无诸愦闹。三者、远白衣住处，清淨伽蓝中。皆名闲居静处。

第四、息诸缘务。有四意：一、息治生缘务，不作有为事业。二、息人间缘务，不追寻俗人朋友亲戚知识，断绝人事往还。三、息工巧技术缘务，不作世间工匠技术、医方禁呪卜相书数算计等事。四、息学问缘务，读诵听学等悉皆弃捨。此为息诸缘务。所以者何？若多缘务，则行道事癈，心乱难摄。

第五、近善知识。善知识有三：一、外护善知识，经营供养，善能将护行人，不相恼乱。二者、同行善知识，共修一道，互相劝发，不相扰乱。三者、教授善知识，以内外方便禅定法门，示教利喜。

略明五种缘务竟。

## 诃欲第二

所言诃欲者，谓五欲也。凡欲坐禅，修习止观，必须诃责。五欲者：是世间色、声、香、味、触；常能诳惑一切凡夫，令生爱着。若能深知过罪，即不亲近，是名诃欲。

一、诃色欲者，所谓：男女形貌端严，修目长眉，朱唇素齿；及世间宝物，青黄赤白，红紫缥绿，种种妙色；能令愚人见则生爱，作诸恶业。如频婆娑罗王，以色欲故，身入敌国，在婬女阿梵波罗房中；优填王以色染故，截五百仙人手足；如此等种种过罪。

二、诃声欲者，所谓：箜篌筝笛、丝竹金石音乐之声；及男女歌咏讚诵等声；能令凡夫闻即染着，起诸恶业。如五百仙人雪山住，闻甄陀罗女歌声，即失禅定，心醉狂乱。如是等种种因缘，知声过罪。

三、诃香欲者，所谓：男女身香，世间饮食馨香，及一切薰香等；愚人不了香相，闻即爱着，开结使门。如一比丘在莲华池边，闻华香气，心生爱乐，池神即大诃责：「何故偷我香气？」以着香故，令诸结使卧者皆起。如是等种种因缘，知香过罪。

四、诃味欲者，所谓：苦、酸、甘、辛、咸、澹等种种饮食肴膳美味，能令凡夫心生染着，起不善业。如一沙弥染着酪味，命终之后，生在酪中，受其虫身。如是等种种因缘，知味过罪。

五、诃触欲者，男女身分柔软细滑；寒时体温，热时体凉，及诸好触。愚人无智，为之沉没，起障道业。如一角仙因触欲故，遂失神通，为婬女骑颈。如是等种种因缘，知触过罪。

如上诃欲之法，出《摩诃衍论》中说。复云：「哀哉众生！常为五欲所恼，而犹求之不已。」此五欲者，得之转剧，如火益薪，其焰转炽。五欲无乐，如狗啮枯骨。五欲增诤，如鸟竞肉。五欲烧人，如逆风执炬。五欲害人，如践毒蛇。五欲无实，如梦所得。五欲不久，假借须臾，如击石火。智者思之，亦如怨贼。世人愚惑，贪着五欲，至死不捨，后受无量苦恼。

此五欲法，与畜生同有；一切众生，常为五欲所使，名欲奴僕；坐此弊欲，沉堕三涂。我今修禅，复为障蔽，此为大贼，急当远之。如[禅经偈](https://github.com/gwsice/buddhism/blob/master/%E5%A4%A7%E4%B9%98/%E5%A4%A7%E5%AE%9D%E7%A7%AF%E7%BB%8F/078.md#sheng_si_bu_duan_jue)<sup><font color="green">只有前两个偈颂</font></sup>中说：

> &emsp;&emsp;「生死不断绝，&emsp;&emsp;贪欲嗜味故。
>
> &emsp;&emsp;养冤入丘塚，&emsp;&emsp;虚受诸辛苦。
>
> &emsp;&emsp;身臭如死尸，&emsp;&emsp;九孔流不淨。
>
> &emsp;&emsp;如厕虫乐粪，&emsp;&emsp;愚人身无异。
>
> &emsp;&emsp;智者应观身，&emsp;&emsp;不贪染世乐；
>
> &emsp;&emsp;无累无所欲，&emsp;&emsp;是名真涅槃。
>
> &emsp;&emsp;如诸佛所说，&emsp;&emsp;一心一意行，
>
> &emsp;&emsp;数息在禅定，&emsp;&emsp;是名行头陀。」

## 弃盖第三

所言弃盖者，谓五盖也。

一、弃贪欲盖。前说外五尘中生欲，今约内意根中生欲。谓：行者端坐修禅，心生欲觉，念念相续，覆盖善心，令不生长。觉已应弃。所以者何？如术婆伽，欲心内发，尚能烧身；况复心生欲火，而不烧诸善法？贪欲之人，去道甚远。所以者何？欲为种种恼乱住处。若心着欲，无由近道。如[除盖偈](https://github.com/gwsice/buddhism/blob/master/%E5%A4%A7%E4%B9%98/%E4%B8%AD%E8%A7%82%20%E8%88%AC%E8%8B%A5/%E6%A0%B9%E6%9C%AC%E4%B8%AD%E8%A7%82/%E5%A4%A7%E6%99%BA%E5%BA%A6%E8%AE%BA/17.md#chu_yu_gai_jie)<sup><font color="green">第一、六、九十颂</font></sup>说：

> &emsp;&emsp;「入道惭愧人，&emsp;&emsp;持鉢福众生，
>
> &emsp;&emsp;云何纵尘欲？&emsp;&emsp;沉没于五情。
>
> &emsp;&emsp;已捨五欲乐，&emsp;&emsp;弃之而不顾，
>
> &emsp;&emsp;如何还欲得？&emsp;&emsp;如愚自食吐。
>
> &emsp;&emsp;诸欲求时苦，&emsp;&emsp;得时多怖畏，
>
> &emsp;&emsp;失时怀热恼，&emsp;&emsp;一切无乐处。
>
> &emsp;&emsp;诸欲患如是，&emsp;&emsp;以何能捨之？
>
> &emsp;&emsp;得深禅定乐，&emsp;&emsp;即不为所欺。」

二、弃瞋恚盖。瞋是失佛法之根本，坠恶道之因缘，法乐之冤家，善心之大贼，种种恶口之府藏。是故行者于坐禅时，思惟此人现在恼我，及恼我亲，讚歎我冤；思惟过去未来亦如是，是为九恼。故生瞋恨，瞋恨故生怨；以怨心生故，便起心恼彼。如是瞋觉覆心，故名为盖。当急弃之，无令增长。如释提婆那以偈问佛：

> &emsp;&emsp;「何物杀安乐？&emsp;&emsp;何物杀无忧？
>
> &emsp;&emsp;何物毒之根？&emsp;&emsp;吞灭一切善。」

佛以偈答言：

> &emsp;&emsp;「杀瞋则安乐，&emsp;&emsp;杀瞋则无忧，
>
> &emsp;&emsp;瞋为毒之根，&emsp;&emsp;瞋灭一切善。」

如是知已，当修慈忍以灭除之，令心清淨。

三、弃睡眠盖。内心昏闇名为睡；五情闇蔽，放恣支节，委卧睡熟为眠。以是因缘，名为睡眠盖。能破今世后世实乐法心，及后世生天及涅槃乐。如是恶法，最为不善。何以故？诸馀盖情，觉故可除；睡眠如死，无所觉识；以不觉故，难可除灭。如佛诸菩萨诃睡眠弟子偈曰：

> &emsp;&emsp;「汝起勿抱臭尸卧，&emsp;&emsp;种种不淨假名人，
>
> &emsp;&emsp;如得重病箭入体。&emsp;&emsp;诸苦痛集安可眠？
>
> &emsp;&emsp;如人被缚将去杀，&emsp;&emsp;灾害垂至安可眠？
>
> &emsp;&emsp;结贼不灭害未除，&emsp;&emsp;如共毒蛇同室居，
>
> &emsp;&emsp;亦如临阵两刃间。&emsp;&emsp;尔时云何安可眠？
>
> &emsp;&emsp;眠为大闇无所见，&emsp;&emsp;日日欺诳夺人明；
>
> &emsp;&emsp;以眠覆心无所见，&emsp;&emsp;如是大失安可眠？」

如是等种种因缘，诃睡眠盖。警觉无常，减损睡眠，令无昏覆。若昏睡心重，当用禅镇杖却之。

四、弃掉悔盖。掉有三种：一者、身掉：身好游走，诸杂戏谑，坐不暂安。二者、口掉：好喜吟咏，竞诤是非，无益戏论，世间语言等。三者、心掉：心情放逸，纵意攀缘，思惟文艺，世间才技，诸恶觉观等，名为心掉。掉之为法，破出家人心。如人摄心，犹不能定，何况掉散？掉散之人，如无钩醉象，穴鼻骆驼，不可禁制。如偈说：

&emsp;&emsp;「汝已剃头着染衣，&emsp;&emsp;执持瓦鉢行乞食，

&emsp;&emsp;云何乐着戏掉法？&emsp;&emsp;放逸纵情失法利！」

既失法利，又失世乐；觉其过已，当急弃之。

悔者，悔能成盖。若掉无悔，则不成盖。何以故？掉时未在缘中故。后欲入定时，方悔前所作，忧恼覆心，故名为盖。但悔有二种：一者、因掉后生悔，如前所说。二者、如作大重罪人，常怀怖畏，悔箭入心，坚不可拔。[如偈说](https://github.com/gwsice/buddhism/blob/master/%E5%A4%A7%E4%B9%98/%E4%B8%AD%E8%A7%82%20%E8%88%AC%E8%8B%A5/%E6%A0%B9%E6%9C%AC%E4%B8%AD%E8%A7%82/%E5%A4%A7%E6%99%BA%E5%BA%A6%E8%AE%BA/17.md#bu_ying_zuo_er_zuo)：

> &emsp;&emsp;「不应作而作，&emsp;&emsp;应作而不作，
>
> &emsp;&emsp;悔恼火所烧，&emsp;&emsp;后世堕恶道。
>
> &emsp;&emsp;若人罪能悔，&emsp;&emsp;悔已莫复忧，
>
> &emsp;&emsp;如是心安乐，&emsp;&emsp;不应常念着。
>
> &emsp;&emsp;若有二种悔，&emsp;&emsp;若应作不作，
>
> &emsp;&emsp;不应作而作，&emsp;&emsp;是则愚人相。
>
> &emsp;&emsp;不以心悔故，&emsp;&emsp;不作而能作，
>
> &emsp;&emsp;诸恶事已作，&emsp;&emsp;不能令不作。」

五、弃疑盖者，以疑覆心故，于诸法中不得信心。信心无故，于佛法中空无所获。譬如有人入于宝山，若无有手，无所能取。然则疑过甚多，未必障定，今正障定。

疑者，有三种：一者、疑自。而作是念：「我诸根闇钝，罪垢深重，非其人乎？」自作此疑，定法终不得发。若欲修定，勿当自轻，以宿世善根难测故。二者、疑师。「彼人威仪相貌如是，自尚无道，何能教我？」作是疑慢，即为障定。欲除之法，如《摩诃衍论》中说：

> 「如臭皮囊中金，以贪金故，不可弃其臭囊。」

行者亦尔，师虽不清淨，亦应生佛想。三、疑法。世人多执本心，于所受法不能即信、敬心受行。若心生犹豫，即法不染心。何以故？疑障之义，[如偈中说](https://github.com/gwsice/buddhism/blob/master/%E5%A4%A7%E4%B9%98/%E4%B8%AD%E8%A7%82%20%E8%88%AC%E8%8B%A5/%E6%A0%B9%E6%9C%AC%E4%B8%AD%E8%A7%82/%E5%A4%A7%E6%99%BA%E5%BA%A6%E8%AE%BA/17.md#yi_yi_jie)：

> &emsp;&emsp;「如人在岐路，&emsp;&emsp;疑惑无所趣，
>
> &emsp;&emsp;诸法实相中，&emsp;&emsp;疑亦复如是。
>
> &emsp;&emsp;疑故不勤求，&emsp;&emsp;诸法之实相。
>
> &emsp;&emsp;见疑从痴生，&emsp;&emsp;恶中之恶者。
>
> &emsp;&emsp;善不善法中，&emsp;&emsp;生死及涅槃，
>
> &emsp;&emsp;定实真有法，&emsp;&emsp;于中莫生疑。
>
> &emsp;&emsp;汝若怀疑惑，&emsp;&emsp;死王狱吏缚，
>
> &emsp;&emsp;如师子搏鹿，&emsp;&emsp;不能得解脱。
>
> &emsp;&emsp;在世虽有疑，&emsp;&emsp;当随喜善法，
>
> &emsp;&emsp;譬如观岐道，&emsp;&emsp;利好者应逐。」

佛法之中，信为能入，若无信者，虽在佛法，终无所获。如是种种因缘，觉知疑过，当急弃之。

问曰：「不善法广，尘数无量，何故但弃五法？」

答曰：「此五盖中，即具有三毒等分，四法为根本，亦得摄八万四千诸尘劳门。一、贪欲盖，即贪毒。二、瞋恚盖，即瞋毒。三、睡眠及疑，此二法是痴毒。四、掉悔，即是等分摄。合为四分烦恼：一中有二万一千，四中合为八万四千。是故，除此五盖，即是除一切不善之法。行者如是等种种因缘，弃于五盖。譬如负债得脱，重病得差；如饥饿之人，得至丰国；如于恶贼中，得自免济，安隐无患。行者亦如是，除此五盖，其心安隐，清凉快乐。如日月以五事覆翳：烟、尘、云、雾、罗睺阿修罗手障，则不能明照。人心五盖，亦复如是。」

## 调和第四

夫行者初学坐禅，欲修十方三世佛法者，应当先发大誓愿，度脱一切众生，愿求无上佛道。其心坚固，犹如金刚，精进勇勐，不惜身命。若成就一切佛法，终不退转。然后坐中正念思惟一切诸法真实之相，所谓善、不善、无记法，内外根尘妄识一切有漏烦恼法，三界有为生死因果法，皆因心有。故《十地经》云：

> &emsp;&emsp;「三界无别有，&emsp;&emsp;唯是一心作。
>
> &emsp;&emsp;若知心无性，&emsp;&emsp;则诸法不实。」

心无染着，则一切生死业行止息。作是观已，乃应如次起行修习也。

云何名调和？今借近譬，以况斯法。如世间陶师，欲造众器，先须善巧调泥，令使不彊不懦，然后可就轮绳。亦如弹琴，前应调絃，令宽急得所，方可入弄，出诸妙曲。行者修心，亦复如是。善调五事，必使和适，则三昧易生。有所不调，多诸妨难，善根难发。

一、调食者，夫食之为法，本欲资身进道；食若过饱，则气急身满，百脉不通，令心闭塞，坐念不安；若食过少，则身羸心悬，意虑不固。此二皆非得定之道。若食秽触之物，令人心识昏迷；若食不宜之物，则动宿病，使四大违反。此为修定之初，须深慎之也。故经云：

> &emsp;&emsp;「身安则道隆，&emsp;&emsp;饮食知节量；
>
> &emsp;&emsp;常乐在空闲，&emsp;&emsp;心静乐精进；
>
> &emsp;&emsp;是名诸佛教。」

二、调睡眠者：夫眠是无明惑覆，不可纵之。若其眠寐过多，非唯废修圣法，亦复丧失功夫，而能令心闇昧，善根沉没。当觉悟无常，调伏睡眠，令神气清白，念心明淨，如是乃可栖心圣境，三昧现前。[故经云](https://github.com/gwsice/buddhism/blob/master/%E5%A4%A7%E4%B9%98/%E5%A4%A7%E8%88%AC%E6%B6%85%E6%A7%83%E7%BB%8F/%E4%BD%9B%E9%81%97%E6%95%99%E7%BB%8F/%E4%BD%9B%E5%9E%82%E8%88%AC%E6%B6%85%E6%A7%83%E7%95%A5%E8%AF%B4%E6%95%99%E8%AF%AB%E7%BB%8F.md#chu_ye_hou_ye)：

> 「初夜后夜，亦勿有废。无以睡眠因缘，令一生空过，无所得也。当念无常之火，烧诸世间，早求自度，勿睡眠也。」

三、调身，四、调息，五、调心，此三应合用，不得别说；但有初中后方法不同，是则入住出相有异也。

夫初欲入禅调身者，行人欲入三昧，调身之宜，若在定外，行住进止，动静运为，悉须详审。若所作麁犷，则气息随麁；以气麁故，则心散难录；兼复坐时烦愦，心不恬怡。身虽在定外，亦须用意逆作方便，后入禅时，须善安身得所。

初至绳床，即须先安坐处，每令安稳，久久无妨。

次当正脚，若半跏坐，以左脚置右脚上，牵来近身，令左脚指与右髀齐，右脚指与左髀齐。若欲全跏，即正右脚置左脚上。

次解宽衣带周正，不令坐时脱落。

次当安手，以左手掌置右手上，重累手相对，顿置左脚上，牵来近身，当心而安。

次当正身，先当挺动其身，并诸支节，作七八反，如似按摩法，勿令手足差异。如是已，则端直，令嵴骨勿曲勿耸。

次正头颈，令鼻与脐相对，不偏不斜，不低不昂，平面正住。

次当口吐浊气，吐气之法，开口放气，不可令麁急，以之绵绵，恣气而出，想身分中百脉不通处，放息随气而出。闭口，鼻纳清气。如是至三。若身息调和，但一亦足。

次当闭口，唇齿纔相拄着，舌向上齶。

次当闭眼，纔令断外光而已。

当端身正坐，犹如奠石；无得身首四肢切尔摇动。

是为初入禅定调身之法。举要言之：不宽、不急、是身调相。

四、初入禅调息法者，息有四种相：一、风，二、喘，三、气，四、息。前三为不调相，后一为调相。云何为风相？坐时则鼻中息出入觉有声，是风也。云何喘相？坐时息虽无声，而出入结滞不通，是喘相也。云何气相？坐时息虽无声，亦不结滞，而出入不细，是气相也。云何息相？不声不结不麁，出入绵绵，若存若亡，资神安隐，情抱悦豫，此是息相也。守风则散，守喘则结，守气则劳，守息即定。坐时有风、喘、气三相，是名不调；而用心者，复为心患，心亦难定。若欲调之，当依三法：一者、下着安心，二者、宽放身体，三者、想气遍毛孔出入通同无障。若细其心，令息微微然。息调则众患不生，其心易定。是名行者初入定时调息方法。举要言之：不澁不滑，是调息相也。

五、初入定时调心者，有三义：一、入，二、住，三、出。

初入有二义：一者、调伏乱想，不令越逸；二者、当令沉浮宽急得所。何等为沉相？若坐时心中昏暗，无所记录，头好低垂，是为沉相。尔时当繫念鼻端，令心住在缘中，无分散意，此可治沉。何等为浮相？若坐时心好飘动，身亦不安，念外异缘，此是浮相。尔时宜安心向下，繫缘脐中，制诸乱念；心即定住，则心易安静。举要言之：不沉不浮，是心调相。其定心亦有宽急之相：定心急病相者，由坐中摄心用念，因此入定，是故上向胸臆急痛；当宽放其心，想气皆流下，患自差矣。若心宽病相者，觉心志散慢，身好逶迤；或口中涎流；或时闇晦。尔时应当歛身急念，令心住缘中；身体相持，以此为治。心有澁滑之相，推之可知。是为初入定调心方法。

夫入定本是从麁入细，是以身既为麁，息居其中，心最为细静。调麁就细，令心安静，此则入定初方便也。是名初入定时调二事也。

二、住坐中调三事者，行人当于一坐之时，随时长短，十二时、或经一时，或至二三时，摄念用心，是中应须善识身息心三事调不调相。若坐时向虽调身竟，其身或宽或急，或偏或曲，或低或昂，身不端直，觉已随正，令其安隐；中无宽急，平直正住。

复次，一坐之中，身虽调和，而气不调和。不调和相者，如上所说，或风、或喘、或复气急，身中胀满，当用前法随而治之，每令息道绵绵，如有如无。

次一坐中，身息虽调，而心或浮沉宽急不定。尔时若觉，当用前法，调令中适。

此三事，的无前后，随不调者而调适之，令一坐之中，身息及心三事调适，无相乖越，和融不二。此则能除宿患，妨障不生，定道可剋。

三、出时调三事者，行人若坐禅将竟，欲出定时，应前放心异缘，开口放气，想从百脉随意而散，然后微微动身。次动肩、膊及手、头、颈。次动二足，悉令柔软。次以手遍摩诸毛孔。次摩手令煖，以揜两眼，然后开之。待身热稍歇，方可随意出入。若不尔者，坐或得住心，出既顿促，则细法未散，住在身中，令人头痛，百骨节彊，犹如风劳。于后坐中，烦躁不安。是故心欲出定，每须在意。此为出定调身、息、心方法，以从细出麁故。是名善入、住、出。如偈说：

> &emsp;&emsp;「进止有次第，&emsp;&emsp;麁细不相违；
>
> &emsp;&emsp;譬如善调马，&emsp;&emsp;欲住而欲去。」

[《法华经》](https://github.com/gwsice/buddhism/blob/master/%E5%A4%A7%E4%B9%98/%E6%B3%95%E5%8D%8E%E7%BB%8F/%E5%A6%99%E6%B3%95%E8%8E%B2%E5%8D%8E%E7%BB%8F/05.md#wu_liang_wan_yi_san_mei)云：

> 「此大众诸菩萨等，已于无量千万亿劫，为佛道故，勤行精进，善入住出无量百千万亿三昧，得大神通。久修梵行，善能次第习诸善法。」

## 方便行第五

夫修止观，须具方便法门，有其五法：

一者、欲。欲离世间一切妄想颠倒，欲得一切诸禅智慧法门故。亦名为志，亦名为愿，亦名为好，亦名为乐。是人志愿好乐一切诸深法门故，故名为欲。如佛言曰：

> 「一切善法，欲为其本。」

二者、精进。坚持禁戒，弃于五盖，初夜后夜专精不废；譬如鑽火未热，终不休息，是名精进善道法。

三者、念。念世间为欺诳可贱，念禅定为尊重可贵。若得禅定，即能具足发诸无漏智，一切神通道力，成等正觉，广度众生，是为可贵，故名为念。

四者、巧慧。筹量世间乐、禅定智慧乐，得失轻重。所以者何？世间之乐，乐少苦多，虚诳不实，是失、是轻。禅定智慧之乐，无漏、无为，寂然闲旷，永离生死，与苦长别，是得、是重。如是分别，故名巧慧。

五者、一心分明。明见世间可患可恶，善识定慧功德可尊可贵。尔时应当一心决定修行止观，心如金刚，天魔外道不能沮坏。设使空无所获，终不回易，是名一心。譬如人行，先须知道通塞之相，然后决定一心涉路而进，故说巧慧一心。经云：

> 「非智不禅，非禅不智。」

义在此也。

## 正修行第六

修止观者，有二种：一者、于坐中修，二者、历缘对境修。

一、于坐中修止观者，于四威仪中，亦乃皆得；然学道者坐为胜，故先约坐以明止观。略出五意不同：

一、对治初心麁乱修止观，所谓：行者初坐禅时，心麁乱故，应当修止以除破之。止若不破，即应修观。故云对破初心麁乱修止观。

今明修止观有二意：

一者、修止，自有三种：一者、繫缘守境止，所谓繫心鼻端脐间等处，令心不散故。经云：「繫心不放逸。亦如猿着锁。」二者、制心止，所谓随心所起即便制之，不令驰散。故经云：「此五根者，心为其主；是故汝等，当好制心。」此二种皆是事相，不须分别。三者、体真止，所谓随心所念一切诸法，悉知从因缘生，无有自性，则心不取。若心不取，则妄念心息，故名为止。如经中说云：

> &emsp;&emsp;「一切诸法中，&emsp;&emsp;因缘空无主。
>
> &emsp;&emsp;息心达本源，&emsp;&emsp;故号为沙门。」

行者于初坐禅时，随心所念一切诸法，念念不住，虽用如上体真止，而妄念不息，当反观所起之心，过去已灭，现在不住，未来未至，三际穷之，了不可得。不可得法，则无有心。若无有心，则一切法皆无。行者虽观心不住，皆无所有，而非无刹那任运觉知念起。又，观此心念，以内有六根、外有六尘，根尘相对，故有识生；根尘未对，识本无生。观生如是，观灭亦然，生灭名字，但是假立。生灭心灭，寂灭现前，了无所得，是所谓涅槃空寂之理；其心自止。[《起信论》](https://github.com/gwsice/buddhism/blob/master/%E5%A4%A7%E4%B9%98/%E7%91%9C%E4%BC%BD%E8%A1%8C/%E5%A6%82%E6%9D%A5%E8%97%8F/%E5%BF%83%E6%80%A7%E5%A6%82%E6%9D%A5%E8%97%8F/%E5%A4%A7%E4%B9%98%E8%B5%B7%E4%BF%A1%E8%AE%BA/%E5%A4%A7%E4%B9%98%E8%B5%B7%E4%BF%A1%E8%AE%BA.md#xin_ruo_chi_san)云：

> 「若心驰散，即当摄来住于正念。是正念者，当知唯心，无外境界。即复此心亦无自相，念念不可得。」

谓初心修学，未便得住；抑之令住，往往发狂。如学射法，久习方中矣。

二者、修观，有二种：一者、对治观：如不淨观对治贪欲，慈心观对治瞋恚，界分别观对治着我，数息观对治多寻思等，此不分别也。二者、正观：观诸法无相，并是因缘所生；因缘无性，即是实相。先了所观之境一切皆空，能观之心自然不起。前后之文，多谈此理，请自详之。如经偈中说：

> &emsp;&emsp;「诸法不牢固，&emsp;&emsp;常在于念中；
>
> &emsp;&emsp;已解见空者，&emsp;&emsp;一切无想念。」

二、对治心沉浮病修止观。行者于坐禅时，其心闇塞，无记瞪瞢，或时多睡，尔时应当修观照了。若于坐中其心浮动，轻躁不安，尔时应当修止止之。是则略说对治心沉浮病修止观相。但须善识药病相对用之，一一不得于对治有乖僻之失。

三、随便宜修止观。行者于坐禅时，虽为对治心沉故，修于观照，而心不明淨，亦无法利，尔时当试修止止之。若于止时，即觉身心安静，当知宜止，即应用止安心。若于坐禅时，虽为对治心浮动故修止，而心不住，亦无法利，当试修观。若于观中，即觉心神明淨，寂然安隐，当知宜观，即当用观安心。是则略说随便宜修止观相。但须善约便宜修之，则心神安隐，烦恼患息，证诸法门也。

四、对治定中细心修止观。所谓行者先用止观对破麁乱，乱心既息，即得入定。定心细故，觉身空寂，受于快乐，或利便心发，能以细心取于偏邪之理。若不知定心止息虚诳，必生贪着，若生贪着，执以为实；若知虚诳不实，即爱见二烦恼不起，是为修止。虽复修止，若心犹着爱见，结业不息，尔时应当修观，观于定中细心。若不见定中细心，即不执着定见。若不执着定见，则爱见烦恼业悉皆摧灭，是名修观。此则略说对治定中细心修止观相。分别止观方法，并同于前，但以破定见微细之失为异也。

五、为均齐定慧修止观。行者于坐禅中，因修止故，或因修观，而入禅定。虽得入定，而无观慧，是为痴定，不能断结。或观慧微少，即不能发起真慧，断诸结使，发诸法门。尔时应当修观破析，则定慧均等，能断结使，证诸法门。行者于坐禅时，因修观故，而心豁然开悟，智慧分明，而定心微少，心则动散，如风中灯，照物不了，不能出离生死，尔时应当复修于止。以修止故，则得定心，如密室中灯，则能破暗，照物分明。是则略说均齐定慧二法修止观也。行者若能如是于端身正坐之中，善用此五番修止观意，取捨不失其宜，当知是人善修佛法；能善修故，必于一生不空过也。

复次，第二、明历缘对境修止观者。端身常坐，乃为入道之胜要；而有累之身，必涉事缘。若随缘对境而不修习止观，是则修心有间绝，结业触处而起，岂得疾与佛法相应？若于一切时中，常修定慧方便，当知是人必能通达一切佛法。

云何名历缘修止观？所言缘者，谓六种缘：一、行，二、住，三、坐，四、卧，五、作作(下祖卧切)，六、言语。云何名对境修止观？所言境者，谓六尘境：一、眼对色，二、耳对声，三、鼻对香，四、舌对味，五、身对触，六、意对法。行者约此十二事中修止观故，名为历缘对境修止观也。

一、行者。若于行时，应作是念：「我今为何等事欲行？为烦恼所使，及不善无记事行，即不应行。若非烦恼所使，为善利益如法事，即应行。」云何行中修止？若于行时，即知：因于行故，则有一切烦恼善恶等法，了知行心及行中一切法，皆不可得，则妄念心息，是名修止。云何行中修观？应作是念：「由心动身，故有进趣，名之为行。因此行故，则有一切烦恼善恶等法。」即当反观行心，不见相貌。当知行者及行中一切法，毕竟空寂，是名修观。

二、住者。若于住时，应作是念：「我今为何等事欲住？若为诸烦恼及不善无记事住，即不应住。若为善利益事，即应住。」云何住中修止？若于住时，即知：因于住故，则有一切烦恼善恶等法，了知住心及住中一切法，皆不可得，则妄念心息，是名修止。云何住中修观？应作是念：「由心驻身，故名为住。因此住故，则有一切烦恼善恶等法。」则当反观住心，不见相貌。当知住者及住中一切法，毕竟空寂，是名修观。

三、坐者。若于坐时，应作是念：「我今为何等事欲坐？若为诸烦恼及不善无记事等，即不应坐。为善利益事，则应坐。」云何坐中修止？若于坐时，则当了知因于坐故，则有一切烦恼善恶等法，而无一法可得，则妄念不生，是名修止。云何坐中修观？应作是念：「由心所念，垒脚安身，因此则有一切善恶等法，故名为坐。」反观坐心，不见相貌。当知坐者及坐中一切法，毕竟空寂，是名修观。

四、卧者。于卧时，应作是念：「我今为何等事欲卧？若为不善放逸等事，则不应卧，若为调和四大故卧，则应如师子王卧。」云何卧中修止？若于寝息，则当了知：因于卧故，则有一切善恶等法，而无一法可得；则妄念不起，是名修止。云何卧中修观？应作是念：「由于劳乏，即便昏闇，放纵六情，因此则有一切烦恼善恶等法。」即当反观卧心，不见相貌。当知卧者及卧中一切法，毕竟空寂，是名修观。

五、作者。若作时，应作是念：「我今为何等事，欲如此作？若为不善无记等事，即不应作。若为善利益事，即应作。」云何名作中修止？若于作时，即当了知：因于作故，则有一切善恶等法，而无一法可得，则妄念不起，是名修止。云何名作时修观？应作是念：「由心运于身手，造作诸事，因此则有一切善恶等法，故名为作。」反观作心，不见相貌。当知作者及作中一切法，毕竟空寂，是名修观。

六、语者。若于语时，应作是念：「我今为何等事欲语？若随诸烦恼，为论说不善无记等事而语，即不应语。若为善利益事，即应语。」云何名语中修止？若于语时，即知因此语故，则有一切烦恼善恶等法，了知语心及语中一切烦恼善不善法，皆不可得，则妄念心息，是名修止。云何语中修观？应作是念：「由心觉观，鼓动气息，冲于咽喉、唇、舌、齿齶，故出音声语言。因此语故，则有一切善恶等法，故名为语。」反观语心，不见相貌。当知语者及语中一切法，毕竟空寂，是名修观。

如上六义修习止观，随时相应用之；一一皆有前五番修止观意，如上所说。

次，六根门中修止观者：

一、眼见色时修止者。随见色时，如水中月，无有定实。若见顺情之色，不起贪爱；若见违情之色，不起瞋恼；若见非违非顺之色，不起无明及诸乱想，是名修止。云何名眼见色时修观？应作是念：「随有所见，即相空寂。所以者何？于彼根尘空明之中，各无所见，亦无分别，和合因缘，出生眼识，次生意识，即能分别种种诸色。因此则有一切烦恼善恶等法。」即当反观念色之心，不见相貌。当知见者及一切法，毕竟空寂，是名修观。

二、耳闻声时修止者。随所闻声，即知声如响相。若闻顺情之声，不起爱心；违情之声，不起瞋心；非违非顺之声，不起分别心；是名修止。云何闻声中修观？应作是念：「随所闻声，空无所有，但从根尘和合，生于耳识；次意识生，强起分别。因此即有一切烦恼善恶等法，故名闻声。」反观闻声之心，不见相貌。当知闻者及一切法，毕竟空寂，是名为观。

三、鼻嗅香时修止者。随所闻香，即知如焰不实，若闻顺情之香，不起着心；违情之臭，不起瞋心；非违非顺之香，不生乱念，是名修止。云何名闻香中修观？应作是念：「我今闻香，虚诳无实。所以者何？根尘合故，而生鼻识；次生意识，强取香相。因此则有一切烦恼善恶等法，故名闻香。」反观闻香之心，不见相貌。当知闻香及一切法，毕竟空寂，是名修观。

四、舌受味时修止者。随所受味，即知如于梦幻中得味。若得顺情美味，不起贪着；违情恶味，不起瞋心；非违非顺之味，不起分别意想，是名修止。云何名舌受味时修观？应作是念：「今所受味，实不可得。所以者何？内外六味，性无分别。因内舌根和合，则舌识生。次生意识，强取味相。因此则有一切烦恼善恶等法。」反观缘味之识，不见相貌。当知受味者及一切法，毕竟空寂，是名修观。

五、身受触时修止者。随所觉触，即知如影，幻化不实。若受顺情乐触，不起贪着；若受违情苦触，不起瞋恼；受非违非顺之触，不起忆想分别，是名修止。云何身受触时修观？应作是念：「轻重、冷煖、澁滑等法，名之为触；头等六分，名之为身。触性虚假，身亦不实；和合因缘，即生身识。次生意识，忆想分别苦乐等相，故名受触。」反观缘触之心，不见相貌。当知受触者及一切法，毕竟空寂，是名修观。

六、意知法中修止观相，如初坐中已明讫。

自上依六根修止观相，随所意用而用之，一一具上五番之意，是中已广分别，今不重辨。

行者若能于行住坐卧见闻觉知等一切处中修止观者，当知是人真修摩诃衍道。如《大品经》云：

> 「佛告须菩提：『若菩萨行时知行、坐时知坐，乃至服僧伽梨，视眴一心，出入禅定，当知是人名菩萨摩诃衍。』」

复次，若人能如是一切处中修行大乘，是人则于世间最胜、最上、无与等者。释论偈中说：

> &emsp;&emsp;「闲坐林树间，&emsp;&emsp;寂然灭诸恶，
>
> &emsp;&emsp;憺怕得一心，&emsp;&emsp;斯乐非天乐。
>
> &emsp;&emsp;人求世间利，&emsp;&emsp;名衣好床褥，
>
> &emsp;&emsp;斯乐非安隐，&emsp;&emsp;求利无厌足。
>
> &emsp;&emsp;衲衣在空闲，&emsp;&emsp;动止心常一，
>
> &emsp;&emsp;自以智慧明，&emsp;&emsp;观诸法实相；
>
> &emsp;&emsp;种种诸法中，&emsp;&emsp;皆以等观入，
>
> &emsp;&emsp;解慧心寂然，&emsp;&emsp;三界无伦匹。」