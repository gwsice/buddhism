## 善根发第七

行者若能如是从假入空观中善修止观者，则于坐中身心明淨，尔时当有种种善根开发，应须识知。

今略明善根发相，有二种不同：

一、外善根发相。所谓：布施、持戒、孝顺父母尊长，供养三宝，及诸听学等善根开发。此是外事，若非正修，与魔境相滥，今不分别。

二、内善根发相。所谓诸禅定法门善根开发有三种意：

第一、明善根发相。有五种不同：

一、息道善根发相。行者善修止观故，身心调适，妄念止息。因是自觉其心渐渐入定，发于欲界及未到地等定，身心泯然空寂，定心安隐。于此定中，都不见有身心相貌。于后或经一坐、二坐，乃至一日、二日，一月、二月，将息不得，不退不失。即于定中，忽觉身心运动，八触而发者，所谓觉身痛、痒、冷、煖、轻、重、澁、滑等。当触发时，身心安定，虚微悦豫，快乐清淨，不可为喻，是为知息道根本禅定善根发相。行者或于欲界未到地中，忽然觉息出入长短，遍身毛孔皆悉虚疎，即以心眼见身内三十六物，犹如开仓见诸麻豆等，心大惊喜，寂静安快，是为随息特胜善根发相。

二、不淨观善根发相。行者若于欲界未到地定，于此定中，身心虚寂，忽然见他男女身死，死已膖胀，烂坏，虫脓流出；见白骨狼藉，其心悲喜，厌患所爱，此为九想善根发相。或于静定之中，忽然见内身不淨，外身膖胀狼藉，自身白骨从头至足节节相拄，见是事已，定心安隐，惊悟无常，厌患五欲，不着我人，此是背捨善根发相。或于定心中，见于内身及外身，一切飞禽走兽，衣服饮食，屋舍山林，皆悉不淨，此为大不淨善根发相。

三、慈心善根发相。行者因修止观故，若得欲界未到地定，于此定中，忽然发心慈念众生，或缘亲人得乐之相，即发深定，内心悦乐清淨，不可为喻。中人、怨人，乃至十方五道众生，亦复如是。从禅定起，其心悦乐，随所见人，颜色常和，是为慈心善根发相。悲、喜、捨心发相，类此可知也。

四、因缘观善根发相。行者因修止观故，若得欲界未到地，身心静定，忽然觉悟心生，推寻三世无明、行等诸因缘中，不见人我，即离断常，破诸执见，得定安隐，解慧开发，心生法喜，不念世间之事，乃至五阴、十二处、十八界中分别亦如是，是为因缘观善根发相。

五、念佛善根发相。行者因修止观故，若得欲界未到地定，身心空寂，忽然忆念诸佛功德相好不可思议，所有十力、无畏、不共、三昧、解脱等法不可思议，神通变化、无碍说法、广利众生、不可思议；如是等无量功德不可思议。作是念时，即发爱敬心生，三昧开发，身心快乐，清淨安隐，无诸恶相，从禅定起，身体轻利，自觉功德巍巍，人所爱敬，是为念佛三昧善根发相。

复次，行者因修止观故，若得身心澄淨，或发无常、苦、空、无我、不淨、世间可厌、食不淨相、死离尽想，念佛、法、僧、戒、捨、天，念处、正勤、如意、根、力、觉、道、空、无相、无作，六度诸波罗蜜，神通变化等，一切法门发相，是中应广分别。故经云：

> 「制心一处，无事不办。」

二、分别真伪者，有二：

一者、辨邪伪禅发相。行者若发如上诸禅时，随因所发之法，或身搔动，或时身重如物镇压，或时身轻欲飞，或时如缚，或时逶迤垂熟，或时煎寒，或时壮热，或见种种诸异境界，或时其心闇蔽，或时起诸恶觉，或时念外散乱诸杂善事，或时欢喜躁动，或时忧愁悲思，或时恶触身毛惊竪，或时大乐昏醉；如是种种邪法，与禅俱发，名为邪伪。此之邪定，若人爱着，即与九十五种鬼神法相应，多好失心颠狂；或时诸鬼神等，知人念着其法，即加势力，令发诸邪定邪智，辩才神通，惑动世人。凡愚见者，谓得道果，皆悉信伏，而其内心颠倒，专行鬼法，惑乱世间。是人命终，永不值佛，还堕鬼神道中。若坐时多行恶法，即堕地狱。行者修止观时，若证如是等禅，有此诸邪伪相，当即却之。云何却之？若知虚诳，正心不受不着，即当谢灭。应用正观破之，即当灭矣。

二者、辨真正禅发相。行者若于坐中发诸禅时，无有如上所说诸邪法等，随一一禅发时，即觉与定相应，空明清淨，内心喜悦；憺然快乐，无有覆盖；善心开发，信敬增长；智鉴分明，身心柔软；微妙虚寂，厌患世间；无为无欲，出入自在；是为正禅发相。譬如与恶人共事，恒相触恼；若与善人共事，久见其美。分别邪正二种禅发之相，亦复如是。

三、明用止观长养诸善根者。若于坐中诸善根发时，应用止观二法修令增进。若宜用止、则以止修之；若宜用观，则以观修之。具如前说略示大意矣。

## 觉知魔事第八

梵音魔罗，秦言杀者，夺行人功德之财，杀行人智慧之命，是故名之为恶。魔事者，如佛以功德智慧度脱众生入涅槃为事，魔常以破坏众生善根令流转生死为事。若能安心正道，是故道高方知魔盛。仍须善识魔事，但有四种：一、烦恼魔，二、阴入界魔，三、死魔，四、鬼神魔。三种皆是世间之常事，及随人自心所生，当须自心正除遣之，今不分别。鬼神魔相，此事须知，今当略说。

鬼神魔有三种：

一者、精魅。十二时兽，变化作种种形色，或作少女、老宿之形，乃至可畏身等非一，恼惑行人。此诸精魅，欲恼行人，各当其时而来，善须别识。若于寅时来者，必是虎兽等；若于卯时来者，必是兔、鹿等；若于辰时来者，必是龙、鼈等；若于巳时来者，必是蛇、蟒等；若于午时来者，必是马、驴、驼等；若于未时来者，必是羊等；若于申时来者，必是猿猴等；若于酉时来者，必是鷄、乌等；若于戌时来者，必是狗、狼等；若于亥时来者，必是猪等；子时来者，必是鼠等；丑时来者，必是牛等。行者若见常用此时来，即知其兽精，说其名字诃责，即当谢灭。

二者、堆剔鬼。亦作种种恼触行人--或如虫蝎缘人头面，鑽刺熠熠；或击枥人两腋下；或乍抱持于人；或言说音声喧閙；及作诸兽之形--异相非一，来恼行人。应即觉知，一心闭目，阴而骂之，作是言：「我今识汝，汝是阎浮提中食火臭香偷腊吉支、邪见、喜破戒种；我今持戒，终不畏汝！」若出家人，应诵戒本；若在家人，应诵三归五戒等。鬼便却行，匍匐而去。如是若作种种留难恼人相貌，及馀断除之法，并如禅经中广说。

三者、魔恼。是魔多化作三种五尘境界相来破善心：一、作违情事，则可畏五尘令人恐惧。二、作顺情事，则可爱五尘令人心着。三、非违非顺事，则平等五尘动乱行者。是故魔名杀者；亦名华箭；亦名五箭，射人五情故。名色中作种种境界，惑乱行人。作顺情境者，或作父母兄弟、诸佛形像、端正男女可爱之境，令人心着。作违情境界者，或作虎狼师子罗刹之形，种种可畏之像，来怖行人。作非违非顺境者，则平常之事，动乱人心，令失禅定，故名为魔。或作种种好恶之音声，作种种香臭之气，作种种好恶之味，作种种苦乐境界来触人身，皆是魔事。其相众多，今不具说。举要言之：若作种种五尘，恼乱于人，令失善法，起诸烦恼，皆是魔军。以能破坏平等佛法，令起贪欲、忧愁、瞋恚、睡眠等诸障道法。如[经偈](https://github.com/gwsice/buddhism/blob/master/%E5%A4%A7%E4%B9%98/%E4%B8%AD%E8%A7%82%20%E8%88%AC%E8%8B%A5/%E6%A0%B9%E6%9C%AC%E4%B8%AD%E8%A7%82/%E5%A4%A7%E6%99%BA%E5%BA%A6%E8%AE%BA/15.md#mo_nei_jun)中说：

> &emsp;&emsp;「欲是汝初军，&emsp;&emsp;忧愁为第二，
>
> &emsp;&emsp;飢渴第三军，&emsp;&emsp;渴爱为第四，
>
> &emsp;&emsp;睡眠第五军，&emsp;&emsp;怖畏为第六，
>
> &emsp;&emsp;疑悔第七军，&emsp;&emsp;瞋恚为第八，
>
> &emsp;&emsp;利养虚称九，&emsp;&emsp;自高慢人十，
>
> &emsp;&emsp;如是等众军，&emsp;&emsp;压没出家人。
>
> &emsp;&emsp;我以禅智力，&emsp;&emsp;破汝此诸军；
>
> &emsp;&emsp;得成佛道已，&emsp;&emsp;度脱一切人。」

行者既觉知魔事，即当却之。却法有二：一者、修止却之。凡见一切外诸恶魔境，悉知虚诳，不忧不怖，亦不取不捨，妄计分别。息心寂然，彼自当灭。二者、修观却之。若见如上所说种种魔境，用止不去，即当反观能见之心，不见处所，彼何所恼？如是观时，寻当灭谢。若迟迟不去，但当正心，勿生惧想，不惜躯命，正念不动。知魔界如即佛界如，若魔界如、佛界如，一如无二如。如是了知，则魔界无所捨，佛界无所取，佛法自当现前，魔境自然消灭。

复次，若见魔境不谢，不须生忧；若见灭谢，亦勿生喜。所以者何？未曾见有人坐禅见魔化作虎狼来食人，亦未曾见魔化作男女来为夫妇。当其幻化，愚人不了，心生惊怖及起贪着，因是心乱，失定发狂，自致其患，皆是行人无智受患，非魔所为。若诸魔境恼乱行人，或经年月不去，但当端心正念坚固，不惜身命，莫怀忧惧，当诵大乘方等诸经治魔呪，默念诵之。存念三宝。若出禅定，亦当诵呪自防，忏悔惭愧，及诵波罗提木叉。邪不干正，久久自灭。魔事众多，说不可尽，善须识之。

是故，初心行人，必须亲近善知识，为有如此等难事，是魔入人心，能令行者心神狂乱，或喜、或忧，因是成患致死。或时令得诸邪禅定智慧神通陀罗尼，说法教化，人皆信伏，后即坏人出世善事，及破坏正法。如是等，诸异非一，说不可尽。今略示其要，为令行人于坐禅中，不妄受诸境界。取要言之：若欲遣邪归正，当观诸法实相，善修止观，无邪不破。故释论云：

> 「除诸法实相，其馀一切皆是魔事。」

如[偈中](https://github.com/gwsice/buddhism/blob/master/%E5%A4%A7%E4%B9%98/%E4%B8%AD%E8%A7%82%20%E8%88%AC%E8%8B%A5/%E6%A0%B9%E6%9C%AC%E4%B8%AD%E8%A7%82/%E5%A4%A7%E6%99%BA%E5%BA%A6%E8%AE%BA/20.md#ruo_fen_bie_yi_xiang)说：

> &emsp;&emsp;「若分别忆想，&emsp;&emsp;即是魔罗网。
>
> &emsp;&emsp;不动不分别，&emsp;&emsp;是则为法印。」

## 治病第九

行者安心修道，或四大有病，因今用观，心息鼓击，发动本病；或时不能善调适身心息三事，内外有所违犯，故有病患。夫坐禅之法，若能善用心者，则四百四病自然除差；若用心失所，则四百四病因之发生。是故若自行化他，应当善识病源，善知坐中内心治病方法。一旦动病，非唯行道有障，则大命虑失。

今明治病法中有二意：一、明病发相，二、明治病方法。

一、明病发相者。病发虽复多途，略出不过二种：一者、四大增损病相。若地大增者，则肿结沉重，身体枯瘠，如是等百一患生。若水大增者，则痰阴胀满，食饮不消，腹痛下痢等百一患生。若火大增者，即煎寒壮热，支节皆痛，口气，大小便利不通等百一患生。若风大增者，则身体虚悬，战掉疼痛，肺闷胀急，呕逆气急，如是等百一患生。故经云：

> 「一大不调，百一病起。四大不调，四百四病一时俱动。」

四大病发，各有相貌，当于坐时及梦中察之。

二者、五藏生患之相。从心生患者，身体寒热，及头痛口燥等，心主口故。从肺生患者，身体胀满，四支烦疼，心闷鼻塞等，肺主鼻故。从肝生患者，多无喜心，忧愁不乐，悲思瞋恚，头痛眼闇昏闷等，肝主眼故。从脾生患者，身体面上，游风遍身，[病-丙+习]痒疼痛，饮食失味等，脾主舌故。从肾生患者，咽喉曀塞腹胀耳聋等，肾主耳故。五藏生病众多，各有其相，当于坐时及梦中察之可知。

如是四大五藏病患，因起非一，病相众多，不可具说。行者若欲修止观法门，脱有患生，应当善知因起。此二种病，通因内外发动。若外伤寒冷风热，饮食不消，而病从二处发者，当知因外发动。若由用心不调，观行违僻，或因定法发时，不知取与，而致此二处患生，此因内发病相。

复次，有三种得病因缘不同：一者、四大五藏增损得病，如前说。二者、鬼神所作得病。三者、业报得病。如是等病，初得即治，甚易得差。若经久则病成，身羸病结，治之难愈。

二、明治病方法者。既深知病源起发，当作方法治之。治病之法，乃有多途，举要言之，不出止观二种方便。云何用止治病相？有师言：「但安心止在病处，即能治病。所以者何？心是一期果报之主，譬如王有所至处，群贼迸散。」次有师言：「脐下一寸名忧陀那，此云丹田。若能止心守此不散，经久，即多有所治。」有师言：「常止心足下，莫问行住寝卧，即能治病。所以者何？人以四大不调，故多诸疾患。此由心识上缘，故令四大不调。若安心在下，四大自然调适，众病除矣。」有师言：「但知诸法空无所有，不取病相，寂然止住，多有所治。所以者何？由心忆想鼓作四大，故有病生。息心和悦，众病即差。故淨名经云：『何为病本？所谓攀缘。云何断攀缘？谓心无所得。』」如是种种说，用止治病之相非一。故知善修止法，能治众病。

次明观治病者。有师言：「但观心想，用六种气治病者，即是观能治病。何等六种气？一、吹，二、呼，三、嘻，四、呵，五、嘘，六、呬。此六种息，皆于唇口之中，想心方便，转侧而作，绵微而用。颂曰：

&emsp;&emsp;「『心配属呵肾属吹，&emsp;&emsp;脾呼肺呬圣皆知，

&emsp;&emsp;肝藏热来嘘字至，&emsp;&emsp;三焦壅处但言嘻。』」

有师言：「若能善用观想，运作十二种息，能治众患。一、上息，二、下息，三、满息，四、焦息，五、增长息，六、灭坏息，七、煖息，八、冷息，九、冲息，十、持息，十一、和息，十二、补息。此十二息，皆从观想心生。今略明十二息对治之相：上息治沉重，下息治虚悬，满息治枯瘠，焦息治肿满，增长息治羸损，灭坏息治增盛，煖息治冷，冷息治热，冲息治壅塞不通，持息治战动，和息通治四大不和，补息资补四大衰。善用此息，可以遍治众患，推之可知。」有师言：「善用假想观，能治众病。如人患冷，想身中火气起，即能治冷。此如《杂阿含经》治病祕法七十二种法中广说。」有师言：「但用止观检析身中四大病不可得，心中病不可得，众病自差。」如是等种种说，用观治病，应用不同，善得其意，皆能治病。当知：止观二法，若人善得其意，则无病不治也。但今时人根机浅钝，作此观想，多不成就，世不流传。又不得于此更学气术、休粮，恐生异见。金石草木之药，与病相应，亦可服饵。若是鬼病，当用彊心加呪以助治之。若是业报病，要须修福忏悔，患则消灭。此二种治病之法，若行人善得一意，即可自行兼他，况复具足通达。若都不知，则病生无治，非唯废修正法，亦恐性命有虞，岂可自行教人？是故，欲修止观之者，必须善解内心治病方法；其法非一，得意在人，岂可传于文耳。

复次、用心坐中治病，仍须更兼具十法，无不有益。十法者：一、信，二、用，三、勤，四、常住缘中，五、别病因法，六、方便，七、久行，八、知取捨，九、持护，十、识遮障。云何为信？谓信此法必能治病。何为用？谓随时常用。何为勤？谓用之专精不息，取得差为度。何为住缘中？谓细心念念依法，而不异缘。何为别病因起？如上所说。何为方便？谓吐纳运心缘想，善巧成就，不失其宜。何为久行？谓若用之未即有益，不计日月，常习不废。何为知取捨？谓知益即勤，有损即捨之，微细转心调治。何为持护？谓善识异缘触犯。何为遮障？谓得益不向外说，未损不生疑谤。若依此十法，所治必定有効不虚者也。

## 证果第十

若行者如是修止观时，能了知一切诸法皆由心生，因缘虚假不实故空，以知空故，即不得一切诸法名字相，则体真止也。尔时上不见佛果可求，下不见众生可度，是名从假入空观，亦名二谛观，亦名慧眼，亦名一切智。若住此观，即堕声闻辟支佛地。故经云：

> 「诸声闻众等，自歎言：『我等若闻淨佛国土，教化众生，心不喜乐。所以者何？一切诸法皆悉空寂，无生无灭，无大无小，无漏无为。如是思惟，不生喜乐。』」

当知若见无为入正位者，其人终不能发三菩提心。此即定力多故，不见佛性。

若菩萨，为一切众生，成就一切佛法，不应取着无为而自寂灭，尔时应修从空入假观。则当谛观心性虽空，缘对之时，亦能出生一切诸法，犹如幻化虽无定实，亦有见闻觉知等相差别不同。行者如是观时，虽知一切诸法毕竟空寂，能于空中修种种行，如空中种树；亦能分别众生诸根性欲无量故，则说法无量；若能成就无碍辩才，则能利益六道众生；是名方便随缘止。乃是从空入假观，亦名平等观，亦名法眼，亦名道种智。住此观中，智慧力多故，虽见佛性而不明了。菩萨虽复成就此二种观，是名方便观门，非正观也。故[经云](https://github.com/gwsice/buddhism/blob/master/%E6%88%92%E5%BE%8B/%E5%A4%A7%E4%B9%98/%E8%8F%A9%E8%90%A8%E7%92%8E%E7%8F%9E%E6%9C%AC%E4%B8%9A%E7%BB%8F/1.md#er_guan_fang_bian_dao)：

> 「前二观为方便道。因是二空观，得入中道第一义观，双照二谛，心心寂灭，自然流入萨婆若海。」

若菩萨欲于一念中具足一切佛法，应修息二边分别止，行于中道正观。

云何修正观？若体知心性非真非假，息缘真假之心，名之为正。谛观心性非空非假，而不坏空假之法，若能如是照了，则于心性通达中道，圆照二谛。若能于自心见中道二谛，则见一切诸法中道二谛，亦不取中道二谛，以决定性不可得故。是名中道正观。如[《中论》](https://github.com/gwsice/buddhism/blob/master/%E5%A4%A7%E4%B9%98/%E4%B8%AD%E8%A7%82%20%E8%88%AC%E8%8B%A5/%E6%A0%B9%E6%9C%AC%E4%B8%AD%E8%A7%82/%E4%B8%AD%E8%AE%BA/%E7%AC%AC04%E5%8D%B7.md#24-18)偈中说：

> &emsp;&emsp;「因缘所生法，&emsp;&emsp;我说即是空，
>
> &emsp;&emsp;亦名为假名，&emsp;&emsp;亦名中道义。」

深寻此偈意，非惟具足分别中观之相，亦是兼明前二种方便观门旨趣。当知：中道正观，则是佛眼，一切种智。若住此观，则定慧力等，了了见佛性。安住大乘，行步平正，其疾如风，自然流入萨婆若海。行如来行，入如来室，着如来衣，坐如来座，则以如来庄严而自庄严，获得六根清淨，入佛境界。于一切法无所染着，一切佛法皆现在前，成就念佛三昧，安住首愣严定，则是普现色身三昧。普入十方佛土，教化众生。严淨一切佛刹，供养十方诸佛，受持一切诸佛法藏，具足一切诸行波罗蜜，悟入大菩萨位，则与普贤、文殊为其等侣。常住法性身中，则为诸佛称歎授记。则是庄严兜率陀天，示现降神母胎，出家，诣道场，降魔怨，成正觉，转法轮，入涅槃。于十方国土究竟一切佛事，具足真应二身。则是初发心菩萨也。《华严经》中：

> 「初发心时，便成正觉，了达诸法真实之性，所有慧身不由他悟。」

亦云：

> 「初发心菩萨，得如来一身作无量身。」

[亦云](https://github.com/gwsice/buddhism/blob/master/%E5%A4%A7%E4%B9%98/%E5%8D%8E%E4%B8%A5%E7%BB%8F/%E5%A4%A7%E6%96%B9%E5%B9%BF%E4%BD%9B%E5%8D%8E%E4%B8%A5%E7%BB%8F%E5%85%AD%E5%8D%81%E5%8D%B7/09.md#chu_fa_xin_pu_sa_ji_shi_fo)：

> 「初发心菩萨即是佛。」

[《涅槃经》](https://github.com/gwsice/buddhism/blob/master/%E5%A4%A7%E4%B9%98/%E5%A4%A7%E8%88%AC%E6%B6%85%E6%A7%83%E7%BB%8F/38.md#fa_xin_bi_jing_er_bu_bie)云：

> &emsp;&emsp;「发心毕竟二不别，&emsp;&emsp;如是二心前心难。」

《大品经》云：

> 「须菩提！有菩萨摩诃萨，从初发心，即坐道场，转正法轮，当知则是菩萨为如佛也。」

《法华经》中：

> 「龙女所献珠为证。」

如是等经，皆明初心具足一切佛法，即是《大品经》中阿字门，即是《法华经》中为令众生开佛知见，即是《涅槃经》中见佛性故住大涅槃。

已略说初心菩萨因修止观证果之相，次明后心证果之相。后心所证境界，则不可知；今推教所明，终不离止观二法。所以者何？如《法华经》云「殷勤称歎诸佛智慧」，智慧则观义，此即约观以明果也。《涅槃经》广辩百句解脱以释大涅槃者，涅槃则止义，是约止以明果也，故云「大般涅槃名常寂定」，定者，即是止义。《法华经》中虽约观明果，则摄于止，故云「乃至究竟涅槃常寂灭相，终归于空」。涅槃中虽约止明果，则摄于观，故以三德为大涅槃。此二大经，虽复文言出没不同，莫不皆约止观二门辨其究竟，并据定慧两法以明极果。行者当知：初中后果皆不可思议，故新译《金光明经》云：

> 「前际如来不可思议，中际如来种种庄严，后际如来常无破坏。」

皆约修止观二心以辨其果故。《般舟三昧经》中偈云：

> &emsp;&emsp;「诸佛从心得解脱，&emsp;&emsp;心者清淨名无垢。
>
> &emsp;&emsp;五道鲜洁不受色，&emsp;&emsp;有学此者成大道。」

誓愿所行者，须除三障五盖。如或不除，虽勤用功，终无所益。

修习止观坐禅法要(终)

## 始终心要

荆谿尊者述

夫三谛者，天然之性德也。中谛者，统一切法；真谛者，泯一切法；俗谛者，立一切法。举一即三，非前后也。含生本具，非造作之所得也。悲夫祕藏不显，盖三惑之所覆也，故无明翳乎法性，尘沙障乎化导，见思阻乎空寂。然兹三惑乃体上之虚妄也。于是大觉慈尊喟然歎曰：「真如界内绝生佛之假名，平等慧中无自他之形相。但以众生妄想不自证得，莫之能返也。」由是立乎三观，破乎三惑，证乎三智，成乎三德。空观者，破见思惑，证一切智，成般若德。假观者，破尘沙惑，证道种智，成解脱德。中观者，破无明惑，证一切种智，成法身德。然兹三惑三观三智三德，非各别也，非异时也，天然之理具诸法故。然此三谛性之自尔，迷兹三谛转成三惑。惑破藉乎三观，观成证乎三智，智成成乎三德，从因至果非渐修也。说之次第，理非次第。大纲如此，纲目可寻矣。

## 止观坐禅法要记

宋忠肃公陈瓘莹中

本自不动，何止之有？本自不蔽，何观之有？众生迷荡去本日远，动静俱失不昏即散。此二病本出生众苦，令彼离苦而获安隐，当用止观以为其药。病瘳药废医亦不立，则止观者乃假名字。即假即空言语道断，以大悲故无说而说，此《摩诃止观》之所为作也。然其文义深广汪洋无涯，譬如大海孰得其际？以大悲故复作方便，使尝一滴知百川味，使由一沤见全潮体。故于大经之外，又为此书。词简旨要读之易晓，应病之药尽在是矣。善用药者不治已病，止乎其未散，观乎其未昏，方止方观而未尝昏未尝散也。如鸟双翼、如车两轮，穷远极高无往不可及，其至也不出于此。呜呼！不知则已，知止观之可以入道者，可不勉哉。

## 天台止观统例

翰林学士守右补阙安定梁肃述

夫止观何为也？导万法之理而复于实际者也。实际者何也？性之本也。物之所以不能复者，昏与动使之然也。照昏者谓之明，驻动者谓之静；明与静，止观之体也。在因谓之止观，在果谓之智定。因谓之行，果谓之成。行者行此者也，成者证此者也。原夫圣人有以见惑足以丧志，动足以失方；于是乎止而观之，静而明之。使其动而能静，静而能明。因相待以成法，即绝待以照本。立大车以御正，乘大事而总权，消息乎不二之场，鼓舞于说三之域。至微以尽性，至颐以体神。语其近则一毫之善可通也，语其远则重玄之门可闚也。用至圆以圆之，物无偏也；用至实以实之，物无妄也。圣人举其言所以示也，广其目所以告也。优而柔之使自求之，拟而议之使自至之。此《止观》所由作也。

夫三谛者何也？一之谓也。空假中者何也？一之目也。空假者相对之义，中道者得一之名。此思议之说，非至一之旨也。至一即三、至三即一，非相含而然也，非相生而然也。非数义也，非强名也，自然之理也，言而传之者迹也。理谓之本，迹谓之末。本也者，圣人所至之地也；末也者，圣人所示之教也。由本以垂迹，则为小为大、为通为别、为顿为渐、为显为祕、为权为实、为定为不定。循迹以返本，则为一为大、为圆为实、为无住为中、为妙为第一义。是三一之蕴也。所谓空也者，通万法而为言者也。假也者，立万法而为言者也。中也者，妙万法而为言者也。破一切惑莫盛乎空，建一切法莫盛乎假，究竟一切性莫大乎中。举中则无法非中，目假则何法非假，举空则无法不空。成之谓之三德，修之谓之三观，举其要则圣人极深研几穷理尽性之说乎！昧者使明、塞者使通，通则悟，悟则至，至则常，常则尽矣。明则照，照则化，化则成，成则一矣。圣人有以弥纶万法而不差，旁礴万劫而不遗，焘载恒沙而不有，复归无物而不无，寓名之曰佛，强号之曰觉。究其旨，其解脱自在，莫大极妙之德乎！夫三观成功者如此。所谓圆顿者，非渐次、非不定，指论十章之义也。七章者，恢演始末通道之关也。五略者，举其宏纲截流之津也。十境者，发动之机，立观之谛也。十乘者，妙用所修，发行之门也。止于正观而终于见境者，义备故也。阙其馀者，非修之要也。乘者何也？载万物而运者也。十者何也？成载之事者也。知其境之妙，不行而至者，德之上也。乘一而已矣，岂藉夫九哉？九者，非他相生之说，未至者之所践也。故发心者，发无所发；安心者，安无所安；破遍者，破无所破。爰至馀乘，皆不得已而说也。至于别其义例、判为章目，推而广之不为繁，统而简之不为少，如连环不可解也，如贯珠不可杂也，如悬镜不可弇也，如通川不可遏也。义家多门，非诤论也；按经证义，非虚说也；辩四教浅深，事有源也；成一事因缘，理无遗也。噫！《止观》其救世明道之书乎！非夫圣智超绝卓尔独立，其孰能为乎？非夫聪明深达得意忘象，其孰能知乎？今之人乃专用章句文字从而释之，又何疎漏耶！或称：不思议境与不思议事皆极圣之域，等觉至人犹所未尽；若凡夫生灭心行三惑浩然，于言说之中推上妙之理，是犹醯鸡而说大鹏，夏虫之议层氷，其不可见明矣。今止观之说，文字万数广论果地，无益初学。岂如暗然自修功至自至，何必以早计为事乎？是大不然。凡所为上圣之域，岂隔阔辽敻与凡境杳绝欤？是唯一性而已，得之为悟，失之为迷；一理而已，迷而为凡，悟而为圣。迷者自隔，理不隔也；失者自失，性不失也。《止观》之作，所以离异同而究圣神，使群生正性而顺理者也。正性顺理，所以行觉路而至妙境也。不知此教者，则学何所入？功何所施？智何所发？譬如无目，昧于日月之光，行于重险之处，颠踣堕落，可胜既乎！噫！去圣久远，贤人不出，庸昏之徒含识而已。致使魔邪诡惑，诸党并炽。空有云云，为沉为穿。有胶于文句不敢动者，有流于漭浪不能住者；又太远而甘心不至者，有太近而我身即是者；有枯木而称定者，有窍号而称慧者；有奔走非道而言权者，有假于鬼而言通者；有放心而言广者，有罕言而为密者；有齿舌潜传为口诀者。凡此之类，自立为祖、继祖为家，反经非圣，昧者不觉。仲尼有言：「道之不明也，我知之矣。」由物累也。悲夫！

隋开皇十八年，智者大师去世，至皇朝建中垂二百载，以斯文相传凡五家师：其始曰灌顶，其次曰晋云威，又其次曰东阳小威，又其次曰左溪朗公，其五曰荆溪然公。顶于同门中慧解第一，能奉师训集成此书，盖不以文辞为本故也，或失则烦，或得则野。当二威之际缄授而已，其道不行。天宝中左溪始弘解说，而知者盖寡。荆溪广以传记数十万言，网罗遗法，勤矣备矣。荆溪灭后，知其说者适三四人。古人云：「生而知之者上，学而知之者次，困而学之又其次。」夫生而知之者，盖性德者也；学而知之者，天机深者也；若嗜欲深、耳目塞，虽学而不知，斯为下矣。今夫学者，内病于蔽，外役于烦，没世不能通其文，数年不能得其益。则业文为之屡校，梏足也；棼句为之簸糠，眯目也。以不能谕之师，教不领之弟子，《止观》所以未光大于时也。予常戚戚于是，整其宏纲、撮其机要，其理之所存，教之所急，或易置之、或引伸之；其义之迂、其辞之鄙，或薙除之、或润色之。大凡浮疎之患十愈其九，广略之宜三存其一。是祛鄙滞道蒙童，贻诸他人则吾岂敢！若同见同行且不以止观罪我，亦无隐乎尔。建中上元甲子首事，笔削三岁。岁在析木之津，功毕云尔。