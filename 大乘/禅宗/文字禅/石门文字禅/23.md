## 石门文字禅巻二十三

### 五宗纲要㫖诀序

传曰人能自重然后可与言学余以谓自重者必其天资才全而识远何以知之张子房三世相韩韩为秦所灭时年二十许弟死不葬袖鐡椎击始皇悞中副车走匿下邳乃能跪履于父老及佐高帝定天下汉业已成粃糠王侯掉头不顾思与赤松子游韩信㣲时自藏于怯淮隂少年易之使出跨下一市大笑而色不怍及为高帝大将一军尽惊而气不矜谈笑而破赵名震天下得亡虏而师事之子房勇击始皇而谦辞封爵韩信智出跨下而明师亡虏非材全者能自重如是乎邴原诣孙崧学崧以书相分原得书不读曰夫学者以智髙者通书何为哉藏书于家游学四方学成以书还崧解不传书之意崧服其敏徐旷学于太学时沈重讲授门弟子常千人旷所质问数日辤去或问其故曰先生所讲纸上语耳若奥境彼所未见尚何观重知之惮其能根矩智识粹美不在糟粕文逺巧妙非止凖绳非识逺者能自重如是乎吾故曰必因其天资也夫刻志功业倾心名节者世间之学耳若离三界出五有者非梦幻功业戏剧名节可尽而天资无张韩邴徐之英余窃忧之诸佛三昧谓之甚微细智粗浮心识其能至哉菩萨行海谓之旋陀罗尼门鄙陋志操其能入哉学者之才如蓬芒之微而所授之道如万钧之重虽至愚知其不可然犹纷然不知愧可笑也为弟子者心非其师而貌敬之为师者实鄙弟子而喜授以法上以数相覊縻下以谄相欺诳慢侮法道甚于儿戏呜呼昔清辨菩萨以芥子击修罗窟而隐候龙华道成乃问未决之事谓今弥勒未具徧知也辨之求师何其难也达摩达恨师子尊者不令嗣祖渡溪见女子浣露其足念曰此胫乃尔白晳耶师子忽至曰今日之心可嗣祖乎师子之求弟子何其审也大法寝逺名存实亡其势则然盖尝中夜起喟为之涕零余少游方所歴丛林几半天下而师友之间通踈粹美者尚多见至精深宗教者亦已少矣又三十年还自海外罪废之馀丛林顿衰所谓通踈粹美者又少况精深宗教者乎百丈法度更革略尽辄波及纲宗之语言如云门纲宗偈曰康氏圆形滞不明魔深虚丧击寒冰凤翥已飞霄汉去晋锋八博拟何凭云门非茍然作也而昧者无地寄其意识辄易以循其私曰晋锋八法审如易者之意则康氏圆形魔深虚丧又何义哉洞山渡水见影偈曰切忌从他觅迢迢与我踈吾今独自往处处得逢渠渠今正是我我今不是渠应须与麽㑹方始契如如其言契如如但一文殊无二文殊故曰渠今正是我我今不自渠旨甚明白而昩者易之曰渠今不是我我今不是渠遂令血脉断絶岂曹洞旨趣乎仰山临终付法偈曰一二二三子平目复仰视两口无一舌即是吾宗旨两口无一舌沩山之牛一身两号之意而昩者易之曰两口一无舌审如易者之言则是共功时功尚何论哉临济付法偈曰沿流不止问如何真照无边说似他离相离名人不禀吹毛用了急须磨吹毛劔也用即磨之意不欲犯锋耳而昩者易之急还磨旨趣安在哉而以之不疑可谓陋哉独法眼未遭更易行恐不免耳昔阿难闻诵佛偈曰若人生百岁不识水潦鹤未若生一日而得决了知谓曰吾从佛所闻异于是应曰不善诸佛机非水潦鹤也诵者告其师师应曰阿难耄矣所记错谬夫诸佛机乆而尚为水潦鹤岂渠今正是我我今不是渠不作梁武喧争之语晋锋八博不作右军草书乎因编五宗机缘以授学者使传诵焉

### 华严同缘序

余闻一切衆生识种皆具十法界性谓佛菩萨缘觉声闻四圣天人傍生饿鬼地狱阿修罗六凡是十种性本无性随所熏起任运成就有人于此为诸人等谈无上道解脱知见一切衆生皆证圆觉则识性熏发佛种如是乃至为诸人等谈不义语毁谤三宝一切障道之法则识性熏发恶道种是故如来世尊毎谓衆曰善男子善知识者是汝等最大因缘能令汝軰明见佛性离苦成道事彼知识不惜身命又菩萨愿力愿与衆生为不请友其所立誓惟欲衆生悟心成佛然诸衆生自弃自贱贪恋生死飘流诸趣不能逢遇善知识善友如万顷波寻一瓦砾今惠臻道人欲以是毗卢藏微尘章句不思议妙义结万人同观看其设心欲熏发一切衆生佛乗之种是其愿力为不请友而我大衆同得值遇譬如盲龟值浮木孔当生难遭之想起增上善心使易成就竢其毕作为卵塔书万人名各藏于塔中虚空可殒而此愿力如烁迦罗惟愿刹刹尘尘证明我说呜呼六道以忧畏饥饿之火所逼烧尚不闻有佛安得闻经哉唯人道一切成就既已见佛又复闻经而不请友曲折诱导更复惰慢作跛驴心是眞自弃凡我见前法界性侣幸同进道惠臻道行高洁而饱丛林受持愿力久矣成熟是故今同普告大衆是日已过命亦随减唯加鞭此道是眞知恩政和五年二月十九日书

### 洪州大宁寛和尚语录序

但识纲宗本无寔法又曰若以寔法与人土亦难消岩头说法指人甚要而语不烦亦何尝钩章棘句险设诈隐务为𤣥妙哉故其得友如雪峯有子如罗山于生死之际如洞视户庭未尝留情近世丛林失其渊源以有思惟心争求寔法唯其以是为宗也故高则妄见胜妙之境下则波为世谛流布而纲宗䘮矣余犹及见前軰能言老黄龙同时所游从有若杨歧㑹翠岩眞大宁寛皆一时号明眼而㑹与眞所得法子照映江左语言布寰宇独寛公少见机缘有石门宗杲上人抗志慕古俊辩不羣徧游诸方得此录读之而喜曰虽无老成尚有典刑也其可使后学不闻乎即唱衣鉢从余求序其所以命工刻之呜呼杲之嗜好可谓与世背驰彼方尊事大名誉者传授其语而杲独取百年物故老僧之语欲以夸学者不亦迃乎虽然㑹有赏音者耳

### 临平妙湛慧禅师语录序

传曰虽无老成尚有典刑典刑且次之则老成盖前人所甚贵也又曰恶夫碔砆之乱玉则似之而非者又其所甚疾也贵老成疾似之而非者一人之情千万人之情是也近世禅学者之弊如碔砆之乱玉枝词蔓说似辩博钩章棘句似迅机茍认意识似至要懒惰自放似了逹始于二浙炽于江淮而馀波末流滔滔汩汩于京洛荆楚之间风俗为之一变识者忧之俄有丛林老成者崭然出于东呉说法于钱塘诸方衲子愿见争先川输云委于座下法席之盛无愧圆照大通于是天子闻其名驿召至京师住大相国寺智海禅院是谓妙湛禅师慧公未尝贬剥而诸方屈伏不动声气而万僧譲雄彼似之而非者不攻而自破如郭中令之单骑见虏孔北海之高气讋魏以其荷负大法故称法窟龙象以其搏噬邪解故称宗门爪牙也余与禅师游旧且少相好不见之二十年宣和三年十月初吉有仲怀禅者过余湘上出其示徒语为示昔莲花为聪道者作礼曰云门儿孙犹在余则以手加额望临平呼曰岂雪窦显公复为吴人说法乎何其似之多也

### 僧宝传序

曹溪之道至南岳石头江西马祖而分为两宗云门曹洞法眼皆宗于石头临济潙仰皆宗于马祖天下丛林号为五家宗派嘉佑中逹观昙颖禅师尝为五家传略其世系入道之缘临终明验之効但载其机缘语句而已夫听言之道以事观既载其语言则当兼记其行事因博采别传遗编参以耆年宿衲之论増补之又自嘉佑至政和之初云门临济两宗之裔卓然冠映诸方者特为之传依仿史传各为赞辞綂八十有一人分为三十巻书成于湘西之南台宣和五年正月八日伏遇判府安抚大学降贵令辰缮写呈献仰祝台算许旌阳白日仙去天诏书曰赦汝不事先祖之罪佳汝施药呪水之功夫施药呪水期于活人者也活人而能致飞仙况寿考乎余观安抚大学其牧民临政皆得佛法之至要和而为生威而为杀生杀皆以活人为本尝生浏阳囚徒十有二人于死中佛法之见于和者也戮一贺文而亿万生齿安堵佛法之见于威者也其妙用活人之功较之旌阳殆相万矣惟其得法之渊源实出于圆照本禅师而不可诬也故余特以禅书为献伏冀燕间之暇少赐披览岂胜幸甚

### 嘉佑序

禅师讳契嵩字仲灵藤州人也少从洞山聪禅师游出世湖山乃嗣其法其道微妙而末法学者器近而不能晓悟而公亦不肯少低其韵以俯循其机因叹曰吾安能圆凿以就方枘哉闻之圣贤所为得志则行其道否则言而已言之行由是为万世法使天下学者识度修明逺邪林而游正涂则奚必目击而受之谓已之出邪即闭关著书以攻正祖宗所以来之之□为十二巻又别定祖图书成擕之京师因内翰王公素献之仁宗皇帝又为书先焉上读至吕固为道不为名为法不为身叹爱其诚旌以明敎大师赐其书入藏书既送中书时魏国韩公琦览之以示欧阳文忠公公方以文章自任以师表天下又以护宗不喜吾道见其文谓魏公曰不意僧中有此郎邪黎明当一识之公同往见文忠与语终日遂大喜由是公名振海内遂买舟东下居永安精舍而归老焉公虽于古今内外之书无所不读至于安危治乱之略当世同人少见其比而痛以律自律其身其学端诚为归宿之地而慕梁惠约之为人以其学校其所为未见少差其考正命分于贤圣出处之际尤为详正观学者循竒巧而不知本也乃作坛经赞亡孝背义又循养其欲也乃作孝篇十二章士大夫不顾名实多是已非他乃作辅敎编学者茍合自轻不贵尚以修德也乃题远公影堂记其所慕也乃作茨堂序因风俗山川之胜欲以抛掷其才力以收景趣乃作武林志至于长诗赞而已殆所谓太山之一毫芒耳公终于湖山而火化不坏者六物天下闻其风者为之首东长想呜呼一匹夫云行鸟飞天地之间视万乗之尊其天地之远也顾巨公贵人云泥之异也而一旦以其所为之书献天子为之动容天下靡然向其风而卒能酬其志岂非其所自信修诚之效欤后之学者读其书必有掩巻而三叹者也元符元年中秋日高安某序

### 陈尊宿影堂序

陈尊宿者断际禅师之高弟也尝庵于高安之米山以母老于睦遂归编蒲屦售以为养故人谓之陈睦州临济至黄檗衆未有知之者而公独先知之尝指似断际曰大黄之门必此儿也云门秘传于公人所知之而公更使谒雪峯曰当嗣之不然吾道终不振矣云门临济能不忘其言故宗一代天下古今依此以扬声其德泽方进未艾也夫二子方其匿耀也其施为未有以异于人而卒不能逃公之言何也古之人笃闻其信已故其处心也公惟其公是以自知之审而知人之详也今之世虽有通人远才不小同已则横议疾之不掩则谤之而已通人远才固自负而群小又工于为谤冝乎其赘隅于世也而庸下之徒能阿其所好故争厚恩之环目迟以为嗣庸下者固欲显于人而好名者素快同于已宜乎其丰隆于时也吾行四方有年矣见此种人何限而恬然不知怪世衰道微一至于此使其闻公之风见公之像其何以施眉目耶呜呼期临济必大黄檗之门而其嗣方大盛知人之详也祝云门嗣雪峯庶未其诘自知之审也传曰知人则哲自知则明吾于睦州公见之矣公之影堂在高安南之四十里所谓米山者也

### 昭黙禅师序

16 	李北海以字画之工而世多法其书北海笑曰学我者拙似我者死当时之人不知其言有味余滋爱之盖学者所贵贵其知意而已至于踪迹绳墨非善学者也岂特世间之法为然出世间法亦然黄檗运公师事百丈大智禅师而迅机大用毎凌压之百丈固尝叹曰见与师齐减师半德见过于师方堪传授𤣥沙备师从雪峯眞觉禅师最久备遂为谈根门无功幻生幻生法门其论皆揭佛祖之奥雪峯亦尝抚其背曰岂意衰暮闻此妙法汝再来人也吾所不及然雪峯百丈之道益尊而黄檗𤣥沙得为的嗣初未尝印脱其语言顺味其机因以欺流俗此道寂寥久矣乃今于黄龙清禅师见之公为晦堂老人侍者而名声已閙闻丛林其超情独脱之论无师自然之智当机宻用人不敢触其锋虽晦堂唯知加敬而已双井徐禧德占黄庭坚鲁直此两翁世所谓人中龙也往来山中与公语未尝不屈折咨嗟以为不及以故天下士大夫悦慕愿见想望风采公名惟清自号灵源叟世为洪州武宁陈氏子童子时诵书日数千言伊吾上口有异比丘过书肆见之引其手熟视大惊劝其父母使出家公即忻然徃依高居某为师几何为僧受具足戒即起游方初谒法安禅师欲倾心受法法安曰子他日洗光佛日照耀末运苦海法船也一壑岂能畜汝行矣无自滞公因徧厯诸方晩归晦堂久之初开法于舒州之太平衲子雷动云合而至未尝谨规矩而人人自肃江淮丛林号称第一洪州转运使王公桓迎公归黄龙欲以继晦堂老人未几晦堂化去公亦移病乃居昭黙堂宴坐一室頽然人莫能亲踈之然见之者皆各得其欢心至于授法钳椎鍜炼则学者如于莵视水车然莫知罅隙其提唱议论初不许学者传录有得其片言只句者甚于获夜光照乗然余于公为法门昆弟气宇英特愼许可独首肯余可以荷担大法顷于山中日有异闻尝曰今之学者多不脱生死者正坐偷心不死耳然非学者过也如汉高帝诏韩信以杀之信虽死而其心果死乎今之宗师为人多类此古之道人于生死之际游戏自在者已死却偷心耳如侯景兵至建邺武帝御大殿见之神色不变輭语抚慰而侯景汗下不敢仰视退谓人曰萧公天威逼人吾不可以再见也侯景固未尝死而其心已灭絶无馀矣古之宗师为人多类此吾观今诸方说法者钩章棘句烂然骇人正如赵昌画花写生逼眞世传为宝然终非眞花耳其应机引物以晓人皆类此大观三年秋余以𢎞法婴难越明年春病卧狱中公之的子德逢上人以书抵余曰昭黙病遂有书付禅师使人不能候而去余矍然而起坐念公平生竒德美行恐即死后世莫得以闻故为䟽其略以授逢使往谒道乡居士求文刻石于山中以传信后世云大观四年正月二十五日石门某序

### 濳庵禅师序

法道东来授受之际必因师弟子之贤茍非其人道不虚行如云起而龙随鹤鸣而子和其周旋之久机缘之著而特以侍者称者如鸟窠之有㑹通南阳有应眞赵州有文远南院有守廓慈明有海善翠岩有慕喆而黄龙有公公讳清凉洪州新建邓氏子世力田幼超卓短小精悍去依洪崖法智为童子年二十一落髪受具足戒时武泉常宝峯月云居舜道价压丛林公游三老间皆䝉器许而疑终未决谒黄龙南禅师南曰昔洞山见云门门问近离甚处云查渡夏在何处曰湖南报慈曰几时离八月二十五云放汝三顿棒公闻之大惊南公又曰洞山又问适来祗对有何过而䝉赐棒门云饭袋子江西湖南便恁麽去商量公大笑南公问何笑对曰笑者黄面浙子怜儿不觉丑耳自是容为入室父子言论久即令坐于㫄去游南岳时先云庵方出潙山与公复造积翠公为侍者七年南公殁隐●西山西山有惠严院僧死屋无像设露坐公见而喟曰古人斫山开基致无为有忍怀不举哉乃求居以修完之不五年而殿阁崇成百具鼎新即弃去游庐山南康太守徐公闻名延居南山清隐寺寺在大江之北面揖庐山公门风孤峻学者皆望崖而退以故单丁住山十有八年元符二年秋余与弟希祖自南昌舟而东下访之晨香夕灯升堂说法如临千衆而丛林所服玩者莫不具时时镢地处置为余言先师初事栖贤諟泐潭澄更二十年宗门竒奥经论要妙莫不贯穿及因文悦以见慈明则一字无用设三关以验天下禅者而禅者如叶公画龙龙见即怖余曰毎疑三关语垂示平易而人以为难何也公曰衆生为解碍菩萨未离觉大智如文殊师利欲问空王佛义即遭摈出以其堕艰难故起现行耳呜呼自堕艰难故起现行学者大病如人开眼尿牀平地吃攧然今化去三十年犹有悟其旨者不无损益也有僧依十有二年公举令住净衆寺辞行谓曰汝虽在此费岁月实不识吾家事傥嗣法当不以世俗欺诳为心其人乃嗣翠岩机焉南昌隐君子潘延之与为方外友延之迎归西山而州郡文争命居天宁衲子方云趋座下一时名士抠衣问道公以目疾隐居龙兴寺房户外之屦亦满上蓝忠禅师云盖智公之子于公为叔侄移公居寺之东堂事之如其师丛林高其谊余政和四年冬证狱太原拴缚在旅邸人讳见之而公冐雨歩至抚慰为死诀明年南归幸复见之轩渠笑曰吾不意乃复见子公寿八十四目盲复明此其精敏于道志愿丛林所致呜呼佛法寝远坏衣瓦器之人亦有侈欲为人师者争慕华构便软暖公独举頽坏而新之争欲坐八逹衢头以自卖其道而公独居荒远以自珍之争好势利恶丑而公独犯衆恶自信而力行之毎谓弟子曰无事外之理理外之事观其措置岂其眞然之者耶

### 定照禅师序

逹磨之道六传而至曹溪自曹溪派而为江西石头二宗既昭天下学者翕然从之由二宗以列为五家于今唯临济云门为特盛洞山悟本禅师机锋竪亚而出年代寝远惜其无传元丰中有大长老道楷者赫然有声于京洛间问其师承乃投子青华严嫡嗣青公为大阳真子盖洞山七世𤣥孙也大观元年京师大法云寺虚席有司以公有道行请于朝愿令继嗣住持奉圣旨可其请未几开封大尹李孝寿表公谈以禅学卓冠丛林冝有以襃显之即赐紫方袍号定照禅师左璫持诏至法云楷谢恩已乃为表辞曰伏䝉圣慈特差彰善阁祇候谭祯赐臣定照禅师号及紫衣牒二道臣戴睿恩已即时焚香升座仰祝圣寿伏念臣行业迃踈道力绵薄尝发誓愿不受利名坚持此志积有岁年庻几如此僧道后来使人専意佛法今虽䝉异恩若遂忝冐则自违素愿何以敎人岂能仰称陛下所以命臣住持之意所有前件恩牒不敢祇受伏望圣慈察臣愚悃非敢饰辞特赐允俞臣没齿行道上报天恩上閲之以付李孝寿躬往谕朝廷旌善之意而楷执抝不囘开封府尹具以其事闻上大怒收楷送大理寺吏知楷忠诚而适批逆鳞有怜之之意问曰长老枯悴有病乎楷曰无之吏曰有疾则免刑配楷曰平时有疾今实无岂敢藉疾侥幸圣朝欲脱罪谴耶吏叹息久之竟就刑缝掖其衣编管缁州都城道俗观者如市皆为之流涕而楷神和气平安歩而去如平日至缁州僦屋以居而四方衲子争奔随之接武于道嗟乎禅师粹然一出支洞山已頽之纲道显著于时矣而圣朝方以道治天下海内肃清旌表有德天时人事适相偶如此而楷独罹此祸可疑也夫岂斯道疑独间关至此卒不能以振兴之耶抑亦夙殃成就缘㑹如是耶闻之者莫不长喟余因䟽其事以授尝识禅师者使学者知道固如是而视欲胜天灭命者可以发一笑也

### 邵阳别胡强仲序

多言乃致祸器满苦不宻人有两三心安能合为一河坏蚁孔端山隤有鼋穴生存多所虑长寝万事毕此孔北海临终时诗也而其意乃若自悔何也敎汝为恶邪则恶不可为敎汝为善耶则我平生未尝为恶此范滂临刑语其子之辞也而其意乃若自疑何也徐有功方视事吏泣白曰有诏公当弃市有功置笔安歩而去曰岂我独死而诸人长不死乎三坐大辟当死不忧三赦之不喜其明见自性不悔不疑而卒以荣名终吾闻成就世出世间法特一切能舍耳有功其亦知此乎余学出世间法者也辞亲出家则知舍爱游方学道则能舍法临生死祸福之际则当舍情顷因乞食来游人间与王公大人游意适忘返坐不遵佛语得罪至此重赖天子圣慈不忍置之死篆面鞭背投之海南平生亲旧之在京师者皆唾闻讳见云㪚鸟惊独吾友强仲姁妪守护如事其亲自出开封狱冐犯风雪茧足相随三千馀里而至邵阳犹不忍去呜呼臂三折而知医閲人多而晓相事更疑危而识交态有交如子何必多为然强仲毎见余蓬头垢汚在束缚中饮食谈笑如平日言涕俱出曰子殆不知世间有耻辱忧患乎抑眞石肝鐡肠也余笑曰死可避乎心外无法以南北论中外则谓之失宗以僧俗议优劣则谓之迷旨失宗迷旨前圣所呵吾方以法界海慧照了诸相犹如虚空大千沙界特空华耳何暇置朱崖于胷次哉强仲高义宻行追配古人冝若知此子持此语为我谢乡里故人此去死生一决死不失为谷泉脱或无恙尚不失为车中王尼他日绿锦江头相见追惟今日则尚可轩渠一笑也政和元年十二月十九日海南逐客某序

### 送强仲北游序

洛生郭玉得程高方脉六微之技隂阳不测之术汉和帝时为大医王多有应効性仁爱虽贱如厮养必尽其心力而医贵人时或不愈帝使贵人衣厮养服问医辄効问状对曰医之为言意也腠理至微随气用巧针石之间毫芒则乖存神于心手之际可得解不可得言也夫贵者以高显临臣臣以怖慑承之其为难也有四焉自用意而不任臣一也将身不谨二也骨节不能使药三也好逸恶劳四也针有分寸时有破漏重以恐惧之心加以裁慎之志臣意且犹不尽何有于病哉此其所以不愈也嗟乎人之理患不能知之知之患不能行之观玉所论甚明而竟不能用虽得之亦失之之谓也玉盖所谓有技之医非有道之医也有道之医如庖丁之解牛但见其理不见其全牛也如孙武之诛二队长但见其法不见呉之宠姬也吾友强仲少任侠喜立竒节赴人之急难义形于色慕太史子义王义方之为人中年学道一饭奉身为伊蒲塞之行虽摧缩锋角而剧谈滑稽毎毎絶倒坐客强仲盖寓于技以游人间世者也而喜医贵人闻强仲跫然足音即其疾不辞而去余尝问之对曰吾治贵人有三易方视其疾以投药不知有冨贵如承蜩也不以天下易蜩之翼一也贵人必聪明可晓以避就之理二也且吾期于活人而非事于名一醉之外无所恤三也玉以四难自藏而强仲以三易自显殆所谓有道之医也王城贵人之都㑹强仲往游焉明年山林间闻京师有异人能生人于死中如秦越人华佗者必强仲也

### 送李仲元寄超然序

余至海南留琼山太守张公怜之使就双井养病在郡城之东北隅东坡北渡尝游爱泉相去咫尺而异味为名其亭曰泂酌且赋诗而去其旁有堂名曰踈快渠渠高深吞风吐月堂之后有轩名曰俱清倚栏东望山海之胜一览而尽得之太守又构庵于后其名至远余既居之乞橄榄于旁舍判荔树于沙岸作诗其略曰整蓝乞橄榄断树判荔枝日作东坡羮有佳客至馔山谷豆腐以饷之崇宁寺有经可借郡有书万巻太守使监中之余时乞食于市作息之馀发首楞严之义以为书他日以寄吾弟祖超然使知余虽困穷于万里不能忘道也仲元将渡海不欲更作书如到京为我一至天宁见因觉先为余录之以寄超然且发万里一笑

### 梦徐生序

余窜朱崖三年既䝉恩泽释放政和三年十一月十九日自琼州登迈北渡将登舟有两男子来附载佐舟者识之曰此泉州徐五叔兄弟也徃来廉广归宿于琼以贩㯽榔为业且见之二十年矣遂与俱载晓渡三合流无恐未及雷州岸次日北风不可进乃定石留赤岸半月日以一掬米转手送徐生为营炊余时时弄笔砚又卧看左传徐生黙坐久之则去十二月五日风自南至天海在中日出莹碧间舟行如镜面未及晡抵亷州对岸馆于蛋叟之舍徐生尽以其贩具付偕载者使自至亷收米曰此吾女兄之子也道人脱死地万里独行庸讵知无意外忧乎愿护送归筠即为买马顾力歩随余走七十驿而至南岳方广寺余曰子可还此山吾家也衲子皆故人虽至筠无以异此徐生固请一到高安累日不去已而曰道人乐居此则可乃拜辞问所欲曰止求舟中卧读之书余曰此春秋左传处处有之曰第与我耳因授与之五年秋八月十二日昼卧梦徐生如平日怀其人乃书以示超然曰蜀先主嗜结毦魏明帝好斧凿之声夫结毦与斧凿之声有何好而人君嗜之未易诘其所以然吾意人之相合以气亦以是哉然徐生特商贾者何从知觉范而所为如此可不怪也

### 李德茂书城四友序

政和五年余自太原还南州过都下上元夕宿故人李德茂之馆德茂环积坟籍名曰书城日与笔砚纸墨为四友余曰公通籍金阙名闻缙绅而取友乃止是乎德茂笑曰昔周公诛管蔡张陈解刎颈吾未尝不置巻长叹夫踈亲利害虽大圣不能保其亲矧以衆人之器登功名之场而欲全交乎吾家浚之知之故栖迟林麓圗梁鸿老莱子之像为友太白婆娑江湖结明月为无情之游吾以为白失之夸而渤失之诞也管城子吾益友也直谅多闻毎与之语娓娓不倦燕卿吾德友也气清而骨轻知白而守黑固胶漆之义重知见之香楮先生吾畏友也悃愊无华见地明白吾见之未尝不展尽底藴石虚中吾端友也天姿刚劲琢磨以成温润而有容知言而能黙是四子从吾游神交道契忘义忘年乆矣子今乃见问何哉余曰苏易简常辅此四人之贤为文房四宝意非其所好也德茂不名而友之宜乎同居于书城之间无厌也请书以为序使士大夫知有友四君子者自德茂始

### 连瑞图序

崇仁为抚属邑山川清华民俗茂美然封连南康庐陵熏烝之习珥笔之风或波及之以故讼繁号称剧邑自昔及今政有能声者才可倒指而数比岁仍饥令佐非正官茍简岁月以气相胜而去者数矣今年春奉议彭公思禹通佐仇公彦和聨翩下车思禹风力敏强凿奸铲猾拨烦摧剧吏民惊缩以为神号霹雳手而彦和又能详明练逹照了罅隙以禆赞之卯衙退砌无人迹木隂覆庭终日而囹圄殆可罗雀于是令丞抵掌清语而罢卒以为常春夏之交雨连旬早稻登场已而又雨无日民歌于阡陌之间所至相和六月癸亥有千叶白莲双葩并干生于县之西池乙丑有芝三茎紫颖黄英生于丞署之后堂邦人聚观不厌呜呼天下之令佐其才贤使民畏服敏妙励精者所至尚多有之至兴居一室淡然无为而使百里之内风雨时若禾黍丰登竒祥发现于花木如斯邑者寡矣使吏民畏服者人也而竒祥于花木者天也传曰人无所不至惟天不容僞盖理有固然余闻精诚之至各以类感贰师将军拔劔刺崖而飞泉涌忠之至也李善自乳其主人之子而乳湩义之至也古初护柩以身捍火而火灭孝之至也蔡顺之母齕指以呼顺而顺至慈之至也夫忠义孝慈之应如形附影如声赴响则两公推诚以莅民勤政以报国而嘉瑞并见者和之至也今同治一邑气和且尔则异日坐断国论以康济斯民宜如何哉邦人图二物以夸四方称颂令丞之贤故余乐为之序

### 堕斋偈序

圆觉经云居一切时不起妄念于诸妄心亦不息灭住妄想境不加了知于无了知不辨真实如人言蜂醖百花之香为甜耳永嘉曰若以知知寂此非无缘知如手执如意非无如意手若以自知知亦非无缘知如手自握拳非是不拳手亦不知知寂亦不自知知不可为无知自性了然故不同于木石如手不执物亦不自握拳不可为无手以手安然故不同于免角如人言所以甜者为蜜耳而南泉曰三世诸佛不知有狸奴白牯却知有如人见蜜及亲尝耳曹山以堕綂三法如人以蜜触舌自知纯甜无中邉味耳南州道人本忠闻之击节赏音余曰此郎殆人类精竒追友其人于百年之上遂名其所居曰堕斋请余记之为说三偈曰生在帝王家那复有尊贵自应著珍御顾见何惊异又曰纷然同作息银椀里盛雪若欲异牯牛与牯牛何别又曰有闻皆无闻有见元无物若断声色求木偶当成佛政和六年正月日