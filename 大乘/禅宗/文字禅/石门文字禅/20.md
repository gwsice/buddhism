## 石门文字禅巻二十

### 明白庵铭幷序

余世缘深重夙习羁縻好论古今治乱是非成败交逰多讥诃之独陈莹中曰于道初不相妨譬如山川之有飞云草木之有华滋所谓秀媚精进余心知其戏然为之不已大观元年春结庵于临川名曰明白欲痛自治也莹中闻之以偈见寄曰庵中不著毗耶坐亦许灵山问法人便谓世间憎爱尽攒眉出社有谁瞋于是堤岸輙决又复滚滚多言然竟坐此得罪出九死而仅生恨识不知㣲道不胜习乃收招魂魄料理初心为之铭曰

&nbsp;&nbsp;&nbsp;&nbsp;雷霆发声&nbsp;&nbsp;&nbsp;&nbsp;万国春晓

&nbsp;&nbsp;&nbsp;&nbsp;闻者不言&nbsp;&nbsp;&nbsp;&nbsp;心得意了

&nbsp;&nbsp;&nbsp;&nbsp;木落霜清&nbsp;&nbsp;&nbsp;&nbsp;水归沙在

&nbsp;&nbsp;&nbsp;&nbsp;忽然震惊&nbsp;&nbsp;&nbsp;&nbsp;闻者骇怪

&nbsp;&nbsp;&nbsp;&nbsp;合妙日用&nbsp;&nbsp;&nbsp;&nbsp;如春雷霆

&nbsp;&nbsp;&nbsp;&nbsp;背觉合尘&nbsp;&nbsp;&nbsp;&nbsp;如冬震惊

&nbsp;&nbsp;&nbsp;&nbsp;万机俱罢&nbsp;&nbsp;&nbsp;&nbsp;随缘放旷

&nbsp;&nbsp;&nbsp;&nbsp;尚无了知&nbsp;&nbsp;&nbsp;&nbsp;安有倒想

&nbsp;&nbsp;&nbsp;&nbsp;永惟此恩&nbsp;&nbsp;&nbsp;&nbsp;研味其㫖

&nbsp;&nbsp;&nbsp;&nbsp;一庵收身&nbsp;&nbsp;&nbsp;&nbsp;以时卧起

&nbsp;&nbsp;&nbsp;&nbsp;语黙不昧&nbsp;&nbsp;&nbsp;&nbsp;丝毫弗差

&nbsp;&nbsp;&nbsp;&nbsp;䝉杂而著&nbsp;&nbsp;&nbsp;&nbsp;随孚于嘉

### 圎同庵铭

&nbsp;&nbsp;&nbsp;&nbsp;空印之庵&nbsp;&nbsp;&nbsp;&nbsp;圆何所同

&nbsp;&nbsp;&nbsp;&nbsp;睨而视之&nbsp;&nbsp;&nbsp;&nbsp;同太虚空

&nbsp;&nbsp;&nbsp;&nbsp;弗设戸牖&nbsp;&nbsp;&nbsp;&nbsp;无南北东

&nbsp;&nbsp;&nbsp;&nbsp;而庵中人&nbsp;&nbsp;&nbsp;&nbsp;来无所从

&nbsp;&nbsp;&nbsp;&nbsp;廓然现前&nbsp;&nbsp;&nbsp;&nbsp;以道为容

&nbsp;&nbsp;&nbsp;&nbsp;我此法界&nbsp;&nbsp;&nbsp;&nbsp;遇缘即宗

&nbsp;&nbsp;&nbsp;&nbsp;自受用境&nbsp;&nbsp;&nbsp;&nbsp;出生无穷

&nbsp;&nbsp;&nbsp;&nbsp;使令服玩&nbsp;&nbsp;&nbsp;&nbsp;地狱天宫

&nbsp;&nbsp;&nbsp;&nbsp;各各无碍&nbsp;&nbsp;&nbsp;&nbsp;如空行风

&nbsp;&nbsp;&nbsp;&nbsp;我非文殊&nbsp;&nbsp;&nbsp;&nbsp;齿豁头童

&nbsp;&nbsp;&nbsp;&nbsp;以问法来&nbsp;&nbsp;&nbsp;&nbsp;罄折其躬

&nbsp;&nbsp;&nbsp;&nbsp;而师应机&nbsp;&nbsp;&nbsp;&nbsp;如随扣钟

&nbsp;&nbsp;&nbsp;&nbsp;聊观此老&nbsp;&nbsp;&nbsp;&nbsp;㳺戏神通

&nbsp;&nbsp;&nbsp;&nbsp;不起于座&nbsp;&nbsp;&nbsp;&nbsp;瞬两漆瞳

&nbsp;&nbsp;&nbsp;&nbsp;以大千界&nbsp;&nbsp;&nbsp;&nbsp;置于针锋

&nbsp;&nbsp;&nbsp;&nbsp;以香水海&nbsp;&nbsp;&nbsp;&nbsp;藏于睫中

&nbsp;&nbsp;&nbsp;&nbsp;一切人天&nbsp;&nbsp;&nbsp;&nbsp;之与鱼龙

&nbsp;&nbsp;&nbsp;&nbsp;不觉不知&nbsp;&nbsp;&nbsp;&nbsp;如盲如聋

&nbsp;&nbsp;&nbsp;&nbsp;万像欢呼&nbsp;&nbsp;&nbsp;&nbsp;声摩苍穹

&nbsp;&nbsp;&nbsp;&nbsp;天魔外道&nbsp;&nbsp;&nbsp;&nbsp;以手𢷬胷

&nbsp;&nbsp;&nbsp;&nbsp;欲折困之&nbsp;&nbsp;&nbsp;&nbsp;面为发红

&nbsp;&nbsp;&nbsp;&nbsp;如环轮上&nbsp;&nbsp;&nbsp;&nbsp;寻其始终

&nbsp;&nbsp;&nbsp;&nbsp;于是雌伏&nbsp;&nbsp;&nbsp;&nbsp;仰此法雄

&nbsp;&nbsp;&nbsp;&nbsp;我虽衰退&nbsp;&nbsp;&nbsp;&nbsp;气犹如虹

&nbsp;&nbsp;&nbsp;&nbsp;未甘见删&nbsp;&nbsp;&nbsp;&nbsp;终依禅丛

&nbsp;&nbsp;&nbsp;&nbsp;斯文之作&nbsp;&nbsp;&nbsp;&nbsp;荡除执封

&nbsp;&nbsp;&nbsp;&nbsp;当以理胜&nbsp;&nbsp;&nbsp;&nbsp;文则非工

&nbsp;&nbsp;&nbsp;&nbsp;沩山之隂&nbsp;&nbsp;&nbsp;&nbsp;磐石可砻

&nbsp;&nbsp;&nbsp;&nbsp;书以刻之&nbsp;&nbsp;&nbsp;&nbsp;昭示童蒙

### 觉庵铭幷序

道人闻公以四威仪为庵而以觉名之随身丛林之别名也余㳺此庵中微尘数劫适今始读其号如人静坐忽见鼻端心知之而不可以语人名之所解又如风中鼓槖虽有神禹之知莫能分别特相视一笑而已铭曰

&nbsp;&nbsp;&nbsp;&nbsp;明暗色空成住坏&nbsp;&nbsp;&nbsp;&nbsp;即大寂灭究竟觉

&nbsp;&nbsp;&nbsp;&nbsp;居以名庵是増语&nbsp;&nbsp;&nbsp;&nbsp;而我铭之添注脚

&nbsp;&nbsp;&nbsp;&nbsp;如汤消冰无别冰&nbsp;&nbsp;&nbsp;&nbsp;冰汤之相未全脱

&nbsp;&nbsp;&nbsp;&nbsp;何如睡足百事懒&nbsp;&nbsp;&nbsp;&nbsp;轩纳林光鸟声乐

&nbsp;&nbsp;&nbsp;&nbsp;当知今在衡岳中&nbsp;&nbsp;&nbsp;&nbsp;门外今无觉衡岳

&nbsp;&nbsp;&nbsp;&nbsp;道人抚掌笑轩渠&nbsp;&nbsp;&nbsp;&nbsp;注经不必居牛角

### 如庵铭幷序

吾乡日公谓余曰吾以经行坐卧为庵以分别尘劳为如且求铭铭曰

&nbsp;&nbsp;&nbsp;&nbsp;日用现前&nbsp;&nbsp;&nbsp;&nbsp;随眠烦恼

&nbsp;&nbsp;&nbsp;&nbsp;去之即生&nbsp;&nbsp;&nbsp;&nbsp;如石下草

&nbsp;&nbsp;&nbsp;&nbsp;盖其妄觉&nbsp;&nbsp;&nbsp;&nbsp;取舍顚倒

&nbsp;&nbsp;&nbsp;&nbsp;小根怖之&nbsp;&nbsp;&nbsp;&nbsp;冰炭怀抱

&nbsp;&nbsp;&nbsp;&nbsp;我以慧眼&nbsp;&nbsp;&nbsp;&nbsp;燕坐黙观

&nbsp;&nbsp;&nbsp;&nbsp;一切异相&nbsp;&nbsp;&nbsp;&nbsp;如珠走盘

&nbsp;&nbsp;&nbsp;&nbsp;是时日公&nbsp;&nbsp;&nbsp;&nbsp;非内非外

&nbsp;&nbsp;&nbsp;&nbsp;是非死生&nbsp;&nbsp;&nbsp;&nbsp;合成一块

### 朴庵铭

&nbsp;&nbsp;&nbsp;&nbsp;履长老禅&nbsp;&nbsp;&nbsp;&nbsp;而色贵白

&nbsp;&nbsp;&nbsp;&nbsp;老禅有终&nbsp;&nbsp;&nbsp;&nbsp;白不受色

&nbsp;&nbsp;&nbsp;&nbsp;道人㳺方&nbsp;&nbsp;&nbsp;&nbsp;学至无学

&nbsp;&nbsp;&nbsp;&nbsp;如役六用&nbsp;&nbsp;&nbsp;&nbsp;则思返朴

&nbsp;&nbsp;&nbsp;&nbsp;有山可看&nbsp;&nbsp;&nbsp;&nbsp;有饭可饱

&nbsp;&nbsp;&nbsp;&nbsp;乃笑诸方&nbsp;&nbsp;&nbsp;&nbsp;何必百巧

&nbsp;&nbsp;&nbsp;&nbsp;垆烟未残&nbsp;&nbsp;&nbsp;&nbsp;跏趺袖手

&nbsp;&nbsp;&nbsp;&nbsp;雪窓无尘&nbsp;&nbsp;&nbsp;&nbsp;鸟啼清昼

### 梦庵铭并序

弛担假寐入大槐之宫尝王者乐觉来欠申炊未及熟耳辍薪得鹿翳诸隍中俄而忘之意以为梦且行且咏路人用其语而得鹿一以为虚一以为实此世间之论也梦中无女色而欲成办非实非虚此出世间之论也衡岳素公髙行著丛林寄傲一庵而以梦名铭曰

&nbsp;&nbsp;&nbsp;&nbsp;一境圆通&nbsp;&nbsp;&nbsp;&nbsp;而法成办

&nbsp;&nbsp;&nbsp;&nbsp;五根不行&nbsp;&nbsp;&nbsp;&nbsp;而意自幻

&nbsp;&nbsp;&nbsp;&nbsp;昼思夜境&nbsp;&nbsp;&nbsp;&nbsp;尘劫无间

&nbsp;&nbsp;&nbsp;&nbsp;而睫开敛&nbsp;&nbsp;&nbsp;&nbsp;初不出眼

&nbsp;&nbsp;&nbsp;&nbsp;知谁妙观&nbsp;&nbsp;&nbsp;&nbsp;镜于心宗

&nbsp;&nbsp;&nbsp;&nbsp;以世校梦&nbsp;&nbsp;&nbsp;&nbsp;乃将无同

&nbsp;&nbsp;&nbsp;&nbsp;为鱼泳波&nbsp;&nbsp;&nbsp;&nbsp;为蝶翔空

&nbsp;&nbsp;&nbsp;&nbsp;在素曲肱&nbsp;&nbsp;&nbsp;&nbsp;吉祥止躬

&nbsp;&nbsp;&nbsp;&nbsp;即庵是梦&nbsp;&nbsp;&nbsp;&nbsp;问井得水

&nbsp;&nbsp;&nbsp;&nbsp;即梦是庵&nbsp;&nbsp;&nbsp;&nbsp;缘饭识米

&nbsp;&nbsp;&nbsp;&nbsp;于一意地&nbsp;&nbsp;&nbsp;&nbsp;无能无二

&nbsp;&nbsp;&nbsp;&nbsp;若见主人&nbsp;&nbsp;&nbsp;&nbsp;梦庵俱弃

### 痴庵铭幷序

衆生以贪瞋痴为三毒三毒之过能致生死诸佛以戒定慧方便观照而用治之余至龙山翊道人引余坐于明窓浄室之间曰此吾痴庵也翊颀然秀发论议精到余不见其痴之相山云朝升璧月夜挂翛然无营余不见其痴之理禅者方以精严黠慧自矜机辩逸羣胜物其肯甘为痴哉顾虎头之痴于画王述之痴于不言率为世传是好名之痴也上人泯泯与衆卧起不知人间是非荣辱贵贱功利如三世诸佛之白牯可谓之痴虽以自志然余以谓其未能絶对余为之铭又可乎上人之痴不事于名则余之铭于义未失铭曰

&nbsp;&nbsp;&nbsp;&nbsp;导师黠慧&nbsp;&nbsp;&nbsp;&nbsp;出三界痴

&nbsp;&nbsp;&nbsp;&nbsp;于无痴中&nbsp;&nbsp;&nbsp;&nbsp;致衆生疑

&nbsp;&nbsp;&nbsp;&nbsp;未若翊禅&nbsp;&nbsp;&nbsp;&nbsp;淡然无为

&nbsp;&nbsp;&nbsp;&nbsp;以痴为庵&nbsp;&nbsp;&nbsp;&nbsp;聊以戏之

&nbsp;&nbsp;&nbsp;&nbsp;亦有痴侣&nbsp;&nbsp;&nbsp;&nbsp;论痴要诀

&nbsp;&nbsp;&nbsp;&nbsp;若见大智&nbsp;&nbsp;&nbsp;&nbsp;红垆片雪

### 懒庵铭幷序

放似狂静似懒学者未得其眞而先得其似山林云壑之人狂放一致静懒同川然胷次泾渭笑时眞率了然得于眉睫之间融懒亦能负米瓒懒亦能拭涕安懒亦能牧牛未能眞懒也者南州仁公以勃窣为精进以哆和为简静以临髙眺逺未忘情之语为文字禅然则结庵自藏而名以懒殆非茍然甘露灭为作铭曰

&nbsp;&nbsp;&nbsp;&nbsp;惟融与安&nbsp;&nbsp;&nbsp;&nbsp;品坐客瓒

&nbsp;&nbsp;&nbsp;&nbsp;于禅林中&nbsp;&nbsp;&nbsp;&nbsp;是谓三懒

&nbsp;&nbsp;&nbsp;&nbsp;秀媚精进&nbsp;&nbsp;&nbsp;&nbsp;辩慧担板

&nbsp;&nbsp;&nbsp;&nbsp;唯道人仁&nbsp;&nbsp;&nbsp;&nbsp;俱透此患

&nbsp;&nbsp;&nbsp;&nbsp;水不洗水&nbsp;&nbsp;&nbsp;&nbsp;眼不见眼

&nbsp;&nbsp;&nbsp;&nbsp;以之名庵&nbsp;&nbsp;&nbsp;&nbsp;盖亦泡幻

&nbsp;&nbsp;&nbsp;&nbsp;鸟啼花笑&nbsp;&nbsp;&nbsp;&nbsp;日用成办

&nbsp;&nbsp;&nbsp;&nbsp;睡起密传&nbsp;&nbsp;&nbsp;&nbsp;露芽一盏

### 堕庵铭

&nbsp;&nbsp;&nbsp;&nbsp;心非言传&nbsp;&nbsp;&nbsp;&nbsp;则无方便

&nbsp;&nbsp;&nbsp;&nbsp;以言传之&nbsp;&nbsp;&nbsp;&nbsp;又成瑕玷

&nbsp;&nbsp;&nbsp;&nbsp;盖言不言&nbsp;&nbsp;&nbsp;&nbsp;俱名汚染

&nbsp;&nbsp;&nbsp;&nbsp;饮光华笑&nbsp;&nbsp;&nbsp;&nbsp;智海簟巻

&nbsp;&nbsp;&nbsp;&nbsp;非言不言&nbsp;&nbsp;&nbsp;&nbsp;惊如掣电

&nbsp;&nbsp;&nbsp;&nbsp;异哉曹山&nbsp;&nbsp;&nbsp;&nbsp;法幢特建

&nbsp;&nbsp;&nbsp;&nbsp;以堕一字&nbsp;&nbsp;&nbsp;&nbsp;雪诸情见

&nbsp;&nbsp;&nbsp;&nbsp;在圣非贵&nbsp;&nbsp;&nbsp;&nbsp;在凡非贱

&nbsp;&nbsp;&nbsp;&nbsp;杂之不藏&nbsp;&nbsp;&nbsp;&nbsp;著之难辨

&nbsp;&nbsp;&nbsp;&nbsp;二乗骨惊&nbsp;&nbsp;&nbsp;&nbsp;十地魂战

&nbsp;&nbsp;&nbsp;&nbsp;而解空子&nbsp;&nbsp;&nbsp;&nbsp;乃圎笑靥

&nbsp;&nbsp;&nbsp;&nbsp;善刀藏之&nbsp;&nbsp;&nbsp;&nbsp;不露锋焰

&nbsp;&nbsp;&nbsp;&nbsp;不动声气&nbsp;&nbsp;&nbsp;&nbsp;降伏魔怨

### 喧寂庵铭并序

髙安居士王询温甫和易寡欲靖专无营特刻意事佛精严弗懈虽年运往矣而视听聪明惟履无玷故声称闾里云庵道价值天下元丰间㳺金陵舒王施第为寺以延丛林号内外䕶元佑初退休来归说灋于洞山九峯温甫忘冠巾而师事之其法嗣佛照禅师惠泉者与之交善自泉住上都名刹士大夫有稀见之者而与温甫日亲法喜偈语酬唱不絶岂所谓千里同风者乎政和七年秋结制对其所居名曰喧寂余适以事至访之温甫方负暄閲经置巻坐语语少而理多于是自愧覊官四方畏首尾思蝉蜕垢纷纵浪闲旷而不可得乃铭其庵而去铭曰

&nbsp;&nbsp;&nbsp;&nbsp;孰谈无生&nbsp;&nbsp;&nbsp;&nbsp;唯老居士

&nbsp;&nbsp;&nbsp;&nbsp;孰为听徒&nbsp;&nbsp;&nbsp;&nbsp;团栾妻子

&nbsp;&nbsp;&nbsp;&nbsp;以诸尘劳&nbsp;&nbsp;&nbsp;&nbsp;而作佛事

&nbsp;&nbsp;&nbsp;&nbsp;视其家风&nbsp;&nbsp;&nbsp;&nbsp;老龎是似

&nbsp;&nbsp;&nbsp;&nbsp;名闻诸方&nbsp;&nbsp;&nbsp;&nbsp;流辈追崇

&nbsp;&nbsp;&nbsp;&nbsp;馀四十年&nbsp;&nbsp;&nbsp;&nbsp;一节保躬

&nbsp;&nbsp;&nbsp;&nbsp;老则结屋&nbsp;&nbsp;&nbsp;&nbsp;置闤闠中

&nbsp;&nbsp;&nbsp;&nbsp;即喧而寂&nbsp;&nbsp;&nbsp;&nbsp;葢将无同

&nbsp;&nbsp;&nbsp;&nbsp;贤哉斯人&nbsp;&nbsp;&nbsp;&nbsp;不二于物

&nbsp;&nbsp;&nbsp;&nbsp;蹇寓于世&nbsp;&nbsp;&nbsp;&nbsp;莫知归宿

&nbsp;&nbsp;&nbsp;&nbsp;我睨而视&nbsp;&nbsp;&nbsp;&nbsp;亦见彷佛

&nbsp;&nbsp;&nbsp;&nbsp;出生太虚&nbsp;&nbsp;&nbsp;&nbsp;陶铸魔佛

### 破尘庵铭幷序

道人堪师庵于水西南台之下名曰破尘为之铭曰

&nbsp;&nbsp;&nbsp;&nbsp;取大经巻&nbsp;&nbsp;&nbsp;&nbsp;破此一尘

&nbsp;&nbsp;&nbsp;&nbsp;何以破之&nbsp;&nbsp;&nbsp;&nbsp;智为斧斤

&nbsp;&nbsp;&nbsp;&nbsp;尘非断空&nbsp;&nbsp;&nbsp;&nbsp;可破非有

&nbsp;&nbsp;&nbsp;&nbsp;了然而知&nbsp;&nbsp;&nbsp;&nbsp;空亦不受

&nbsp;&nbsp;&nbsp;&nbsp;异哉湘麓&nbsp;&nbsp;&nbsp;&nbsp;庵此老堪

&nbsp;&nbsp;&nbsp;&nbsp;视其庵名&nbsp;&nbsp;&nbsp;&nbsp;如车指南

&nbsp;&nbsp;&nbsp;&nbsp;堪虽可即&nbsp;&nbsp;&nbsp;&nbsp;语黙弗及

&nbsp;&nbsp;&nbsp;&nbsp;如指自触&nbsp;&nbsp;&nbsp;&nbsp;如眼自觌

### 报慈庵铭并序

武宁西峯达上人年方妙而孝思度越流辈父母丧则重于坟所旦夕诵呗以时临遂自名其庵曰报慈呜呼达可谓知如来大师律我比丘之意经岂不曰孝名为戒乎余谓其所为有补于名教乃为之铭曰

竹丛生谓之慈竹乌返哺谓之慈乌岂吾含齿而戴髪乃彼乌竹之不如故有终天之痛心再折而情枯莳松楸以上云雨就树隂以缚屋庐营出世之冥福生五浊之芙蕖知轮珠以行道明月阙皎其影孤念此风之可尚聊以起精进而激懦夫

### 甘露灭斋铭并序

政和四年春余还自海外过衡岳谒方广誉禅师馆于灵源阁之下因名其居曰甘露灭道人法太请晓其说余曰三祖北齐天平二年得法于少林隐于𡷗山终身不言姓氏老安隋文帝开皇七年括天下私度僧尼验勘安曰本无名遂遁于嵩山二大老厌名迹之累而精一其道盖如此余寔慕之乃为之铭曰

&nbsp;&nbsp;&nbsp;&nbsp;吾闻甘露&nbsp;&nbsp;&nbsp;&nbsp;食之长生

&nbsp;&nbsp;&nbsp;&nbsp;而寂灭法&nbsp;&nbsp;&nbsp;&nbsp;乃有此名

&nbsp;&nbsp;&nbsp;&nbsp;寂灭而生&nbsp;&nbsp;&nbsp;&nbsp;谷神不死

&nbsp;&nbsp;&nbsp;&nbsp;唯佛老君&nbsp;&nbsp;&nbsp;&nbsp;其意如此

&nbsp;&nbsp;&nbsp;&nbsp;我本超放&nbsp;&nbsp;&nbsp;&nbsp;忧患纒之

&nbsp;&nbsp;&nbsp;&nbsp;今知脱矣&nbsp;&nbsp;&nbsp;&nbsp;须髪伽梨

&nbsp;&nbsp;&nbsp;&nbsp;安遁嵩少&nbsp;&nbsp;&nbsp;&nbsp;璨逃潜霍

&nbsp;&nbsp;&nbsp;&nbsp;是故觉范&nbsp;&nbsp;&nbsp;&nbsp;老于衡岳

&nbsp;&nbsp;&nbsp;&nbsp;山失孤峻&nbsp;&nbsp;&nbsp;&nbsp;玉忘无瑕

&nbsp;&nbsp;&nbsp;&nbsp;当令舌本&nbsp;&nbsp;&nbsp;&nbsp;吐青莲华

### 明极斋铭幷序

太原王健伯强名臣惠公之子皇叔嘉王之壻方壮年则能弃官学道閲首楞严经至馀尘尚诸学明极即如来叹曰此如来之训而余之志也愿以明极名其斋而乞铭于余铭曰

&nbsp;&nbsp;&nbsp;&nbsp;有而寻求&nbsp;&nbsp;&nbsp;&nbsp;痴暗所囿

&nbsp;&nbsp;&nbsp;&nbsp;得而惊异&nbsp;&nbsp;&nbsp;&nbsp;智浊之咎

&nbsp;&nbsp;&nbsp;&nbsp;浊澄暗彻&nbsp;&nbsp;&nbsp;&nbsp;自觉成就

&nbsp;&nbsp;&nbsp;&nbsp;如人目睛&nbsp;&nbsp;&nbsp;&nbsp;一尘不受

&nbsp;&nbsp;&nbsp;&nbsp;开睫譬生&nbsp;&nbsp;&nbsp;&nbsp;明发寄根

&nbsp;&nbsp;&nbsp;&nbsp;敛睫譬死&nbsp;&nbsp;&nbsp;&nbsp;暗不能昏

&nbsp;&nbsp;&nbsp;&nbsp;圣师眞慈&nbsp;&nbsp;&nbsp;&nbsp;开此妙门

&nbsp;&nbsp;&nbsp;&nbsp;睥睨不入&nbsp;&nbsp;&nbsp;&nbsp;夫岂知恩

&nbsp;&nbsp;&nbsp;&nbsp;枵然丈室&nbsp;&nbsp;&nbsp;&nbsp;中置匡牀

&nbsp;&nbsp;&nbsp;&nbsp;经行宴坐&nbsp;&nbsp;&nbsp;&nbsp;晨灯夕香

&nbsp;&nbsp;&nbsp;&nbsp;勿使邪念&nbsp;&nbsp;&nbsp;&nbsp;蔽常寂光

### 梦蝶斋铭并序

龙舒陈显仁和粹而喜客慈祥而乐善宗族朋友皆称之余以怡然居士之斋为梦蝶而为之铭曰

&nbsp;&nbsp;&nbsp;&nbsp;浩荡之春&nbsp;&nbsp;&nbsp;&nbsp;万物发饰

&nbsp;&nbsp;&nbsp;&nbsp;淮山花开&nbsp;&nbsp;&nbsp;&nbsp;丽其风日

&nbsp;&nbsp;&nbsp;&nbsp;蛱蝶何为&nbsp;&nbsp;&nbsp;&nbsp;栩栩自适

&nbsp;&nbsp;&nbsp;&nbsp;朱门青鞍&nbsp;&nbsp;&nbsp;&nbsp;羣色棊布

&nbsp;&nbsp;&nbsp;&nbsp;富贵鼎来&nbsp;&nbsp;&nbsp;&nbsp;賔客鸳鹭

&nbsp;&nbsp;&nbsp;&nbsp;居士欠伸&nbsp;&nbsp;&nbsp;&nbsp;蘧然而寤

&nbsp;&nbsp;&nbsp;&nbsp;嵗时献夀&nbsp;&nbsp;&nbsp;&nbsp;举杯怡然

&nbsp;&nbsp;&nbsp;&nbsp;堕帻一醉&nbsp;&nbsp;&nbsp;&nbsp;其乐也天

&nbsp;&nbsp;&nbsp;&nbsp;纷纷万绪&nbsp;&nbsp;&nbsp;&nbsp;成我日用

&nbsp;&nbsp;&nbsp;&nbsp;睨而视之&nbsp;&nbsp;&nbsp;&nbsp;开睫之梦

### 明极堂铭并序

道人法太少年追随翰墨所与逰多一时显人晚居衡岳一衲穷年垂涕扪虱猥衰坐睡守粪垆煨芋直名其所居为明极取首楞严馀尘尚诸学明极即如来义欲以道人坐进此道为之铭曰

&nbsp;&nbsp;&nbsp;&nbsp;见明之时&nbsp;&nbsp;&nbsp;&nbsp;此见明者

&nbsp;&nbsp;&nbsp;&nbsp;縁明开达&nbsp;&nbsp;&nbsp;&nbsp;则见暗时

&nbsp;&nbsp;&nbsp;&nbsp;此见暗者&nbsp;&nbsp;&nbsp;&nbsp;不明自发

&nbsp;&nbsp;&nbsp;&nbsp;见则常明&nbsp;&nbsp;&nbsp;&nbsp;寄根成就

&nbsp;&nbsp;&nbsp;&nbsp;见岂明生&nbsp;&nbsp;&nbsp;&nbsp;暗能昏否

&nbsp;&nbsp;&nbsp;&nbsp;我观明暗&nbsp;&nbsp;&nbsp;&nbsp;尚难掩藏

&nbsp;&nbsp;&nbsp;&nbsp;岂生死门&nbsp;&nbsp;&nbsp;&nbsp;乃欲存亡

&nbsp;&nbsp;&nbsp;&nbsp;惟道人太&nbsp;&nbsp;&nbsp;&nbsp;以壁为口

&nbsp;&nbsp;&nbsp;&nbsp;全机现前&nbsp;&nbsp;&nbsp;&nbsp;不落渗漏

### 昭昭堂铭并序

虎城永上人㳺方晚馆漳水上蓝余适还太原见之话临川旧㳺累日不厌时方解王事纵望云山神魂若飞动而亦有落叶之兴曰欲于崆峒之下作堂昭昭名之而乞言于余为之铭曰

&nbsp;&nbsp;&nbsp;&nbsp;维尘劳海&nbsp;&nbsp;&nbsp;&nbsp;是无明窟

&nbsp;&nbsp;&nbsp;&nbsp;衆生以之&nbsp;&nbsp;&nbsp;&nbsp;生死出没

&nbsp;&nbsp;&nbsp;&nbsp;而此昭昭&nbsp;&nbsp;&nbsp;&nbsp;首出万物

&nbsp;&nbsp;&nbsp;&nbsp;廓然十方&nbsp;&nbsp;&nbsp;&nbsp;寂湛徧周

&nbsp;&nbsp;&nbsp;&nbsp;目虽可见&nbsp;&nbsp;&nbsp;&nbsp;而不可求

&nbsp;&nbsp;&nbsp;&nbsp;倩汝名之&nbsp;&nbsp;&nbsp;&nbsp;为物之尤

&nbsp;&nbsp;&nbsp;&nbsp;一堂收身&nbsp;&nbsp;&nbsp;&nbsp;丈寻之阔

&nbsp;&nbsp;&nbsp;&nbsp;敛目大千&nbsp;&nbsp;&nbsp;&nbsp;都寄毫末

&nbsp;&nbsp;&nbsp;&nbsp;乃欲见见&nbsp;&nbsp;&nbsp;&nbsp;如鹿方渇

&nbsp;&nbsp;&nbsp;&nbsp;大哉此法&nbsp;&nbsp;&nbsp;&nbsp;明白坦夷

&nbsp;&nbsp;&nbsp;&nbsp;昧者迷失&nbsp;&nbsp;&nbsp;&nbsp;知者得之

&nbsp;&nbsp;&nbsp;&nbsp;故甘露灭&nbsp;&nbsp;&nbsp;&nbsp;为作铭诗

### 要黙堂铭并序

南楚山水湘西为甲湘西法席保宁为甲余既幸馆于其中无别职事一堂窅然终日卧听楼钟而已则又以今寂为甲乃名其堂曰要黙为之铭曰

&nbsp;&nbsp;&nbsp;&nbsp;此无比法&nbsp;&nbsp;&nbsp;&nbsp;如难信珠

&nbsp;&nbsp;&nbsp;&nbsp;虽曰得之&nbsp;&nbsp;&nbsp;&nbsp;非实非虚

&nbsp;&nbsp;&nbsp;&nbsp;黙而未说&nbsp;&nbsp;&nbsp;&nbsp;岂有说乎

&nbsp;&nbsp;&nbsp;&nbsp;虏中吾趾&nbsp;&nbsp;&nbsp;&nbsp;矢贯其膺

&nbsp;&nbsp;&nbsp;&nbsp;即烹汝父&nbsp;&nbsp;&nbsp;&nbsp;遗我杯羮

&nbsp;&nbsp;&nbsp;&nbsp;直中有曲&nbsp;&nbsp;&nbsp;&nbsp;令尔当行

&nbsp;&nbsp;&nbsp;&nbsp;是法平等&nbsp;&nbsp;&nbsp;&nbsp;无有髙下

&nbsp;&nbsp;&nbsp;&nbsp;定当作佛&nbsp;&nbsp;&nbsp;&nbsp;普告来者

&nbsp;&nbsp;&nbsp;&nbsp;而常不轻&nbsp;&nbsp;&nbsp;&nbsp;乃遭诟骂

&nbsp;&nbsp;&nbsp;&nbsp;其珠圆彻&nbsp;&nbsp;&nbsp;&nbsp;内外俱定

&nbsp;&nbsp;&nbsp;&nbsp;自牖见子&nbsp;&nbsp;&nbsp;&nbsp;呼之听莹

&nbsp;&nbsp;&nbsp;&nbsp;顾其粪除&nbsp;&nbsp;&nbsp;&nbsp;则肯受命

&nbsp;&nbsp;&nbsp;&nbsp;自是而观&nbsp;&nbsp;&nbsp;&nbsp;则有纲宗

&nbsp;&nbsp;&nbsp;&nbsp;以火触火&nbsp;&nbsp;&nbsp;&nbsp;鍜凡圣铜

&nbsp;&nbsp;&nbsp;&nbsp;纵使自返&nbsp;&nbsp;&nbsp;&nbsp;窒使求通

&nbsp;&nbsp;&nbsp;&nbsp;面壁而坐&nbsp;&nbsp;&nbsp;&nbsp;理锄而扄

&nbsp;&nbsp;&nbsp;&nbsp;要使求者&nbsp;&nbsp;&nbsp;&nbsp;鼻直眼横

&nbsp;&nbsp;&nbsp;&nbsp;是为大智&nbsp;&nbsp;&nbsp;&nbsp;破灭无明

&nbsp;&nbsp;&nbsp;&nbsp;提婆祖以&nbsp;&nbsp;&nbsp;&nbsp;无所嗜好

&nbsp;&nbsp;&nbsp;&nbsp;祈神求信&nbsp;&nbsp;&nbsp;&nbsp;自贬其道

&nbsp;&nbsp;&nbsp;&nbsp;校此两士&nbsp;&nbsp;&nbsp;&nbsp;则为顚倒

&nbsp;&nbsp;&nbsp;&nbsp;湘西之麓&nbsp;&nbsp;&nbsp;&nbsp;古屋数椽

&nbsp;&nbsp;&nbsp;&nbsp;卧听楼钟&nbsp;&nbsp;&nbsp;&nbsp;饯吾华顚

&nbsp;&nbsp;&nbsp;&nbsp;谓终不说&nbsp;&nbsp;&nbsp;&nbsp;夫岂眞然

### 一麟室铭并序

南台禅师昭公住山之眀年新其丈室而以一麟名之使丛林想见哲人之遗风馀韵也甘露灭某为铭曰

&nbsp;&nbsp;&nbsp;&nbsp;麒麟之性&nbsp;&nbsp;&nbsp;&nbsp;不可系覊

&nbsp;&nbsp;&nbsp;&nbsp;非如犬羊&nbsp;&nbsp;&nbsp;&nbsp;可驱东西

&nbsp;&nbsp;&nbsp;&nbsp;有大比丘&nbsp;&nbsp;&nbsp;&nbsp;人类精竒

&nbsp;&nbsp;&nbsp;&nbsp;在驱乌中&nbsp;&nbsp;&nbsp;&nbsp;服勤祖师

&nbsp;&nbsp;&nbsp;&nbsp;及其将化&nbsp;&nbsp;&nbsp;&nbsp;使之寻思

&nbsp;&nbsp;&nbsp;&nbsp;赏其神骏&nbsp;&nbsp;&nbsp;&nbsp;思则有辞

&nbsp;&nbsp;&nbsp;&nbsp;衆角一麟&nbsp;&nbsp;&nbsp;&nbsp;迁其以之

&nbsp;&nbsp;&nbsp;&nbsp;禅师昭公&nbsp;&nbsp;&nbsp;&nbsp;来自大沩

&nbsp;&nbsp;&nbsp;&nbsp;分空印澄&nbsp;&nbsp;&nbsp;&nbsp;名誉日驰

&nbsp;&nbsp;&nbsp;&nbsp;顾瞻山川&nbsp;&nbsp;&nbsp;&nbsp;怃然嗟咨

&nbsp;&nbsp;&nbsp;&nbsp;想其髙风&nbsp;&nbsp;&nbsp;&nbsp;屋宇故基

&nbsp;&nbsp;&nbsp;&nbsp;以麟名室&nbsp;&nbsp;&nbsp;&nbsp;非茍然为

&nbsp;&nbsp;&nbsp;&nbsp;佳羽百鸟&nbsp;&nbsp;&nbsp;&nbsp;宗教日衰

&nbsp;&nbsp;&nbsp;&nbsp;庶异人出&nbsp;&nbsp;&nbsp;&nbsp;支此頽隳

&nbsp;&nbsp;&nbsp;&nbsp;耆闍倚天&nbsp;&nbsp;&nbsp;&nbsp;胜气华滋

&nbsp;&nbsp;&nbsp;&nbsp;当磨云根&nbsp;&nbsp;&nbsp;&nbsp;刻此铭诗

### 宜独室铭

金沙僧道明勤道如智海事师如小朗机陪清衆于宿徳寮之后别开小室仅可容膝日晏寂其中昔伟禅师在黄檗亲老积翠其静住政如此人问其故答曰聚语

### 藏六轩铭并序

端首座从吾磊苴兄逰有年方埋光彩禅林而学者已相仍矣开轩于室之后乞名于余余为名曰藏六且以讽后学事虚名为实効者耳铭曰

&nbsp;&nbsp;&nbsp;&nbsp;寡欲养心&nbsp;&nbsp;&nbsp;&nbsp;以直养气

&nbsp;&nbsp;&nbsp;&nbsp;抱其徳全&nbsp;&nbsp;&nbsp;&nbsp;龟以蝉蜕

&nbsp;&nbsp;&nbsp;&nbsp;情缘峥嵘&nbsp;&nbsp;&nbsp;&nbsp;欲犬怒吠

&nbsp;&nbsp;&nbsp;&nbsp;端方藏六&nbsp;&nbsp;&nbsp;&nbsp;攫抟无地

&nbsp;&nbsp;&nbsp;&nbsp;学者阗门&nbsp;&nbsp;&nbsp;&nbsp;伫思拟议

&nbsp;&nbsp;&nbsp;&nbsp;如大火聚&nbsp;&nbsp;&nbsp;&nbsp;不宿蚊蚋

&nbsp;&nbsp;&nbsp;&nbsp;我观此老&nbsp;&nbsp;&nbsp;&nbsp;非愚非慧

&nbsp;&nbsp;&nbsp;&nbsp;人趋所争&nbsp;&nbsp;&nbsp;&nbsp;师取其弃

### 俱清轩铭

&nbsp;&nbsp;&nbsp;&nbsp;晓云灭尽&nbsp;&nbsp;&nbsp;&nbsp;羣山苍然

&nbsp;&nbsp;&nbsp;&nbsp;倚杖凝睇&nbsp;&nbsp;&nbsp;&nbsp;如开青莲

&nbsp;&nbsp;&nbsp;&nbsp;夜籁以寂&nbsp;&nbsp;&nbsp;&nbsp;绕除流泉

&nbsp;&nbsp;&nbsp;&nbsp;曲肱而听&nbsp;&nbsp;&nbsp;&nbsp;如鸣朱弦

&nbsp;&nbsp;&nbsp;&nbsp;有大禅衲&nbsp;&nbsp;&nbsp;&nbsp;不碍见闻

&nbsp;&nbsp;&nbsp;&nbsp;以云门印&nbsp;&nbsp;&nbsp;&nbsp;印空成文

&nbsp;&nbsp;&nbsp;&nbsp;对是浄境&nbsp;&nbsp;&nbsp;&nbsp;深炷炉熏

&nbsp;&nbsp;&nbsp;&nbsp;人牛两亾&nbsp;&nbsp;&nbsp;&nbsp;蓑笠具存

### 解空阁铭

&nbsp;&nbsp;&nbsp;&nbsp;以色碍眼&nbsp;&nbsp;&nbsp;&nbsp;铲其云山

&nbsp;&nbsp;&nbsp;&nbsp;以声聒耳&nbsp;&nbsp;&nbsp;&nbsp;恶禽间关

&nbsp;&nbsp;&nbsp;&nbsp;有大开士&nbsp;&nbsp;&nbsp;&nbsp;倚栏㣲笑

&nbsp;&nbsp;&nbsp;&nbsp;以眼闻色&nbsp;&nbsp;&nbsp;&nbsp;以耳观鸟

&nbsp;&nbsp;&nbsp;&nbsp;石屛玉立&nbsp;&nbsp;&nbsp;&nbsp;泉以佩鸣

&nbsp;&nbsp;&nbsp;&nbsp;乃知解空&nbsp;&nbsp;&nbsp;&nbsp;不离色声

### 宜独岩铭并序

余性喜笑傲不了人之爱憎比坐哗衆人所鄙弃饭馀曳杖山行路穷则反㑹意植杖莞然一笑响应山谷之西崦幽竒可爱有岩西向洞如侧磬中有石砧仅容坐卧而附岩左右偏生修竹余毎至此终日忘归既久因名其岩曰宜独乃为之铭铭曰

&nbsp;&nbsp;&nbsp;&nbsp;幽岩如磬&nbsp;&nbsp;&nbsp;&nbsp;侧立山腹

&nbsp;&nbsp;&nbsp;&nbsp;中有石牀&nbsp;&nbsp;&nbsp;&nbsp;砥平而绿

&nbsp;&nbsp;&nbsp;&nbsp;我来忘归&nbsp;&nbsp;&nbsp;&nbsp;卧听风竹

&nbsp;&nbsp;&nbsp;&nbsp;夫物得宜&nbsp;&nbsp;&nbsp;&nbsp;如眉暎目

&nbsp;&nbsp;&nbsp;&nbsp;幽居情闲&nbsp;&nbsp;&nbsp;&nbsp;乃名宜独

&nbsp;&nbsp;&nbsp;&nbsp;一顷之陂&nbsp;&nbsp;&nbsp;&nbsp;清饮两鹄

&nbsp;&nbsp;&nbsp;&nbsp;得其所哉&nbsp;&nbsp;&nbsp;&nbsp;此诗可录

### 座右铭

行与邪分途，居与正为隣，于中有取舍，此外无疎亲，此为朝市者言之。肥家以忍顺，全交以简恭，好学如不及，求名如傥来，此为山林者言之。大丈夫当期出生死，生死皆由心所造，心灭生死乃壊。心灭则髑髅是水，心生则爪皮是罪。渊乎妙哉，一念不生，即入无垢三昧。

### 延福寺钟铭并序

梁武帝假寳公神力见地狱相问何以救之寳公曰衆生定业不可即灭唯闻钟声其苦暂息耳武帝于是诏天下佛庙击钟当舒徐其声欲以停苦也宜丰李元与弟施延福院大钟愿资延母夫人周氏夀祺且雪夙障余以谓李氏知所施矣晋许逊白日仙去天诏书曰赦汝不事先祖之罪佳汝施药呪水之功夫施药呪水脱人于苦者也唐崔佑甫本贵且夀以任情杀戮囚系不释遂不夀囚系杀戮置人于苦者也呜呼夀固无象脱人之苦则増置人于苦则损夫钟之功利博大昭著者也以之为施周氏之辠灭夀延理有固然者矣因为铭曰

&nbsp;&nbsp;&nbsp;&nbsp;衆生大梦营黑业&nbsp;&nbsp;&nbsp;&nbsp;玲珑击钟与开睫

&nbsp;&nbsp;&nbsp;&nbsp;功徳之大吾敢喋&nbsp;&nbsp;&nbsp;&nbsp;愿移慈母离障结

&nbsp;&nbsp;&nbsp;&nbsp;如声度垣即超越&nbsp;&nbsp;&nbsp;&nbsp;孝哉伯仲俱勇决

&nbsp;&nbsp;&nbsp;&nbsp;依仗佛力等痛切&nbsp;&nbsp;&nbsp;&nbsp;如取寓物执劵牒

&nbsp;&nbsp;&nbsp;&nbsp;愿夀慈母春在颊&nbsp;&nbsp;&nbsp;&nbsp;如钟常撞无尽竭

&nbsp;&nbsp;&nbsp;&nbsp;政和甲午夏五月&nbsp;&nbsp;&nbsp;&nbsp;谁为铭之甘露灭

### 童耄竹铭并序

霜筠粉节贯四时而不凋者竹之性也然怜孝子之泣则为之冬茁悯忠臣之誓则为之倒植余闻心之精微不可以言传而可以事著是二者非忠孝之著乎潜菴老人戏植独竹于庵南之壁隂朞月而笋茁盖老人以虚心集道以髙节荷法所致亦精诚之验也余以童耄名之又为之铭曰

&nbsp;&nbsp;&nbsp;&nbsp;渭川千亩&nbsp;&nbsp;&nbsp;&nbsp;潜庵一竿

&nbsp;&nbsp;&nbsp;&nbsp;俯视盛衰&nbsp;&nbsp;&nbsp;&nbsp;凛然嵗寒

&nbsp;&nbsp;&nbsp;&nbsp;笋茁于夏&nbsp;&nbsp;&nbsp;&nbsp;解箨颖异

&nbsp;&nbsp;&nbsp;&nbsp;颀然扶疎&nbsp;&nbsp;&nbsp;&nbsp;如老擕稚

&nbsp;&nbsp;&nbsp;&nbsp;根岂终独&nbsp;&nbsp;&nbsp;&nbsp;乃生横枝

&nbsp;&nbsp;&nbsp;&nbsp;如其道茂&nbsp;&nbsp;&nbsp;&nbsp;有子嗣之

&nbsp;&nbsp;&nbsp;&nbsp;髙情不羣&nbsp;&nbsp;&nbsp;&nbsp;安乐霜雪

&nbsp;&nbsp;&nbsp;&nbsp;风来有声&nbsp;&nbsp;&nbsp;&nbsp;是随宜说

### 鲁公玉器铭

二乘马麦为法忍馔我观是法纵横转变皆即一心灵妙所现觉知见闻一一成办色空眀暗一一如幻设物譬道古圣所羡初无大小之与贵贱是故此轮眞浄所建

### 李徳茂家坐中赋诸铭

#### 阮咸铭

&nbsp;&nbsp;&nbsp;&nbsp;有晋竒逸&nbsp;&nbsp;&nbsp;&nbsp;制为此器

&nbsp;&nbsp;&nbsp;&nbsp;以姓名之&nbsp;&nbsp;&nbsp;&nbsp;盖琴之裔

&nbsp;&nbsp;&nbsp;&nbsp;物趣幻假&nbsp;&nbsp;&nbsp;&nbsp;形因变迁

&nbsp;&nbsp;&nbsp;&nbsp;但馀至音&nbsp;&nbsp;&nbsp;&nbsp;则无陈鲜

#### 琴铭

&nbsp;&nbsp;&nbsp;&nbsp;材出馀烬&nbsp;&nbsp;&nbsp;&nbsp;桐生晚林

&nbsp;&nbsp;&nbsp;&nbsp;见之意消&nbsp;&nbsp;&nbsp;&nbsp;矧闻其音

&nbsp;&nbsp;&nbsp;&nbsp;朱弦发越&nbsp;&nbsp;&nbsp;&nbsp;夜堂秋深

&nbsp;&nbsp;&nbsp;&nbsp;如见古人&nbsp;&nbsp;&nbsp;&nbsp;如得我心

#### 镜室铭

&nbsp;&nbsp;&nbsp;&nbsp;种性清莹&nbsp;&nbsp;&nbsp;&nbsp;出尘风度

&nbsp;&nbsp;&nbsp;&nbsp;开扉见之&nbsp;&nbsp;&nbsp;&nbsp;眞常流注

&nbsp;&nbsp;&nbsp;&nbsp;妍者所欣&nbsp;&nbsp;&nbsp;&nbsp;媸者所恶

&nbsp;&nbsp;&nbsp;&nbsp;勿使痴儿&nbsp;&nbsp;&nbsp;&nbsp;呵出昏雾

#### 端砚铭

&nbsp;&nbsp;&nbsp;&nbsp;破韬玉之苍石&nbsp;&nbsp;&nbsp;&nbsp;出孕金之晴川

&nbsp;&nbsp;&nbsp;&nbsp;解碧溪之封褁&nbsp;&nbsp;&nbsp;&nbsp;割紫云之芳鲜

&nbsp;&nbsp;&nbsp;&nbsp;从连眉之仙子&nbsp;&nbsp;&nbsp;&nbsp;供倒流之词源

### 歙砚铭二首并序
80 	东坡得唐林夫歙砚絶妙然其心甚隆坡惜之以向林夫曰琢砚者欲磨平其隆百年之后用之方为妙耳

&nbsp;&nbsp;&nbsp;&nbsp;外俨丰硕&nbsp;&nbsp;&nbsp;&nbsp;中含清坚

&nbsp;&nbsp;&nbsp;&nbsp;而质常润&nbsp;&nbsp;&nbsp;&nbsp;如舌有泉

&nbsp;&nbsp;&nbsp;&nbsp;滑足金光&nbsp;&nbsp;&nbsp;&nbsp;碧生雾晓

&nbsp;&nbsp;&nbsp;&nbsp;平其微隆&nbsp;&nbsp;&nbsp;&nbsp;多年方妙

<br>

&nbsp;&nbsp;&nbsp;&nbsp;体切玉润&nbsp;&nbsp;&nbsp;&nbsp;肤刷丝文

&nbsp;&nbsp;&nbsp;&nbsp;书城之友&nbsp;&nbsp;&nbsp;&nbsp;歙溪之珍

&nbsp;&nbsp;&nbsp;&nbsp;貌贵端重&nbsp;&nbsp;&nbsp;&nbsp;徳贵粹温

&nbsp;&nbsp;&nbsp;&nbsp;是故觉范&nbsp;&nbsp;&nbsp;&nbsp;于砚亦云

### 五老砚铭并序

杜季扬奉使湘南过九江见庐山而爱之得拳石于九嶷山之下类五老峯有坳其痕如砚季杨欣然置几案间名之曰五老砚余观之于南楚门舟中为之铭曰

&nbsp;&nbsp;&nbsp;&nbsp;庐山五老&nbsp;&nbsp;&nbsp;&nbsp;寒翠倚天

&nbsp;&nbsp;&nbsp;&nbsp;公尝过之&nbsp;&nbsp;&nbsp;&nbsp;望见垂涎

&nbsp;&nbsp;&nbsp;&nbsp;朅来幽梦&nbsp;&nbsp;&nbsp;&nbsp;时厯其顚

&nbsp;&nbsp;&nbsp;&nbsp;九嶷之下&nbsp;&nbsp;&nbsp;&nbsp;得石如拳

&nbsp;&nbsp;&nbsp;&nbsp;二三君子&nbsp;&nbsp;&nbsp;&nbsp;聚首比肩

&nbsp;&nbsp;&nbsp;&nbsp;岂其逰戏&nbsp;&nbsp;&nbsp;&nbsp;分身则然

&nbsp;&nbsp;&nbsp;&nbsp;下有坳处&nbsp;&nbsp;&nbsp;&nbsp;形如玉渊

&nbsp;&nbsp;&nbsp;&nbsp;疑有神龙&nbsp;&nbsp;&nbsp;&nbsp;风雷播掀

&nbsp;&nbsp;&nbsp;&nbsp;以当吾砚&nbsp;&nbsp;&nbsp;&nbsp;刷其芳鲜

&nbsp;&nbsp;&nbsp;&nbsp;醉中落笔&nbsp;&nbsp;&nbsp;&nbsp;粲然云烟

&nbsp;&nbsp;&nbsp;&nbsp;我作铭诗&nbsp;&nbsp;&nbsp;&nbsp;擘窠为镌

&nbsp;&nbsp;&nbsp;&nbsp;袖归中朝&nbsp;&nbsp;&nbsp;&nbsp;为好事传

### 王裕之求砚铭为作此

吾闻大梁之东郭有砚台焉而自然成坳渊挽九江之水以为滴聚桐柏之色以为烟借温江卓笔之峯以蘸其尖展青天以为纸书吾饯君之诗情与旷野以相连吾辈留滞南楚思上国而未得以还辕虽然㑹当与君握手州桥踏月以话湘川是时君必折蟾宫之桂我亦腰金纡紫揖让于人主之前此言盖理有固然非狂且顚也

### 和陶渊明归去来词

归去来兮是处有山皆可归念纒绵其世故忽感悟而増悲精诚炯而未泯齿髪逝而莫追想比隣之惊愕疑昔人而竟非逢断桥而植杖渉浅濑而搊衣转荦确之深壑开机杼于寻微宿雨初霁山气如犇纷然落叶满我衡门少喜翰墨馀习尚存如抚无弦如持空樽有诗情以寄目无忧色之在顔皆遇缘而一戏则何适而不安顾风物之闲美忻幽鸟之关关揜残书而意消偶敛目而深观还诸缘以俱尽廓然获其无还譬如人经故乡情恋恋而盘桓归去来兮请毕生于此㳺佳退藏于不言使来者之自求如薪竭则火灭知爱尽而无忧虽鲲鹏之小犹听其自化则此道其可以告于朋俦笑我閲世如川行舟少折困于忧患老安乐其林丘嗟学者之畏影盖馀波之末流茍就隂则影灭妄自释而心休已矣乎吾吐斯言非其时闻者听莹皆迟留以针投水今无之古人不可见来哲亦难期省杂念之妨道如良苗之日耔当闭关而观壁盍捐书而止诗不取于人而自信如子得母复何疑

### 沩山空印禅师易本际庵为甘露灭以书招予归隐复赋归去来词
90 	归去来兮沩山有人呼我归碧暮云之凝合空夜鹤之怨悲省一念之有差虽百悔其何追探蚁穴之意适俄梦觉而知非幸牛羊之弗践有坠露之沾衣恨无前知之明及未著而知微缅懐万峯如蹲如犇而烟霏开窈窕其门东庵西井古迹犹存俯拾枯松旋安茶樽竝两山之寒翠煮万仞之潺顔想锸锹之寂子对牧牛之懒安妙机锋之虽触无生死之相关挹前辈之宏规揆今事而黙观唯空印之中兴取髙风而追还耿终力之弗寐心欲絶而桓桓归去来兮永结无情之㳺盖大欲之已去复于世而何求笑朝三而暮四纷衆狙之喜忧爱芙蓉之倚天势独立而无俦昔尚反顾今则覆舟弓精尽于九年履考祥于一丘巻正宗而懐之悲末学之横流如韩信之已死而其心岂眞休已矣乎沩山吾归今其时如鱼纵壑不可留今而不归欲何之行以到为是食以饱为期虽灵根之深宻䕶空慧以培耔听耆年之夜话诵诸衲之清诗知沙壤之非饭情断意讫复何疑

### 王舍人宏道家中蓄花光所作墨梅甚妙戏为之赋

水苍茫而春暗村窈窕而烟暮忽微霰之溅衣惊一枝之当路蒂团红膏之蜡色染蔷薇之露柔风飘其徐来暗香灭而复著待黄昏之雪消看东南之月吐何婵娟之殷勤献清妍之风度方其开也如华清之出浴矫风神其转顾盖天质之自然宜铅华之不御也及其落也如朝阳之奏曲学回雪而起舞乃仙风之体自轻非臭夷之药能举也怪老禅之㳺戏幻此华于缣素疑分身之藏年每开巻而竒遇如行孤山之下如入辋川之坞念透尘之种性含无语之情绪岂君王宠我太甚致我不得仙去者耶

### 龙尾砚赋并序

予所蓄龙尾砚比他砚最贤龚徳庄从予乞曰此石宜宿玉堂岂公所当有耶既以与之又戏为之赋其词曰

栁子尝有言曰砚之美者唯青石最贤而綘石次焉自綘青而下盖亦不数而世亦无传何温然之子石出髙要之晴川方其始造也祠中牢以匃佑犯惊湍之洄漩探万仞之崖腹取劲石之坚圆裹碧草以径出割紫云之明鲜萦金缕扵廓岸张鸲目于坳渊于是房以玉室而绨以锦衣名以虚中而以居黙字之适风棂之春昼偶莫逆于书帏管城子方䝉茸而落㡌燕客俨峩峩之丰颐爱知白之尽展其底藴而看君答烟霞之谭词粲古今于立顷而观者若未始与闻而有知以其有是之徳故君子见録而不遗也盖尝罥网而出鲤昭以佳瑞而生之涸于顺山而鸽致浴于越池而水缁姿端重而有墨侯之封腰微坳而作郎官之状逸于阗青铁之羣秀蟾蜍玉器之上又尝汚卢擕之怒裾印太眞之醉掌泮紫金于药鼎锵清声于书幌殆其弃而弗用也犹烬馀骸于弟子瘗朽骨于草莽而狂生乃以铁窃其名而市工仍以瓦肖其像由此砚之难致故纷谬伪之欺诳也顾予此砚之清坚出于歙溪之湄水乃陋南荒之彘肝而窃自比于龙尾匀数寸之秋光温一片之和气疑初得于鲁祠何朴美之如此从予㳺亦有年爱其忍垢之类已嗟所値之不遭纷白眼之相视独一龚之可人輙倾葢而见喜将提携而去归置玉堂之棐几稔亨奋而逃穷脱怒骂之焚毁终未免腹洞于暮年而犹胜支牀于壮嵗子行勉矣予将观子与管城辈耕于无所不知之乡而至丰年之义理也已