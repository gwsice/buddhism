## 石门文字禅巻二十五

### 题华严纲要

华严宗有四种无碍谓事无碍理无碍事理无碍事事无碍夫言事事无碍者非有竺梵震旦之异凡圣小大之殊而讲师笑枣柏不辨唐梵又可笑哉此文清凉国师启毗卢藏之钥匙也其文简而义无尽其科要而理融通学者当尽心焉方天下禅学之弊极矣以饱食熟睡游谈无根为事而佛鉴乃倡为宗尚之其亦护法悯俗之慈也欤

### 题疾老写华严经

瑛公风骨清癯而神观秀爽措置加于人一等与南州名士游淡然无营独杜门手写此经精妙简逺之韵出于顔桞予闻一切贤圣皆以无为法而有差别者皆所庄严之耳龙胜菩萨以夙智通力诵持之实叉难陁以入世间智力翻译之清凉国师以逹佛知见力䟽释之而瑛公以夙净愿坚固力书写之予观其心志端欲候文殊师利之智海普贤之行愿海善财童子利生求法精进海十二时皆在现行如善现比丘不动真际现一切色身于十方世界作大佛事顾其措置非加于人乎

### 题光上人所书华严经

邾城岸大江皆深林大泽自麻城之东多竒峯峻谷轮蹄所不至虎兕所掩建炎元年十月予自汉上南还庐山阻兵于大石山㨗径过锺山之下有僧舍数椽道人七八辈帀笑如旧识有首衆者道光与其兄道舒隣房晨香夕灯以禅诵为佛事从之者皆肃如也光尝呼此经以示予予因再拜跪而读其篇目谓舒曰耆闍婆面城之医王也面所见草木土石无非是药文殊师利童子曰耆婆见草木无非是药菩萨见境无非是心然耆婆祝之疾燥湿虚实寒病祖病衆生病之方也而光口不忘诵目不忘视手不忘书写之则随施无所窒其妙呜呼耆婆盖世间之医而得妙者也则出世间之医其用自心之得妙者也是经其广则四天下微尘数偈句其得则震旦所译十万偈句光拟之于沙界凉曝得所藏之于毛端寛博有馀至于殊胜功德则非有思议心所能测知经初毕工而盗贼蚁聚所至流血可渉光黄舒蕲衲之间受祸犹酷独此经所寄东西南北十里之间无犬吠之惊父老男女安堵乐业岂非龙神所护持而然乎光少游方见知识饱参而还以亲老不忍去其膝日以研味此文其为知恩精进不言可知矣咨尔锺山之下护持龙神之衆时朔来朝以秘藏之某题

### 题华严十明论

显谟阁待制朱公世英为余言顷过金陵谒王文公于锺山公以彦里閈晩生有志学道谓曰若读史见勾践伍员事乎勾践保栖㑹稽置胆于坐卧则仰胆饭食亦尝胆也伍员去楚櫜载而去昭关至蒲伏行乞于呉市二子设心止欲雪耻复雠而焦身苦思二十馀年而后遂其欲盖有志者事竟成也然移此心以学无上菩提其何以御之世英嘱予记其言世英殁一年余还自海外筑室筠溪石门寺夏释此论追念平时之语曰嗟乎流转三界未即弃去其耻亦大矣囚缚五隂未能超出其雠亦深矣以呉楚之雠耻较之其相倍如日劫而学者亦思掣肘径去然至诚恻怛勇决力行较勾践伍员特太山毫芒耳岂不惜哉金刚般若经须菩提闻世尊言以恒河沙等身命布施不如受持四句偈为他人说之福于是泣下其心岂不谓学者多以一身味著懈怠故自为障碍乎夫杂华具四天下微尘数偈而其所诠者如来普光明大智一法而已亲近随顺此智者戒定慧三法而已以戒定慧观照方便破灭无明一切衆生弹指实证故金刚藏菩萨曰随顺无明起诸有若不随顺诸有离是谓成佛显决入法要㫖借令三世如来重复宣示深奥不能加毫末于此矣其于利害去取晓如白黑其义理昭著粲如日星不知学者于戒定慧何疑而不随顺于无明烦恼何恋而不弃遗乎孟轲曰今有无名之指屈而不信非疾痛害事也如有能信之者则不逺秦楚之路为指之不若人也指不若人则知恶之心不若人则不知恶此之谓不知类也今之知类者吾特未见耳岂宻行暗证隐实显玼世不得而知欤抑观力粗浮习重境强多遇缘而退欤余切慕思大智者父子于道能遗虚名收实效三十年间决期现证皆获宿智通入法华三昧乳中之酪此其验矣呜呼安得如南岳天台两人者与之增进此道哉政和五年六月十日书

### 题光上人书法华经

晋沙门昙谛初梦于其母黄曰我投暂托宿乃以铁镂书镇并麈尾拂为寄母既觉而二物在手于是大惊而生谛逮五龄母以二物示谛谛轩渠笑曰此秦王请我讲法华经赠我者尔母曰汝省置之处乎谛罔然不答而去又建兴二年长沙县西一百里馀有青莲花两本生陆地道俗堵观镢之丈有二尺得瓦棺莲之根茎自棺之坏处出开视之有髑髅栓索而莲寔生齿颊间晋有识曰有僧不知名氏诵莲经十万部不疾而化遗言使衣纸而以瓦为棺今驿亭故基建寺其号莲花呜呼异哉惟此经之力能使授持者卒长物于生死后竒祥于异世惊世殊异之如此蕲州永乐寺僧道光出血和墨写此经其衡斜㸃画匀如空中之雨整如上濑之鱼皆精进力之所成知见香之所熏不然何以庄严微妙如此之巧耶光又専精不懈见一纎毫相之间万八千土于刹那入无量处三昧名报佛恩然随笔任运经行卧起语黙动止莫非授持此经故毫相之间刹那之顷岂有间哉光之为人纯素洁忠于事孝于奉亲为里閈所敬信法眷所追崇是真比丘也予自北还南留其庵信宿弥日尽获见其所写之经无虑十数种观其施为日夕以与佛菩萨语言詶酢岂复有世间之心耶华严曰念念不与世间心合是大精进光其以之

### 题超道人莲经

南昌饶益院除馑惠超自幼出家诵此经年二十六试于有司以精通得度即受具游诸方事善知识发明心要及还掩关以金为墨书妙法莲华经政和八年六月四日清晨携以示予开巻熟视笔墨精到衡斜布列皆有节度非精诚尽力于此法莫能臻是也予闻一切契经皆佛所演而此经独称过去诸佛先说法喻双举莲之为喻以三世同时十方同㑹方其开时即有果方于果中即有因莲华莲实莲宻是也诸子虽分布而㑹聚之未尝隔断此其名莲莲连也般若曰一切智智清净无二无二分无别无断故者以是哉梁大沙门僧佑平生书写诵持未舍受即身为烂𤓰香已舍受即舌本为青莲华香皆其精进真信之力所成就陈大沙门惠思诵至是真精进是名真法供养如来恍然见灵山一㑹俨然如昨盖此经有不思议力入二十五种三昧以大行慈悲入中观以梵行慈悲入幻观以胜行慈悲入止观令一切衆生自然见如是事入菩萨一切色身三昧之㫖也今超师坏衣鉢食一室枵然与世相忘以精勤之力致工于此法可谓知本矣予将见生身发无垢智光方吾法下衰而超用志如是谁不随喜愿世世同超登内院见慈氏预闻妙义顿舍人法二执证对现色身此予志也甘露灭某谨题

### 题六祖释金刚经

金刚般若灵智妙心者也诸佛与我及衆生类三无差别然诸佛已知而信者我今知而信者唯衆生未知未信则当敎导之故世尊以后五百岁持戒修福者能生信心为实然以心信心犹为三法如人不睡而能有梦则知是病故世尊又曰以是信解不生法相如来世尊既以明告显说以为经祖师从而注释之恩德可谓大矣而传布未广予窃患之故化清信檀越镂版印施普告大衆云政和五年十月日

### 题灵验金刚经

秘书省校书郎龚德庄初罢官灵寿来归京师居新门里时方上元山东刘野夫与德庄善偶折简来约十四日可尽室往观君慎勿出略相候欲欵语德庄素敬惮其人为独守屋庐二鼓矣而野夫不至方假寐家人辈尚未还俄火自门而烧德庄但捉诰牒而走一夕而烬数百家明日迹其屋灰炭中得金刚般若一巻略无损处开视明鲜如新德庄少豪逸嗜酒色不甚信内典岂夙世善根不思议力以兹发感悟之欤观者彭凡邹正臣刘棐僧希祖德洪政和元年上元后一日

### 题宗镜录

右宗镜录一百巻智觉禅师所撰切尝深观之其出入驰骛于方等契经者六十本参错通贯此方异域圣贤之论者三百家领略天台贤首而深谈唯识率折三宗之异义而要归于一源故其横生疑难则鈎深赜逺剖发幽翳则挥扫偏邪其文光明玲珑纵横放肆所以开晓衆生自心成佛之宗而明告西来无传之的意也钱氏有国日尝居杭之永明寺其道大振于呉越此书初出其传甚逺异国君长读之皆望风称门弟子学者航海而至受法而去者不可胜数禅师既寂书厄于讲徒丛林多不知其名熈宁中圆照禅师始出之普告大衆曰昔菩萨晦无师智自然智而専用衆智命诸宗讲师自相攻难独持心宗之权衡以凖平其义使之折中精妙之至可以镜心于是衲子争传诵之元佑间宝觉禅师宴坐龙山虽德腊俱高犹手不释巻曰吾恨见此书之晩也平生所未见之文公力所不及之义备聚其中因撮其要处为三巻谓之冥枢㑹要世盛传焉后世无是二大老丛林无所宗尚旧学者日以慵墯絶口不言晩至者日以窒塞游谈无根而已何从知其书讲味其义哉脱有知之者亦不以为意不过以谓祖师敎外别传不立文字之法岂当复刺首文字中耶彼独不思逹磨已前马鸣龙树亦祖师也而造论则兼百本契经之义泛观则传读龙宫之书后逹磨而兴者观音大寂百丈断际亦祖师也然皆三藏精入该练诸宗今其语具在可取而观之何独逹磨之言乎圣世逾逺衆生相劣趣虑褊短道学茍简其所从事欲安坐而成譬如农夫惰于耰耘垂涎仰食为可笑也吾闻江发岷山其盈滥觞及其至楚则万物并流非夫有本益之者衆耳有志于道者常有取于此吾徒灰冷世故安乐云山明窓净几之间横篆烟而熟读之则当见不可传之妙而省文字之中盖亦无非敎外别传之意也

### 题法惠写宗镜录

龙胜菩萨曰衆生心性犹如利刀唯用割泥泥无所成刀日就损理体常妙衆生自粗能善用心即合本妙余观世之人疲精神于纸墨者多从事于无用之学皆以刀割泥者也明州翠岩僧法惠独施力写永明所撰宗镜录一百二十巻与方广禅寺大法宝藏呜呼惠师可谓善用其心者也夫能使天台贤首唯识三宗之㫖趣大乗深经六十巻妙义西天此土三百家之法句杂传要说契心之至理镜为一心心之所缘笔之所及常在现前余以谓此道人即入摩诃衍徧知称性之海即具普贤一真光明微尘数不思议行门予幸得托名巻末愿慈氏大士从知足天来主龙华时同闻此录知今日自足随缘其心非谬也

### 题修僧史

予除刑部囚籍之明年庐于九峯之下有苾刍三四辈来相从皆齿少志大予晓之曰予少时好博观之艰难所得者既不与世合又销铄于忧患今返视缺然望之则竭不必叩也若前辈必欲大蓄其德要多识前言往行僧史具矣可取而观语未卒有献言者曰僧史自惠皎道宣赞宁而下皆略观矣然其书与史记两汉南北史唐传大异其文杂烦重如户婚鬭讼按检昔鲁直尝憎之欲整齐未遑暇竟以谪死公䝉圣恩脱死所又从鲁直之旧游能粗加删补使成一体之文依仿史传立以赞词使学者临传致赞语见古人妙处不亦佳乎予欣然许之于是仍其所科文其词促十四巻为十二巻以授之

### 题让和尚传

心之妙不可以语言传而可以语言见盖语言者心之缘道之标帜也标帜审则心契故学者毎以语言为得道浅深之候予观南岳让禅师初见六祖祖曰什麽物与麽来对曰说似一物即不中曰还假修证也无对曰修证即不无染汚即不可祖叹曰即此不染汚是诸佛之护念大哉言乎如走盘之珠不留影迹也然让公犹侍六祖十有五年乃去庵于三生石之上时天下尚以律居未成丛席有僧忘其名为总衆事二十年为县官勘其出纳先是寺未尝藉其资僧方囚自念久已忘之仰祝让公求助于是一夕通悟尽能追忆二十年间物件不遗毫髪乃得释故以让公为观音大士之应身而让居庵中未尝知之予游福严与僧读其事僧疑以问予此何理哉予曰涅盘经云外道妬世尊入其国驱五百醉象来奔世尊垂手示之而象见五指轮中皆出师子于是怖伏遗粪而去世尊曰尔时我指实无师子而是护财狂象自然见之皆我慈善根力故夫世尊慈善根力要不可以有思议心测之而可以无隠藏事证如月在天光徧溪谷初不择溪谷之浊清而水之澄澈必有月影水之澄澈则月现影而善恶之必有所感乃不见慈善根力哉则让公坐令其僧获聪明之辩要不足怪也

### 题洞山岩头传

雪峯见德山托鉢便问钟未鸣鼓未响托鉢向什麽处去德山便归方丈峯举似岩头岩头曰大小德山不㑹末后句德山闻之呼岩头问曰汝不肯老僧耶岩头宻启其意德山明日上堂举论大异岩头拊手大笑曰且喜老汉㑹末后句天下人无奈此老何虽然如是只得三年至期果化去洞山初见华严静公搬柴把住问曰狭路相逢时如何静曰反仄反仄洞山曰汝记吾言已后向南住衆一千北住山三百人而已静初住福州东山一千衆后居都下衆三百人予观岩头洞山之语出于信口殆若茍然而德山之化华严之衆皆不能逃其言因缘时节弗差毫髪其如虫蚀木偶尔成文耶亦夙智通力自然前知耶偶尔不可数通力非宗门所尚非授大法显著于此能无疑乎

### 题断际禅师语录

禅师初与异僧游天台渡溪方悟其为异也悔不能早识之且将折其胫而后已寻北游值老妪于洛下与之语多所发药遂待以师礼妪知其非寻常人俾更谒江西大寂既至而祖已化去逾月矣而见其子海公海以所尝悟明之缘示之公悟大法于言下海曰他日其嗣大寂可也公笑曰是岂义也海叹已而为不及常谓其徒曰吾顷游方无所不问虽草根岩壁中有人必往穷诘其所得又曰马祖之下得正法眼归宗耳而牛头以降皆不可当其意者岂公取舍故欲异于世也亦抑世之人见其不与已合而诉以为异者也古之人所以大过人者信已之专惟信已故不惑世人之言是故所立卓絶非常人所能及也公之器识宏远刚正自性出其天性岂非以谓道之所在非凡圣男女之间晦显长少之际而是非取舍不可以茍而已而取人不必以求其全也今之学者既下视天下之士而又工于怪竒诡异之事衒名逐世不顾义理求人必以其全而议论多胶于所爱名为走道其实走名纷纷冗冗皆禅师之门罪人也禅师之所养其峻严广大如此其语言断断如药石深可以治晩世学者之病是知其言盖所养也巻舒放肆驱逐邪妄开辟正信直明一心以归合佛祖之言可谓深𣺌宕肆大哉洋洋乎光明之言也余因手校而藏之又列其所施为者以自警书于巻之尾且以示同学云

### 题百丈常禅师所编大智广录

余常识老僧知琼于司命山下琼湓城人黄龙无恙时客也为余言黄龙住山作止甚详尝手校此录于积翠谓门弟子曰佛语心宗法门㫖趣至江西为大备大智精妙頴悟之力能到其所安此中虽无地可以栖言语然要不可以终去语言也故其广演之语大剔禅者法执而今之五家宗趣皆此录森列如井之在海其清凉甘滑泄苦浊毒所不同而本则无异质也予志其言久之偶见洞山藏角破函中多故经往掀搅之乃获见常禅师居百丈日重编者熟读验琼之言信然校世所传多讹略因藏之以正诸传之失又志琼之首告也

### 题云居𢎞觉禅师语录

悟本禅师设五位法门以发挥石头大师之妙大率约体用为五法更互主客隠显相参借言以显无言然言中无言之趣妙至幽𤣥故其问答之贵亲正如君臣之贵合于是翕然宗以为洞上𤣥风出其门下者应机酬诘务以秀丽严峻之语相高尚使人放身如览花葩之开妍烟云之秾纤而仰拂秋之螺峯染春之鸭波划刻百出必欲合其法而后已忽其绳墨以登其门者则非吾属也而云居𢎞觉禅师盖其徒之秀杰者乃独不然其演法之辨应机之词朴古自在随意所划如世之良医坐于药肆中病而诣者信手与之药至病愈常谓其徒曰佛法无多事行得即是汝但作佛莫愁佛不解语古人纯素任真有所问诘木头碌砖随意答之实无巧妙大底渠脚根下稳当茍不如此虽说得如花锦无益也余常怪洞山嗣法者如本寂道全居遁休静之徒光大于世者三十馀人观其施为提演宗脉无敢冐规致之外者而膺公乃尔殊异岂所谓得所以言言不必同者欤余追蹑其意以谓大法本体离言句相宗师设立盖一期救学茍简不审专已臆断之弊而已法久必坏使天下后世眩疑自退守言而失宗无所质辨为可惜也故其超然法立如此而公之子简亦相与振成之是知俾明悟者知大法非拘于语言而借言以显发者也尝与人论至此其人凌慿其气而面颈发热曰医智百巧志诬先德诟骂而去吁嗟使𢎞觉不死且闻余之说以为知言者今其道愈陵迟至于列位之名件亦讹乱不次如正中偏偏中正又正中来偏中至然后以兼中到总成五今乃易偏中至为兼中矣不晓其何义耶而老师大衲亦恬然不知怪为可笑也虽然𢎞觉一矫之则洞山之道不转顾地而尽宁有今日耶

### 题克符道者偈

洞山悟本禅师作五位颂有曰兼中到不落有无谁敢和人人尽欲出常流折合终归炭里坐予初以谓坐炭中之语别无意味及读此偈百馀首有曰侬家住处岂堪偎炭里藏身几万囘不触波澜招庆月动人云雨鼓山雷乃知古老宿之语皆不茍然符临济真子而悟本自为洞山之宗道本同也而学者不了以私异之惜哉

### 题清凉注参同契

丛林故宿相传谓石头参同契明佛心宗后辈鲜有深识其㫖者独清凉大法眼禅师注文发明居多故南唐后主读至𤣥黄不真黒白何咎处爽然开悟余谓后主所悟盖悟法不真而已非因其语以了石头明暗本意也如安禅师破句读楞严而悟句读且尔矧所谓义味乎然安于心法无疑也予尝深考此书凡四十馀句而以明暗论者半之篇首便曰灵源明皎洁枝派暗流注乃知明暗之意根于此又曰暗合上中言明明清浊句调逹开发之也至指其宗而示其趣则曰本末须归宗尊卑用其语故其下广叙明暗之句奕奕缀聨不已者非决色法虚诳乃是明其语耳洞山悟本得此意故有五位偏正之说至于临济之句中𤣥云门之随波逐浪无异味也而晩軰乗其言便想像明暗之中有相藏露之地不亦谬乎大率圣人之言不明于后世注䟽之家汩之非独此文也余不可以不辩

### 题香山靘禅师语

禅师父事云庵于予为法兄然予少寔师事之初闻其诵迦叶波偈曰诸法从缘生诸法从缘灭我师大沙门常作如是说乃曰子悟此即是出家予时年十六晓夕以思茫然莫识其㫖顷在海外闲居味维摩诘言善来文殊师利不来相而来不见相而见文殊师利言如是居士若来已更不来若去已更不去所以者何来无所从去无所至所可见者更不可见乃追绎香山之语遂深入缘起无生之境将以见之报其发药之恩则化去已逾年矣其门人文谦以其提诲之语为示并书予愿见不果

### 题𤣥沙语录

右司谏集贤孙公觉莘老守福州日俾僧编集此录学者以觉悟宗㫖厥功茂焉然予独恨集末附千光王寺沙门义澄重删三句四机之语议论错谬何以知之如𤣥沙纲宗第一句名真常流注与铁轮位齐力一天下然未有出格之词犹曰明前不明后无自由分未辨缁素虽得出世间未得入世间恐其堕一如平实无生之见死在句下也则有出格之词而义澄辄引首楞严曰妄为色空及与闻见如第二月又圆觉曰由起幻故内发轻安大悲妙行如土长苖读之令人搏髀高笑义澄何为者也乃敢指判禅宗哉学者能深观之则知予言为公昔无业禅师毎叹丛林不自揆行解如屠沽而自比佛祖南山律师晓逹敎乗而不敢自呼大乗师止言律师耳义澄自目未见而指人五色使见宣律师为人定必羞死

### 题谷山崇禅师语

39 	予读澄心堂录长庆棱公之孙保福展公之嗣谷山禅师之语竒险宏妙光明广大观其胆气逸羣不在岩头云门之下而录失其名然语多称报恩传灯但有潭州谷山句禅师而无机缘其列熈崇两人机语校句所阙示殆相万然皆住报恩岂句亦常居之耶予常与超然冲虎游谷山访其遗事无所考因相对叹息追念东坡之语曰齐鲁有大臣史失其名而黄四娘乃得与杜诗不朽事莫不尔作诗曰行尽湘西十里松到门却立数诸峯崇公事迹无寻处庭下春泥见虎踪又十年复与超然夏于石门偶閲前诗遂并录之

### 题韶州双峯莲华叔侄语录

传曰听言观道以事观生死亦大矣而两人者睨●之不翅如出入户庭之易然盖其所养非有以大过人者何以臻此其言具在可信也予观云门勘辩举古皆脱略窠臼方其游戏时亦微见其㫖至醻问垂伐则语赴来机瞻之在前忽焉在后令人溟涬然弟之哉夫语赴来机妙在转处者正中妙叶洞山㫖趣也岂此老淛亦或用之而钦祥黙识其不传之妙也哉巴陵鉴公常答问提婆宗曰银椀里盛雪答祖意敎意同别曰鸡寒上树鸭寒下水答吹毛劒曰珊瑚枝枝撑著月云吾以此三句报答云门法乳之恩予始诞之今视之良然使云门而在正当一捧腹耳

### 题辅敎编

呜呼正法明夷先佛垂告封文执僞更相是非圣智圆融凡情守隙否极则泰挺生英特则永安禅师其人也握管驱风悬河泻辩推慈悲于敎义㑹孔墨以流泏巍巍乎晃晃乎寔当世不可得也凡所著集虽不欲传其在四方好事者之所录殆九牛一毛耳后之学者至闻其名叹不得瞻容为恨若夫天地之高逺日月之昭明江海之浩荡想而不可极者盖若人矣

### 题首山传法偈

诸佛甚微细智以金刚为喻非凡夫粗浮心识所能了达华严十定品入刹那际诸佛三昧乃能灭衆生㒹倒想宣和元年十月吉日余在湘西鹿苑虎芩堂早作静坐念曰今日盖首山生辰追想为人书其传法偈并汾州无德禅师注释详味父子真能入诸佛甚微细智者也

### 题五宗录

性觉本自妙而常明以无性故不自知谓之无明一切衆生以无明迷醉如目有翳善知识如医师东坡曰医师但有除翳药且无与明药如可与明还应是翳此殆天下之名言也予所集五宗语要如医师除翳药方也从前先德用之有验故乐以传世书成于宣和元年正月明年有漳南道人崇顗者愿求传录录毕相示其笔力详楷非诚之至志之确不能如此然能并除万虑燕坐一室追绎先德所行之事研味诸家所示之语以校日用则予之所集不为徒尔顗之精勤不为虚行也

### 题宝公谶记

王敦素问予宝公谶语视千百年如一日此何道而至之予曰清明在躬志气如神有物将至其兆必先者孔子之语也凡夫所见莫非倒想倒想若灭洞见三世宝公岂有倒想者乎敦素拊手曰美哉之论也然灭倒想宁有道乎予曰当不忘正观曰是眼则不能自见其已体自体尚不见云何见馀物若树是见复云何树若树非见云何见树现在若有过去未来亦应是有过去未来若无现在亦应是无故杂华曰法眼不思议此见非颠倒敦素瞠然良久曰此语令人溟涬然弟之哉

### 题古塔主论三𤣥三要法门

古塔主著论呵诸方但解知见未明道眼予初骇之及观其论三𤣥三要之义援引诸家证左甚明而曰岂特临济用此法门殆是三世如来之法式也僧辄问曰师论三𤣥法门名既有三其语亦异切不相离而临济本曰一句中具三𤣥一𤣥中具三要有𤣥有要何以辩明之古气索良久引金刚般若经云一切诸佛及诸佛阿耨多罗三藐三菩提法皆从此经出又首楞严云于一毫端现宝王刹坐微尘里转大法轮等义对之曰理性无邉事相无邉杂而不参混而不一何疑一句之中不具三𤣥三要耶予独不晓金刚般若首楞严等义非知见乎且诸经之㫖既具临济安得踪迹之而建立哉古方呵知见而自语相违可笑也盘山宝积禅师曰道本无体因道而求名道本无名因名而立号若言即心即佛今时未入𤣥微若言非心非佛犹是指踪之极则向上一路千圣不传学者劳形如猿捉影盘山盖形容三𤣥三要者云居云譬如猎犬寻香嗅迹而去忽若羚羊挂角时莫道迹香亦无矣同安曰涅盘城里尚犹危陌路相逢勿定期权挂垢衣云是佛却装珍御复名谁木人夜半穿靴去石女天明戴㡌归万古碧潭空界月再三捞摝始应知又形容盘山之语而三𤣥三要之㫖益微矣古乃又引敎乗以解释之吾无以徴其失将撼临济起而使痛叱之乃快也

### 题古塔主两种自巳

僧承古与施秘丞论自巳有二曰有空劫时自巳有今时日用自己学者以其有丛林时举读之疑怖曰岂一阿难而成两佛耶余闻世尊于首楞严㑹上谓阿难曰譬如琴瑟箜篌琵琶虽有妙音若无妙指终莫能发宝觉真心各各圆满如我按指海印发光汝暂举心尘劳先起其说不过以善用不善用为异不闻析而为两种也而古公立二自巳过矣祖师之门其论法方徴言语之际略滞疑似者随而救之如鸟飞空弗住弗著如六祖谓永嘉曰汝甚得无生之意对曰无生岂有意耶又问让公什麽物与麽来对曰说似一物即不中自是观之古盖吾法中罪人而自以能嗣云门其自欺欺人之状不穷而自露也

### 题汾州语

六祖临终门人问住持当如何行心用行乃契圣意祖曰设有问佛法者汝对之时莫迷自巳性持修道第一莫瞒自心如此则与圣意相应予观淳化已后宗师无出汾阳禅师之右者味其平生听其言论如谢安石之知国造次不忘自治冝于曹溪最后明诲为无所愧矣

### 题凖禅师语录

石门云庵示衆之语多脱略窠臼于时衲子视之如春在花木而不知其所从来予毎以谓此老人可以起临济之仆哲人逝矣切嗟悼之以为世莫有嗣之者湛堂于予为弟昆自其开法未尝闻其举扬殁后百馀日得此录于杲上人处读之喟曰云庵之馀波乃能发生此老种性耶政和五年十月七日题

### 题小参

如来世尊说般若传至震旦者无虑数百万言其要不过曰一切智智清净无二无二分无别无断故杜顺宏华严入法界㫖诀终必曰一切智通无障碍古之宗师于世尊之意神而明之独云门大师云门灭百年有云庵老师握临济劒得云门之㫖于说法时如月在千江不借言诠一切见者心得意了自老师之化出其门者皆不足以知此独湛堂师兄知其意予三复斯语为之叹息使云门云庵而在见此语当抚掌一笑盖其谨严如欧阳率更小字端方如顔平原大字秀整姿媚如锺太傅表章精竒雅丽如王㑹稽兰亭记呜呼何其盛哉

### 题黄龙南和尚手抄后三首

56 	予犹及见丛林老成人皆云黄龙南禅师游方时尝至归宗宝鬔头方㑹茶师却倚而坐宝呵之南书记无骨耶师惊顾玉立如山又至栖贤諟禅师敎令坐禅久之得定因诵首楞严呪终其身建中靖国元年春修水祖超然出云庵所蓄此书为示㸃画竒劲如空中之雨小大萧㪚出于自然予置巻叹曰成德之人其所作为虽㸃笔弄墨之际亦自卓絶况其不可名者乎某题黄龙南禅师手录四十二章经一巻笔法深稳庄重而若痩得顔平原用笔意云庵老人生平无所嗜好独秘畜此经偶为人持去十馀年莫知其所与客论字未尝不搏髀追绎之其师希祖得于筠溪胡氏家出以示予曰君其宝之政使此字不工犹足以为希世之珍矧工如此又云庵所爱而不忘者乎

欧阳文忠公曰论书当兼论平生借使顔鲁公书不工世必珍之苏东坡亦曰字画大率如其为人君子虽不工其韵自胜小人反此也老黄龙非其以笔墨传世者也而其书终亦秀发乃知欧苏之言盖理之固然石门某谨题

### 题晦堂墨迹

右晦堂大和尚墨迹三纸佛印盖公辈流也而其言推敬之至称为老师退之之与栁子厚欧阳永叔之与杨大年道枢不同而韩欧之称栁杨唯恐不师尊之议者以谓避争名之嫌非也前辈倾倒法当然耳公道德冠丛林而器资与公辈一时又名卿且留情吾道者今皆成千古堪师之能畜此帖嗜好大是不凡宣和四年自印福絶湖来出以示其侄因流涕书之

### 题云庵手帖三首

南禅师学鲁公字最有工当时归南公者无不学之然无出云庵之右者昭黙老人尝与德洪共观此书叹慕之不已以谓不减杨少师一道人其珍之崇宁五年十月十八日门人某题

云庵和尚与檀越帖一纸伏读如受训词丛林荒寒无复平日此老知不复见况笔画语言乎门人某流涕谨书

右云庵寄张惠渊偈一首惠渊予不见二十年闻其精进日新真能遵受云庵之言者也诚上人来自宣梵问其师洎惠渊健否偶记前偈遂书以授诚归举似惠渊使较当日之本异同也某书

### 题彻公石刻

彻上人诗初若㪚缓熟味之有竒趣字虽不工有胜韵想其风度清㪚如北山松下见永道人耳公虽游戏翰墨而持律甚严与道标皎然齐名呉人为之语曰馀杭标摩云霄霅溪昼能清秀嵇山彻洞冰雪予视三人者在唐号以诗鸣者尚多有而后世敬爱之者以其知所守而已文字不足道也东坡每曰使鲁公书不工尚足以为希世之珍其是之谓耶

### 题观音赞寄岳麓禅师

崇宁间至东明拜瞻石像作此赞时无际禅师方领住持事及无际迁居岳麓馀十年生成宝坊于灰烬之中而予以𢎞法婴难流落之馀幸复相见问前赞无恙乎无际戏予曰羽化矣暇日因閲文藳乃得旧本忻然录以寄之曰当善护持无使复为人持去覆酱瓿耳