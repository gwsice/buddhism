## 石门文字禅巻二十四

### 送僧乞食序

曹溪六祖初以居士服至黄梅夜舂以石坠腰牛头衆乏粮融乞于丹阳自负米斛八斗行八十里朝去暮归率以为常隆化惠满所至破柴制履百丈涅盘开田说义坠腰石尚留东山破柴斧犹存邺镇江陵之西有负米庄车轮之下有大义石衲子毎以为游观不可诬也世远道䘮而妄庸寒乞之徒入我法中其识尚不足以匡欲其可荷大法也方叠花制袜以副丝绚其可夜舂乎纎罗剪袍以宜小袖其可破柴乎升九仭之峻仆夫汗血不肯出舆其可负米乎方大书其门云当寺今止挂搭其肯开田说义乎余尝痛心抚膺而叹者也屡因𢎞法致祸卒为废人方幸生还逃遁山谷而衲子犹以其尝亲事云庵故来相从余畜之无义拒之不可即闭关坚卧有扣其门而言者曰云庵法施如智觉爱衆如雪峯出其门者今皆不然道未尊而欲人之贵己名不耀而畏人挨已下视禅者如百世之寃谄事权贵如累劫之亲师皆笑蹈此汚而去庶几云庵爪牙矣于是蹶然而起曰然则无食奈何曰当从净檀行乞亦如来大师之遗则也老人肯出则庶使丛林知云庵典刑尚存余嘉其言因序古德事以慰其意当有赏音者耳

### 薝卜轩序

法轮齐禅师开轩于不思议室之西薝卜林之间因以为名门弟子告语曰吾师以异方便附物显理盖其华蕚六出所以殊衆卉如心花发明诸地故其叶之寒茂所以傲雪霜如道根深固抑魔外故其色至洁因地法行盛明净故其实至黄慈悲摄物道中利故余疑其说而造焉目击而坐了无问答微风披拂枝叶参差异香郁然纯一无杂鼻观通妙闻慧现前譬如两镜相临于中无像而灯忽举知相摄入虽接武至者云拥而集当又如百千镜中各纳灯体圆备同彻更为主客融通自在成法解脱昔黄龙三关神通游戏于语黙之外宝觉之拳独体全露于背触之间今禅师乃宴坐不言之中使来者嗅薝卜焉乃翁乃祖皆以举手动足为佛事克家之子又以清芬转法轮非纵非横非同非异如伊之字摩醯之目非化变诸幻而开幻衆者乎师之所示如月标指我作是说如绘虗空指非月体则此轩之所以构也空无受绘之曲则言语文字独何伤乎禅师抚掌大笑因戏录为序使登之者援笔而赋盖自石门某始

### 送因觉先序

觉先佛照禅师高弟也佛照于世有胜缘方其在山林也则领匡山鸾溪及其游城郭也则住上都崇宁是望刹皆天下之冠盖梵释龙天之宫从空而堕者也余尝馆丈室之东见巨公要人入门下马气摩云天金朱耀日塞门如市佛照者裙才及膝吉贝纒其胫勃窣趋迎权贵不韵甚矣然杖拂之下万指随之虽往来城郭山林二十年牧僧行道如一日者觉先隂相之也觉先有智仞能立事数蠢其师争曲直竟袖手还江南佛照思其贤曲折呼之觉先坚卧不动政和七年春诏易天宁为神霄宫佛照以老病景德房寺觉先曰噫吾西矣秋八月朔来别坐有献言者曰子去京三白矣乃复往如山林桎梏之机何余折之曰慈明吾祖也而以李公故西游宝觉吾大父行也以王晋卿故亦西游是二大老天下之竒德意有所合千里从之矧觉先以师老病而西乎行矣子于义得矣觉先忻然曰敢不受敎然吾之所识皆公故人能嗣音乎余以屏迹岩丛栈絶世路宁当交公卿大夫哉脱有见问者为言未能为世收寒涕是矣中秋前三日某序

### 送秦少逸李师尹序

余久厌大梁车马之尘而思江湖渔樵之乐故自淮宋之郊再游匡庐南穷苍梧休于衡山之下爱其洞壑深䆳愿为终焉之所林间有人焉望之如琼林玉树恍然如行金明绿野之郊见狂游贵公子揖而问之则此邦贤者秦少逸李师尹辈也徐扣其所蓄盖亦无所不观因结为友与之游久而益敬㑹天子诏下将校艺于有司送别于碧岩之阿而告之曰前志多云并汾汝洛之间土厚水深浅井十馀丈清凉甘滑土无横文色如烝麫故其俗重迟美茂士君子博学而知要古今光明秀杰之士排肩而出不可胜数大江之南荆湖之间其地卑湿人心轻浮偏急多争故士君子学问茍简切观前代能以功名冨贵终始者无几后生未进皆以其风俗素轻浮故甘自废弃余切以为过矣昔谢安有鼻疾故咏书之音重浊当时名流慕其为人皆掩鼻效之杨绾以清约自律而当时贵人有为减驺从者是皆以天姿嗜好成一时之风俗东瓯之民朴野不学自古鲜有仕于朝者欧阳詹以秀才倡之至今号为多士潮阳在瘴海之隅民未知学韩文公以赵德为之师其俗称为易治以是又激厉学行成两邦之美化今之学者能知之而莫能行之行之而不见其效何哉自信之不笃自重之不至耳使其能自信虽箦中之死人足以自致青云之上能自重其材则跨下之饿夫足以建立而称孤岂犇走仁义有王佐之略者而以风俗为病哉盖士能成天下之风俗而风俗有不能为士之病明矣诸君勉之吾将见君辈角立齿列出于卑薄之地仕而逹发其毫末犹能无愧杨谢不幸而穷蹇则犹不失为欧阳詹赵德而已其勿以吾言为夸也

### 送修彦通还西湖序

东呉山川清胜甲于天下而湖山深秀正如美丈夫之眉目大通禅师淡然无营于林石之间而声光照曜于四海之外如晓天之日从而游者睿郎廓然焉其高秀之韵烂然相映如长庚之星吾友彦通既以父事大通而其德友廓然又如无心之云往来于湖山之上从容二老之间舒徐容曵油然自得其直谅多闻之寔道德光华之言与夫幽寻清讨之趣固已厌饫平生矣而又周游淮海浮飘大江经行于炉峯之下久之南穷衡岳辽绕数千里吊古圣之陈迹览林壑之形胜求诸宗故老而扣之其异家入道之智差别之㫖无所不闻于是浩然有归欤之兴为余留于湘江道林者一月既旦行余执其手而语之曰昔雪峯道经祝融人劝其一登絶顶掉头掣肘曰青山长在知识难逢且山林虽佳于道无所益也明矣马祖谓紫玉曰山水之秀可居益汝道气是若有益于道者何也及观兴化之论乃曰吾虽嗣临济而发药之友者大觉是已山林未暇论也而师且后之是胜侣之德其不可不重如是其甚也呜呼是三者古之人有得于一则固已夸谈于丛林而传诵于后世矧吾彦通兼取而有之可谓盛哉独余竒穷侵寻老境得一而志二相视无所逃其羞虽然于其私则若不足而能喜彦通之乐有馀也诸公咸赋诗而余叙此为赆彦通其见怜乎

### 送演胜逺序

余昔游大梁经陈蔡之郊郊多美木类皆修干矗矗上干云汉浮隂纎秾蓊郁垂布时方溽暑畏日流金而影不至地弛担休于其下俯仰叹爱念封殖之勤而痛恨其何以至于此而吾不能晓也旁有薪者欣然笑曰子欲知是木所以臻此乎江南荆楚淮甸西洛山水深秀茂林硕材所至丛生年大枯倒苍崖乱壑之旁者何限而人初不知贵陈蔡之地弥望皆卤荒之壤民知美木不易有也争治其地以莳之日夕覻逻不啻如望婴儿之长也方其童及寻浆液四逹枝叶欣欣向荣时旁干横柯举剪去唯馀直根根之浆液不得旁之也聚而成美材乃今之苍然可观仰者举前日之剪洗封护者也余爱其语有理致叹曰夫断木为棊丸革为鞠亦皆有法士之志于学其可以外是乎故余见苦学者必语以此庐陵演胜逺方妙年志于为道然患其才多不知收拾闻经论之可以游心则思夺席见文章之雄伟光秀则思倒志笔砚听开拓正宗则思呵佛骂祖才多之过也今过余语别且欲自匡山渡大江以问其所以出生死之要而余患其才多故录莳木之说以赆之庶他日林下争夸临济之木有再茂者定吾胜远也夫

### 送圆上人序

百丈为天下福地禅宗振于兹岁月之久寺废为荒丘大长老肃公来中兴之其子古公又能兴其家昔之败瓦朽楹今丹碧层出钟鱼轰轰衲子自远而造晨香夕灯如安养土能囘心植福于兹以其殊胜之报将如谷之答呼声也惜乎大殿之下地荒未治有荣州圆道人慨然欲阶之使登殿者入离尘三昧得佛土净登之者且尔况施帛为之者耶圆公既出山余挽衣告之曰一切殊胜皆心所成当勇猛勿惰必有喜施之者今虽檀林吹叶㑹看明月满轮一人闻之发心三道便从天降圆笑之曰有是哉因书以为送

### 送鉴老归慈云寺

龙安禅师之门有高弟其惊群之辩掣电之机如古风穴三圣之流元佑之初开法于西安嫚骂佛祖贬剥诸方闻其风望崖而退者不可胜数而登其门者皆一时之竒秀永安常龙安照慈云鉴又角而出无尽居士张公尝问道于师自称得法上首公以文章功业为时名臣天下想其风采而不可得是二三友者独与之周旋忘形何脱略势位岂弟法乳之深耶崇宁二年冬公罢政府还荆南照老迎于夏口载与之俱至鄂渚而归江山清华足以供谈笑而赓酬妙语多法喜之乐余时游湘中闻之作诗与照老曰无尽龙安两勍敌大梅龎老是同参近闻赤壁同登赏想见清风助笑谈已作泛舟游夏口又成横锡过江南归来万壑松声在依旧闲云没草庵又闻鉴老去慈云从公于传庆清游胜赏厌饫其平生士大夫闻之高其为人曰鉴公此邦之福田其可终听其去也遣使自江陵迎还以慰邦人之思遂取道西安拜塔于山与照老经行于乳峯之下而余适在焉山谷闻鸟声歌呼林泉津津有喜色而鉴老亦恋恋累日不忍去余叹曰悦公虽不幸短世门弟子何其多贤也方无尽居士国论其门可炙手也独淡若及闻其归山林则千里与相从之又皆造不忘其师背道好利者肯如是乎作两诗送之曰故人罢相归田野相见遥知一粲然陌上青山尝识面归来白塔扫頽塼勤劳世外功名事领略僧中冨贵缘又作慈云倾法雨斩新精彩照人天其次曰恱老解为荼毒鼓平生得妙不施功欲令闻者偷心死自是羣生两耳聋兄弟赫然追父迹丛林籍尔说家风相逢一笑投针地俱是当年百衲翁此诗又叙所以南归之意而告之曰禅师天骨开张丰颜美茂竒韵逸发谈笑如雷虎穴中自不生彪然方今之世正宗甚危邪法甚炽至诚恻怛无使龙安法道下堕于地禅师其勉尔

### 送一上人序

无尽居士崇宁二年自政府谪亳蕲两州以宫祠罢归舟而南时龙安照禅师自西安往迎之至夏口遂与无尽俱载登赤壁余闻之作诗寄之曰无尽龙安两勍敌大梅龎老是同参近闻赤壁同登赏想见清风助笑谈已作泛舟游夏口又成横锡过江南归来万壑松声在依旧闲云没草庵明年夏无尽来招住峡州天宁辞之已而问来僧尝记觉范言句乎僧诵前诗无尽忻然和之曰心月澄澄映碧潭曾参错认作曹参若非临济具只眼争得维摩相对谈万象森罗皆拱北百城迢逓谩游南直须取惜眉毛落烧却山头洛浦庵宣和四年十二月十四日龙安之门弟子义一持无尽所作照公塔铭语句来时无尽亦殁逾年矣余游二老盖三十年今俱成千古独余身在然亦折困于梦幻数矣是夜义一先寝于坐念旧游如前身事录两诗以授之使归举似山中之耆年庶其哀余之志也

### 送严修造序

南昌千嶂深秀处忽生水沉竒材而万峯绕之遂名香城显观基肇而来老頥嗣事而后殿阁如幻出唯潮音演法之堂斩新营构四方衲子雁次猊座下而恨香花之馆未具有道人严公犯衆请行曰吾将化十方男女檀波罗蜜之光以藻饰之使蓬莱道山万国春囘香积城头十分月满于是瑛禅师拊手曰诺使其客甘露灭以序送之

### 四絶堂分题诗序

宣和三年秋七月青社张廓然罢长沙之敎官十五日渡湘将北归馆于道林寺擕家徧游湘山胜处如人经故乡恋恋不忍去门弟子相守不舍又如痴儿之嗜蜜日追随于晴岚夕晖之间笑语于千岩万壑之上二十二日㑹于四絶堂者十人而余适至廓然顾嗟叹息曰爱山吾天性所以迟留未发者眷此邦之多竒士也不然吾何适而不可乎余曰东坡尝曰故山去千里佳处辄迟留此语殆为公今日之游说也于是分其字以为韵赋诗纪其事未及㸃笔㑹余有急客至驰归廓然与诸公登清富堂汲峯顶之泉试壑源茶下鹿苑寺㪚坐于青林之下久之并岸而北遂经檞林坞至南台莫夜矣呼灯小酌剧谈赋诗诗成而情不尽饮少而欢有馀是夕风高月黑万树秋声廓然长揖飘然而归道林余使人秉炬追送之明日诸公皆以诗来廓然曰湘西盖冠世絶境而吾客皆韵人胜士兹游也无愧山隂冶城子宜序以冠羣诗之首余曰唯唯

### 待月堂序

宣和四年二月辛亥湘西眞身禅寺新堂成余同道林真敎禅师鹿苑希一禅师徃登焉堂临晴湖日光下彻俯见游鱼聚立纵望湘西山云之纎秾草木之深宻一览而尽得之真敎拊栏哦曰山邉水邉待月明暂向人间借路行而今却向山邉去只有湖水无行路语未卒住持禅师妙德欣然曰吾经行诸方倦矣既老来归将为终焉之计此句是吾心也希一请以待月名其堂而使寂音记之德公得法于智海佛印清公临济十世孙世为泉南人朴茂而历落者也

### 德効字序

皇天无亲常与善人是耶非耶司马子长视德无効疑为善未必有佑之辞也伯夷叔齐死越千载有耿光萧梁武帝亦以饿终而自瑀及遘八叶为相与唐室相终始司马子长见于天未定之时酌其理则天之常与善殆不可诬矣譬如松柏之稚厄于牛羊杂于蒿莱人固易而疑之及其天定则傲雪霜而上青冥也南州之西岳九江之庐阜两者之麓山川之秀气所锺善人隠德之渊薮意功名冨贵者辈出而近世特未有著者士论多司马子长之疑安知尽出僧中乎高氏世为右姓诗礼世其家有竒比丘出焉石门权巽中是已吾畏友也以高才卓识振于丛林一时贤士大夫加手足之敬其侄善佑熏烝见闻惠敏出其天姿老杜所谓毫髪无遗恨波澜独老成者也巽中使余字之余推为德之理以酌山川之胜盛高氏之遗庆字之曰德効巽中拊手称善人序以授之

### 无住字序

珠之为物体舒光而自照置于盆而未尝定衡斜圆转不留影迹衆生妙心如之圆实无住龙女献之逹摩悟之良有以也君名悟珠圆明妙心之表也当以无住为字作字说云

### 师璞字序

充耳琇莹瑛之佩珥夫佩珂之与琇莹皆玉之成器者也玉之在璞其质弗妙则难以致用然则能琇莹佩珂者必在璞而已矣学者质之不妙其安受道吾所以字僧妙瑛曰师璞

### 彦舟字序

大绎持海于净土为亲闻如水传器鸠摩罗什于真丹为四依如印印泥其荷负大法提擕有情之功可书法王之凌烟耶舍尊者閲重翻维摩经叹曰什公真苦海法船也不然何形容不传之妙乃尔昭著耶当时从之以游者称四圣与之上下议论校微争妙声振后世觉天之日月苦海之云雷摩肩并首趋而出可谓盛矣殆从中世陵夷贤圣窜伏迄今咸无焉可谓衰矣于佛法衰残之秋有一比丘粹然而出以法什自名其志可以支已坠之𤣥纲续将灭之慧焰吾未究其才观其志亦可以击节矣耶舍以什为法船余字法什为彦舟坐客肯首以为然于是乎书耳

### 无染字序

起信论曰智净相者谓依法力熏习如实修行满足方便故破和合识相灭相续心相显现法身智淳净故又曰法出离镜谓不空法出烦恼碍智碍离和合相淳净明故夫破和合识灭相续心则曰淳净智出烦恼碍智碍离和合相则曰淳净明首楞严曰净极光通逹寂照含虚空皆太淳故净而明矣故太淳冝字无染

### 易季眞字序

季眞少俨三十岁俨入新年五十三疑我满懐揣佛法解腰抖擞破裙衫大赡终老同香火小朗平生共石岩深炷垆香待清旦偶闻残雪落高杉宣和五年问觉慈几何年齿对曰二十三时湘山雪晴五更清可掬而啜也觉慈本字敬修取以慈修身吾以谓慈皆不若真因易为季真老俨书

### 颖孺字序

草木之英楩楠兰蕙也鳞羽之英鳯鸟麒麟也然则人类亦有英乎公卿士大夫也而僧之英则异是以心空为登第以果位为阶品颓然无求者出世间之相也横肩勃窣者大福田衣也弥天之俱载阙永之孤步世莫能贵贱盖所谓颖然而出者也五羊僧名惠英年二十馀能折节读书工作诗而未有字余以颖孺字之

### 妙宗字序

顷游锺山定林读王文公壁间所书信心铭作横风斜云势知为宗门之光叹爱久之山中故老谓余言文公絶嗜此文与衲子语必诵之曰归根得㫖随照失宗诸法要妙八言足矣有而弗知则失宗知而弗信其迷㫖余偶客石霜与客夜语及之余曰文公闻弦赏音妙合雅曲如此乃知法以不生故一如以虚明故自照唯以自照故如如知白矣如珠之光还自照珠非妙心宗不能尔也坐有嘉禾上人忻然笑曰如照我名也而适舍其义岂偶然也哉余曰尝有字乎曰未也请妙宗字其名妙宗佳妙年东呉丛林号饱参者一杖翛然如无心云殊可人也录其序以遗之

### 无诤字序

圣如孔子老𥅆其言不过曰后其身而身先三人行必有我师焉偕三人必欲求师之交四海必欲后其身是其致德之隆知道之奥岂止于不与物诤而已耶曰始于不与物诤故终于天下不与已诤能与夫自尧舜已来未有不知之者何特二君子为然虽吾敎亦然契经曰我得无诤三昧人中最为第一祖曰忘机则佛道隆夫与物诤者能忘机乎隆之字于文从降从生王文公曰降者隆之道是降屈自下者所以致隆也彦隆宜字无诤无诤生于极南志学之年则其艺已秀出流辈校于有司如探怀而取之今未壮岁又能访道四方期有所竖立以端正頽纲其才敏惠如泉之穉䝉如云之肤寸有雨天下逹于四海之理固吾子字之而已尚恐其以气自多故为字说因以告之独不知是其意否乎

### 寂音自序

寂音自叙本江西筠州新昌喻氏之子年十四父母并月而殁乃依三峯靘禅师为童子十九试经于东京天王寺得度冐惠洪名依宣袐大师深公讲成唯识论有声讲肆服勤四年辞之南归依真净禅师于庐山归宗及真净迁洪州石门又随以至前后七年年二十九乃游东呉明年游衡岳又三年而真净终于庵自湘中归拜塔将终藏于黄龙而显谟朱彦世英请住临川北禅二年退而游金陵久之运使学士呉开正重请住清凉入寺为狂僧诬以为僞度牒且旁连前狂僧法和等议讪事入制狱一年坐冐惠洪名著缝掖入京师大丞相张商英特奏再得度节使郭天信奏师名坐交张郭厚善以政和元年十月二十六日配海外以二年二月二十五日到琼州五月七日到崖州三年五月二十五日䝉恩释放十一月十七日北渡海以明年四月到筠馆于荷塘寺十月又证狱并门五年夏于新昌之度门徃来九峯洞山者四年将自西安入湘上依法眷以老馆云岩又为狂道士诬以为张怀素党人官吏皆知其误认张丞相为怀素然事须根治坐南昌狱百馀日㑹两赦得释遂归湘上南台以宣和四年夏释此论明年三月四日毕停笔坐念渉世多艰百念灰冷时年五十三矣追绎逹摩四种行作四偈无求行曰形恃美好今已毁坏置之世路自觉塞碍始缘饥寒致万憎爱欲坏身衰入此三昧随缘行曰此生梦幻缘业所转随其所遭敢择贵贱眠食既足馀复何羡缘尽则行无可顾恋报寃行曰僧婴王难情观可丑夙业纯熟所以甘受受尽还无何丑之有转重还轻佛恩弥厚称法行曰本无贪瞋我持戒忍食不过中手不操楯风必顿息而浪渐尽离微细念方名见性既说是偈并载于此时省观焉呜呼孙思邈著大风恶疾论曰神仙传有数十人皆因恶疾而得仙道何者割弃尘累怀颖阳之风所以因祸而取福也寂音之祸竒祸也因祸以得尽窥佛祖之意不能文以逹意以寿后世则思邈之论可信也


### 记西湖夜语

余旧閲洞上语句知悟本禅师一宗盖神明石头之道者也石头为物之旨见于参同契而法眼所笺盛传世间读其词与余昔所闻多异同因跋于后以自志而吾友睿廓然见之谓余曰公以法眼之𤣥悟尚未为知石头之论骇人视听业已出其语曷不亟谈其故而微出疑论于其后何也余曰古之圣人有所示其言未尝不略也非痛爱其法也以谓不略则学者不思不思而得者闻异论则惑非居之安之意余非敢上配作者然立言之体要自不得不尔虽前设未能别白其意者当试广之夫正传至六世而大振天下谓之宗门宗门所趣谓之𤣥㫖学此道者谓之𤣥学当时之人根性猛利臻其妙者不可胜数虽石头大恐后世不能完闻其说故见于语言此参同契之所由作也所谓宗旨者以三句标凖之乃体中𤣥意中𤣥句中𤣥自灵源明皎洁句意相缀延至于然于一一法依根宻分布处乃体中𤣥出又自本末须归宗开逹错综至乗言须㑹宗勿自立规矩处乃句中𤣥也如宗门所论以明暗相对如歩之前后以理事如函盖箭锋之相应则非无功至𤣥之㫖故反破曰万物自有功物之有功则可名求之乎故终其言曰乗言须㑹宗以此也言有上中句有清浊暗则合其言明则亦不违其句此其所以门门之境华参错囘互而寂然依位而住也自是而论盖石头以三𤣥旨趣示于此所明法眼所谈但体中𤣥而已故追逐其句辞而即解之而不复顾首尾立言之意也昔荐福古禅师论三𤣥㫖趣号为明眼亦曰体中𤣥甚合法眼宗枝以其言印余之心合者甚多但不欲亟言之也今廓然之言为骇人视听且使亟言之其知我爱我之深亦阙　惟今不复详论之则闻者安得不以余为夸也古之人其身可以折辱困穷之而不能屈其言者以有理也余之所谈者求理之所在初不谓有法眼也法眼而之理之所在非余之所能也人之观听虽骇亦非世所恤也廓然笑曰安得起法眼与子辩吾不能晓子矣余归述其语以连前说以示同学云

### 记徐韩语

徐师川曰逹磨西来自五天无别职事欲传法度生耳既不契梁高祖即北游魏面壁坐者九年得可祖而后去初不闻张大其声名聚千百闲汉为部曲见王臣高凥而揖循廊而趋不敢仰视夫荷担如来秘宻大法得如逹磨乃可称嗣祖沙门也韩子苍曰真宗皇帝尝欲废太平兴国寺为仓诏下之日有僧唐突以谓不可废真宗使中使谕㫖曰不听废寺即斩仍以劒示之祝曰僧见劒怖惧即斩不然即赦之中使如所诫僧笑引颈曰为佛法死寔甘甜之有如是僧乃可称衲子也徐韩二公今缙绅之望皆留神内典而见识议论如此听之令人如雪中见西河诸峯不胜爽气

### 季子梦训

湘山逸人毛文仲盖东坡苏公江湖游旧也公殁馀十年而文仲之子学成更其名曰在庭已而梦公授以字曰季子季子喜忘寝饭客疑以问余余曰孔子梦周公因慕周公晚而叹曰吾衰也久矣吾不复梦见周公则平日所常梦也明矣季子慕公而梦见之固其所也又何疑焉然孔子削迹伐树不以为衰而以不梦周公为衰季子僮衣纨袴谷量牛马不以为悦而以梦东坡为悦夫圣贤之受材相逺如天渊而其好善之同弗间毫髪也客曰以季子字在庭谓何余曰世莫知其说余独知之公于西汉尤爱贾生苏子卿非直爱其文如盎盎之春藻饰万物与其屹若砥柱荡摩惊涛也爱其知为臣之大体而已生为怀王傅王堕马死生哭泣至死宁独不知哭泣不能生王于死中耶其心以谓职傅而王终非其道也子卿使虏不肯辱命虽飡氊寝煴牧羊海上起止仗汉节李陵讽使降则请効死于前子卿宁独恶其生耶其心以谓职称奉使敢爱死哉东坡意若曰至士立朝之节而逺有不同然其学同出于呉季子而不可诬也季子挂劒徐公之墓不以死生背其心则稽之操履何尝以用舍背其心今死向千载其蹇蹇凛凛之姿未尝不在汉庭也公以季子字之如易之垂象意于不言之中使学者自求之耳客噫嘻曰使东坡复生不能自解免矣遂去

### 答郭公问传灯义

太尉都丞旨问所谓传灯录是何义对曰昔逹磨大师佩佛心印于梁普通之初至震旦时学者方以讲观相高逹磨大师乃曰吾不立文字直指人心见性成佛如来敎外别行传上根辈人始疑之久而疑信者相半艰难险阻六传而至曹溪大鉴禅师当唐神龙中天下之疑卒不疑胜信者之多于是源分派别而为南岳青原两宗枝派蔓衍而为云门临济曹洞潙仰与大法眼之五家其道遂大振于圣朝景德中东呉僧道原披奕世之祖图集诸家之语录由七佛以至大法眼禅师之嗣凡五十二世一千七百一人成三十巻目之曰景德传灯录诣阙上进奉冀流布章圣皇帝诏翰林学士右司谏知制诰臣杨亿等同加刋削俾之裁定夫所谓佛心印者衆生灵智之府也其体本自妙而常明虽万类纷然日用殊趣而文彩粲然明了不差毫末其知之者谓之神通光明藏谓之光严住持其不知者谓之生死趣谓之无明始自故证发虽悟如释迦文佛亦缘然灯记莂则师承机语之自其可废也法华经曰世尊放眉间白毫相光照东方万八千世界而弥勒发问文殊决疑以谓日月灯明佛本光瑞如此持是经者妙光法师得其证者普明如来维摩经为魔女说法曰有法门名无尽灯汝等当学无尽灯者譬如一灯然百千灯冥者皆明明终不尽如是诸佛菩萨开导百千衆生令发阿耨多罗三藐三菩提心于是其道意亦不灭尽随世说法而日増益一切善法是名无尽灯此其义也又问如何是传灯㫖要曰昼夜分明瞒他一㸃也不得

### 记福严言禅师语

余既至衡山福严长老言公曰今年五月当有灾不可逃过是乃毕世安适耳问其故曰运厄于珀鬼耳五月二十八日太原造大狱来追对验十月六日得放夜宿沟镇中中夜行荒陂隂晦迷失道路有光飞来照行坐休则光为止起进则导之至榆次凡百里而晓光乃没于是口占曰大舜鸟工徃卢能渔父归神光百里送鬼事一场非明年春见超然于海昬夜语及之书以示素所办送者因觉先忠无外政和五年三月二日题