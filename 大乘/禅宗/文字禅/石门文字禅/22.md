## 石门文字禅巻二十二

### 无证庵记

余顷得罪谪海外馆于开元之上方俨师院日与弥勒同龛頺然听造化琢削有道人械类丛林欵余甚勤曰吾泉南分化至此与语翛然令人忘百事逃空虚者闻足音而喜矧置身蛮夷论効鴂舌衣缠花贝心绪怵然非复中华气味而见道人哉相从盖百许日问出世法余曰有亚圣大人出世南州临济十世之孙号灵源大士者今为法檀度譬清凉月下瞩热恼天下名缁竒衲龙蟠鳯逸而趋之子可跨海北去无后时矣道人愕曰敢不承敎翼日翻然而去余盖莫敢必其所往后三年余䝉恩北归馆于石门精舍有力持书视其欵识乃吾证公也发缄疾读则知其不鄙弃余言见灵源于龙山两白矣呜呼子可谓眞有志于道者耳又三年灵源弃学子分化他方余拜塔而至于是见证颀然人羣中攀翻追绎海南之人烟树石纷然落吾目中为留一昔曰吾措庵自藏子当为我记之问庵所在证笑曰以太虚为顶以大地为基以万象为牀榻以天魔外道为侍者举足下足皆是妙圆宻海余心知其戏曰子岂所谓随身丛林者乎问其名曰无证曰圆觉谓一切衆生皆证圆觉学者以为至矣余笑以为诬之也本无数量不落识情奈何谓之证乎谓之证譬如加首于首名为染汚吾又强区分别之无证盖就学所知言耳若亲见灵源于宝觉背触之拳则当以身为舌为说之尚无证之足云乎余曰有是哉因序其语为之记

### 菖蒲斋记

东坡居士性喜推挽后进之士知名当时多公赏识者然以今多士犹未足以饱其欲而雌黄遂及草之微以胡麻杞菊之贤于其类援笔而赋之则名声亦能光显于后世暮年又以菖蒲之才为迈秀居以铜盆培以怪石挹寒泉而灌之根须连络于璀璨之间其色苍然可玩也天下以公之所玩从而玩之柯山道人如公行云山中所至不蓄长物独于菖蒲而友之至以名其斋江南洪觉范见而叹曰菖蒲为物无异味可嗜嚼而君友之无猒非能知东坡所乐之眞则尚乌能谈此情味乎支遁蓄骅骝以寄逸想慧理呼白猨以发高韵而后世多其风鉴君之所寓其清修絶俗之致岂减遁理哉为之记以示知君者庶亦知余言之非夸也

### 舫斋记

宣城李德孚有美才善属文宣和初与余邂逅于长沙年既相若且同学又相好也久之德孚侍亲移漕江左而官之金陵即官舍之东辟室以观书其室连数楹而户相重东西而视如在船中乃以舫斋名之有客聿至视其榜揭而疑之曰以子为隐者耶则忠义之色功名之志见施为语言以子为非隐者耶则山水之意嗜好之异与侪辈不侔于是避席而问之曰夫渺漫际天一碧万顷微风徐来雪浪山涌一叶傲睨其中覆却陈乎其前而不入其舍者津人之妙也子宁欲从事于此乎曰操舟之为非吾事也害利之域并首而趋憎爱横生顷刻万态瓦舍流俗与之偕而不与之俱逝是知津之妙也子宁于是有得乎曰问津之学非吾志也然则既不事乎操舟之为又不志乎问津之业而乃列五经之遗编布百家之陈说明䆫棐几继晷然膏𠖇捜博求探赜索隐与古圣贤相际于百千岁之后若心同而意契德符而道通殆将简之而弗得所谓吾无间然者其或醉心坟典则直造渊源玩意羣书则渉猎涯涘放浪诗书之奥望洋浑灏之间则孔子之所得知之矣其浮游万物之祖者耶送之者皆自崖而返矣德孚仰而笑俯而应曰吾非放愁也但吾以忠信孝友为烟波随所寓而安之为舟舫昔冯夷得之以游大川渔父语已缘苇而去意窃慕之如是而已矣客愕然无对明年复来长沙理前事以语余请书以为记于是乎书之

### 一击轩记

宣和元年冬余自临汝以职事来宜春暇日与客游天宁宫爱小轩修竹解衣䃲礴终日不忍去长老德公请名其轩余曰一击客问其说余曰香严闲禅师参道于潙山久而不契乃焚画餠之书归庵南阳粪除瓦砾击竹而悟余以是知道不可求也使道而可求则肉饭鹰兕身当坐榻与夫伐冰食玉之贵谷量牛马之富者皆举意而得有谋而获者也客曰然则道终不可见欤余曰吾闻诸云庵以谓道不可求而可致也如人市黒白暗走岭海望京师疲岁月于道路卒不能获居肆于八逹之衢不以必得为计则货也有时而自致昔人尝嗜草书行则书空卧则划席夜闻滩声而得妙晓见蛇鬭而入神与香严同科而异致且道岂有粗妙哉学者根有稚敏耳时方贵敏故丛林有思齐之心石霜一年而悟道吾以为敏永嘉一宿而悟曹溪以为敏香严一击而悟庸讵知此君不以为敏乎德公请以为记余知其为云庵之嗣也故并书载其说宣和元年十一月日

### 忠孝松记

宣和元年余谒枯木大士成公于道林是日游客喧阗喜气成雾余曰噫嘻登高望远此日犹然其荆楚旧俗哉成笑曰有异木産吾冢巅非缘佳节也于是导余登淸富堂下临潇湘如开画牒千里纎秾一览而尽得之盖龙图聂公以诗眼増损发其天藏也故其形胜冠于湘西暇日必俱賔客燕赏于此堂公所建也想见其风流馀韵不减叔子之岘首而其去思遗爱有类召伯之甘棠也左有竒石状如覆斛稚松贯石而出初如挿秧未閲旬高尺许孤根秀拔分枝调逹紫鳞翠鬛之中已有合抱凌云之气岂地灵献瑞著公拔擢之异乎公自荆湖奉使入对未几年三迁要职遂尹京都实锺临川之英气而其学出于舒王有石之象松为苍官为十八公玉版之荣金瓯之拜跬歩可待有松之象丁生梦之犹为后世美谈况目覩其异乎成曰心法之妙不可以言传而著为忠孝之効故种石而玉生知其孝倒植而竹茂知其忠譬如太平无象而出菌芝见麟鳯然彼各得其偏如公则道契主上名落天下冨贵追逐之不赦而忠孝之瑞并见于松石之间盖理之固然于是像公之形仪置堂之上而名其松曰忠孝以慰邦人之思顾未纪其岁月于是使其客甘露灭为之记

### 朱氏延眞阁记

出高安之西门行五十里山川有佳气草木有华滋桑林有秀色民俗有古风如武陵桃源如剡溪赤城有隐君子朱坚伯固者世家于此特临广陌为危阁以延眞为名余自京来归过而登焉凭栏而睇烟云杳霭形胜纎秾一览而尽得之而恨其名未足以副其趋谓伯固曰君风度儒者也年方壮有美材乃不以功名冨贵为急甘隐约于山林也而雅志欲延眞岂有说乎伯固曰然吾当语子夫功名冨贵偶然尔士以身徇惑也何以知之汉武帝见相如赋喟曰吾安得与此人同时及见之止以为上林令冨贵若不可必也唐太宗见马周之论促使召之接武于道及见之谈笑而断国论冨贵又若可必也李广之伎无双于天下及从贰师出征迷失道路竟不得侯而死功名若不可必也薛仁贵白衣从征辽东以三矢而定天山卒为名将功名又若可必也吾以谓人生百岁如驹过隙要当从吾之志耳昔梅子眞补南昌尉时放浪此邦有别业之遗基在焉已为道士庐元始中弃妻子归寿春后人见之于稽山变姓名为呉门卒而传不书其终其为仙明矣庸讵知其不杂屠沽尚徃来故居乎吾为阁以延之傥幸及见又庸讵知不擕吾登毛车渡弱水以游道山哉余不得而答乃叙其说援笔而记于壁

### 思古堂记

东坡先生曰孔子孟轲道同而其言未必同何以知之以其言性知之孔子曰成之者性继之者善盖善者性之效尔而孟轲曰人之性善孔子之言譬则如珠走盘孟轲之言譬则如珠著氊夫珠非有二者走盘则影迹不留故子贡曰夫子之言性与天道不可得而闻性既有言矣乃曰不闻是其可以影迹求哉著氊则观者庸讵知不疑簟褥亦可以留珠乎故荀卿又言人之性恶自善恶之论兴盖有不胜其言者圣贤相去百年而其言相远如天渊况不翅百年而守衆人之言为知道非愚则狂颜渊韩愈异世而同出孔门然其识有深浅何以知之亦以其言知之渊饮水曲肱在陋巷不改其乐此亚圣全德懿行也而愈谓哲人之细事愈且未知颜渊能知孔子乎易曰君子多识前言徃行以大蓄其德然言行之精以韩孟之识有不能尽窥学者其可不思乎吾尝诵之三衢毛庠文仲少有英气深于学问而善功名富于翰墨而饱筹䇿以破赵㑹食为迂伏轼下齐为椎所与游皆天下第一等流遭时外平疆埸久空无所施其材蹇寓一官不甘忧患折困袖手来归圃于衡岳之下寝处晴岚夕霏按行春花秋月弄琴閲书以娱賔客枵然与世相忘而名其堂曰思古与东坡之论相表里如维摩自藏于不言之中以发文殊之义缙绅高之文仲殁其子在庭季子以书抵余曰惟子可以知先人为堂之意强为我记之故余独载东坡之论以著文仲之高然晋刘寔作崇让论曰世议士名德不迨前人非也时非乏贤士不崇让耳然则士必生而能贤不由稽古之力为循墙巽牀之僞是学使寔不死登此堂将逃羞无地尚何论哉季子年二十馀种性工文听其论古今赡博絶伦眞能世其家者也故乐为书之

### 远游堂记

宣和元年秋八月朝奉郎夏公自天府谪官祁阳明年三月至自三岘馆于灵泉寺寺临大江江流湍急断岸千尺万峯环之如趋如揖如翔如集公构堂其西尽收其形胜靖深以冝茂林修竹虚明以隔嚣声尘氛而名之远游重九后二日余从公登焉对立凝睇晴岚夕晖浮动乎绿踈靑𤨏之上促榻对语笑响㪚落乎千岩万壑之间于是隐几枵然忘言盖其倚功名于忧患之外玩云川以自娱心饱新得百想俱灭然知国知兵百未一施而沉冥小邑如对彭泽之狄梁公通泉之郭代公乃名所居之堂为远游何哉嗟乎世之识眞者寡所从来旧矣袁天纲识武后于襁褓惊曰贵武氏者此儿也使天纲果识眞当曰亡武氏可也贺知章果识眞当曰游仙可也夫一尘翳目天地四方易位袁贺方眩梦幻以其祸为贵以游为谪要不足怪也公今去国之远而能酬酢风月安乐泉石酒后耳热侍儿扶掖而歌则忘其身之为逆旅谓之谪可乎公尝首肯余论属余为之记公讳倪字均甫其先江南人嘉佑为名臣之后凛凛有祖风者也

### 普同塔记

人之有死生如日之有明暗死生相寻于无穷而明暗迭更未始有既然知其明暗者固自若也生顺而死逆衆生当其变则骇异之孔子但曰原始要终知死生之故知其故则知其不骇盖不欲深言之庄子曰死生亦大矣而不得与之变既不与之变当卓然而独存者也庄子著其理而未尽其情若西方之敎则痛言之而尽其情曰若先有生而后有死者则世未见不死而生若先有死而后有生者亦未见有不生而死譬如寻始末于环轮之上求向背于虚空之中则死生之情尽自佛法入中国奉持之者揽总其法度参差不齐独百丈大智禅师以禅律之学约之人情折中而为法以寿后世故其生依法而住谓之丛林及其化也依法而火之聚骨石为塔号普同塔诸方皆建塔近僧坊远不过一牛鸣盖大衆将送火化则荷薪而临潙山独拘于隂阳之说谓近寺不冝为葬地自开山迄今三百年建塔于囘心桥之南其去寺十里故亲临之法往往不能继也空印禅师轼公住山十馀年百废具兴其所以安僧冝有者大备独以普同塔未建为忧一旦与侍者登山之西崦相其形胜施长材鸠工以为之开大穴以石为宫又屋于其上栋楹翔空云烟蔽亏万衆欢呼声应山谷兴修于宣和二年之春断手于秋八月空印恨未有记以纪其岁月遣侍者觉惠来求文余叹曰丛林之衰诸方皆轻僧厌其多而窘于食空印既成堂宇浩然如江河之无极至者必纳又为造塔以待其终其敬僧荷法之心可谓至矣呜呼僧者佛祖所自出厌僧厌佛祖也安有称传佛祖之印而反厌佛祖者能契圣乎空印之意可无书乎

### 潙源记

岷江因山为名初发泫然滥觞漫衍而至楚则为际天之云涛万斛之舟解风而不敢济潙山因水为名衆泉觱发于烟霏空翠之间旋绀走碧汇为方渊蒸之成云雨放之成江河盖岷江资之者衆而潙水善养其源也住山空印禅师笑曰一法界中无假法者故揭于大仰堂之南荣曰潙源欲学者观水之有源知自心之灵源未尝竭也盖岷江之资衆知衆智之不可不学也然先究自心后资衆智道之序盖如此故善财童子南询诸友必曰我先发菩提心如何名菩萨行有人于此因山中之气候更四时之晴隂入重重法界方其宿雾蒙蔽微见渊色则若凡夫虽有染心而性常明洁雾开而澄滓日光下彻则若二乗已澄诸念定慧超越更昬昕之湛然视纎埃之不隔则若人牛两忘而蓑笠未彻微风徐来方渊鳞鳞波波之中顿见方渊而波非大方渊徧入衆波而渊非小则若敛目于楼阁之前见三世于一念呜呼潙山为湘南大丛林而空印道光两本挝大鼔临人天万指围绕今乃退藏于不言之中借山泉为嵚体听万象以说法何也盖道不可以言传故前圣贱言语小譬喻又欲学者自得之故设象比兴以逹其意鞞瑟支罗不言佛身不可以色相求也而供养栴檀塔座多宝如来不言根尘俱寂即是自身也而以宝塔听经余观前圣莫不然何独空印哉宣和二年八月初吉㑹余于湘西之濒夜语及山中之胜曰恨子未见吾泉然强为我记之余戏曰师以山泉为舌为衲子说法界自在缘起无生之法而余以翰墨为五色藻辩才而画图之他日有寻流而得源悟意而忘象者可以拊手一笑中秋前一日记

### 栽松庵记

僧史补曰四祖道信禅师以唐武德七年至破头山爱洞壑深秀有终焉之志禅者相寻而来遂成丛林有僧不言名氏日以种松为务私请祖曰衣法可以见付乎祖师老之曰汝能再来乃可耳于是僧出山至浊港见女子浣呼曰我托宿得否女曰我家具有父兄可从问之僧曰汝诺我乎女曰诺女周氏之季也僧即还山中危坐而化周氏之女因有娠父母怒而逐之于衆屋之中日庸纺里閈间已而生子女以为不祥弃浊港中明日视之跏趺波间泝流而上异之收养七岁随母往来黄梅道中四祖偶见问曰童子何姓曰姓固有非常性祖曰是何姓对曰是佛性祖曰然则汝无姓耶对曰惟空故无于是四祖笑之乞于其母为剃落二十授以衣法为第五祖即游双峯见栽松之全身又至东山见周氏之全身浊港周氏子孙之盛殆今甲黄梅三尺童能言其事僧赞宁僧史曰五祖𢎞忍禅师者姓周氏本河南迁止蕲之黄梅诞生之夕异香满室此矫诬之词也然可证佐者母既出于周氏而曰祖师姓周乎僧契嵩作定祖圗亦不能辨何也岂当衲子以常理疑之乎夫圣人之托化岂假父母之缘如伊尹生于空桑宝公生于鹰巢独不论父母之缘耶自唐至今学者疑信相半不能决也建炎元年十一月记

### 布景堂记

宣和三年秋萍乡文益之还自大梁过湘上㑹余夜语及里中竒豪而高侯尤其魁垒者侯学精敏而齿少行修洁而材高虽隐约寂寞之濵而名满缙绅之间所居有风泉云壑之胜茂林修竹之美四时之景隂晴异态秾纎毕见构亭佳处而名之曰布景余因得其为人而想见其处恨未能与益之从侯相佯乎其上援笔而赋之越明年春以书抵余曰山川之妍美閲古今而不尽万物之荣谢供四时而无穷然特若为闲适者所施设而为悲愁者所乾没也玉轮流辉苍崖哀湍天下之清絶也而倚娉婷者不见节丝竹者不闻昼公曰月色静中见泉声幽处闻者讥之也红艳之闲美鸣禽之过前物外之竒观也而忧国者以为悲行役者以为愁少陵曰感时花溅泪恨别鸟惊心者哀之也吾口先王之法言逢至治之圣世勤田园以供伏腊玩琴书以娱賔客偏亲慈和而耳目聦明弟昆孝友而乐易贤雅所谓悲愁者于我亦安能神哉以吾之闲适较市朝当十倍吾亭虽陋然万景分布吾前受吾约束眞造物之为施设非经营而得招要而至者也子其为我书之余曰昔支遁之爱山乃买沃洲之小岭贺知章之爱水特上䟽以乞鉴湖其风味虽清妙而正所谓经营招要者若之紫芝则不然偶爱陆浑山水之佳遂留六年余观高侯之趣味殆亦紫芝之流乃欣然为记之

### 少阳义井记

建炎元年六月蔡阳野墅僧子辰俱浔阳檀越陈璹还自白湖过少阳渴甚须水道傍皆近人积水秽浊不索相与叹曰江淮要冲而地无美泉何以止往来渴心相约出钱开井于湖之左而白湖杨元广彦隆亦欲恊成之有僧祖庆实董其事工毕泉甘凉邦人赖以灌畦饮啜行人盛暑为归宿之所易曰改邑不改井以象正君子之有恤心虽大行无加穷居不损又曰井者德之地以象有烦心之德虚其中而不自有之也欤呜呼二三人者不独为济衆无穷之利其亦尚德也哉十二月望日记

### 华严院记代

政和四年春二月余自高安赴官临汝行丰城境十馀里竒峯秀深沃野自献有白沙淸流茂林修竹之胜望林表出楯瓦路人曰其下华严院也遂造焉碧杉修径苾刍戢戢出迎客厦屋崇成如幻出禅斋风棂金碧随目殆应接不暇问住持僧惠讷曰院以父子传器而服玩不减禅林何哉讷曰敎有顿渐道无禅律今两者相攻以其私而佛法微矣譬如枣中虫徒自蠧坏出家盖大丈夫事其说甚高绪馀土苴足以道广孝慈上助淸化今其衰其徒特不足知此如鸢翔青冥而心不忘腥秽求敎之兴三尺童子知其难余首肯其说而心竒之秋七月讷遣僧抵余曰吾庐居于唐光化之元年名报恩迄本朝治平之三年诏改赐今额尝烬火废为丘墟草屋数楹仅蔽风雨者自善明至怀珍七传讷寔继珍后因净檀首建三门作两序屋修普光明大殿前峙双阁一以像僧伽一以馆钟虡东为香积厨绕以复屋辟典事堂有廪有厠西为三圣堂增其后架设賔客馆有湢有廐造演法潮音堂总屋于其中又建华严阁于寝室之上以实毗卢法宝之藏高深雄丽吞风吐月凡禅林所冝有者毕备僧至如归轰轰鼔鱼泯泯作息要不墯诸方经始于崇宁癸未之春断手于政和乙未之冬吾方念能事虽毕而后之来者未知饭僧报佛无穷之意而公适俨然辱而临之非夙缘乎幸强为我记之余曰今人持左劵以取寓物未敢必得然争毛髪之利斫头穴胷何知虑刑而讷宴坐一室影不出山能使施者塡门不十年之间化瓦砾之墟为梵释龙天之宫此其才必有过人者视其中渠渠欲置人于慈祥之域而专欲以精严自砺与夫裨贩如来以自贼者异矣使其闻讷之风亦可以少泚其颡云

### 寄老庵记代

高安南州之属郡地连西山庐岳之胜俗美讼简士大夫自为江西道院飞楹画栋间见层出于茂林修竹往往皆浮圗老子之庐龙城院去郭馀一舍山川精神发于云泉林壑间如人眉目处余家筠溪之上少时往游焉穷竒索幽信宿弥日便有终焉之计一行作吏转徙四方登高临逺未尝忘于龙城也政和四年冬余留京师官冷口衆自猒风埃又病痁弥月愈不怿而觉范道人适自高安来夜语及龙城旧游翛然忘纷而痁亦弃余而去问觉范谁从子游有老僧志淳者其为人木讷而静深易亲而难忘今结庵于鳯囘峯之西名曰寄老每曰高风頽于无勇白业毁于有累前圣知之故令比丘一饭日中三宿桑下吾幼知人间情缘为累故弃之而学道知方外事法为累又弃之闲放然诸馀勃窣饥飡困卧犹累于老未可弃去故持以寄之因以名吾庵嗟夫世方以累为荣而争趋之淳独超然高蹈贤于人远矣吾闻天台智者临终门人问所证答曰我不领衆早净六根以传法利生止证内凡五品耳淳之志其以是哉明年上元觉范南还因理其事为之记使归刻石山中他年当乞身归田幅巾杖屦以从淳游尚未晩也

### 吉州禾山寺记代

始逹磨自西来以法授少林慧可而衣鉢为信五传至曹溪慧能能知其道信于天下也藏其衣鉢而化故世称曹溪之门得道者不可以数计然独大长老行思怀让克肖前懿号二甘露门思睠庐陵山水而老于青原让亦庵于衡霍之下石头希迁者思高弟也从让游思实使之马祖道一者受让记莂卜邻青原久之遂终于石门让实使之今天下指目江西为禅宗法道之源者以曹溪一子一孙首辱居焉永新为江西山川形胜之地城南有山岿然深秀晴岚夕晖应接不暇者唐僧逹奚栖迟之所也奚不知何许人以文德初始至刀耕火种住成法席致嘉禾之瑞因以名山号大智禅院院僻险初未著于诸方吴顺义二年僧无殷中兴之恢复法度学者趋之如云殷九峯䖍禅师之嗣青原八世孙也方是时禅学之弊巧见异解殷以击鼔之机脱略窠臼于是宗风大振学者赖之嗣殷者有契云自云殁代居者名存实亡大中祥符初诏改赐甘露禅院有楚材者道价重一时法席之盛追比殷时又十世而有德普有高行自黄龙窟中来普殁七世而有妙湛大师法安初以政和元年自祥符移居之五年视前营构增其所未有者新其所已坏者于是庄严紫金光聚则有殿栖称如实旁行之书则有藏㑹四海苾刍求寂则有堂办香积伊蒲塞之馔则有厨像祖师则有阁馆钟虡则有楼升座法施之堂则曰无畏集定传道之室则曰大智而阁于室之上名善应修庑复屋高深壮丽冬温夏凉重规叠矩丛林号庐陵第一呜呼妙湛之游戏于是作可谓集诸老之大成者也安走使京师乞文记其事余方困顿黄尘寄逸想于云泉杳霭处恨未能角巾藜杖与山中高人游厌饫清境然余非学佛者其诡秘多溟涬然窃尝论之忠孝硕大如宋王彧唐魏元忠徐有功軰初未必皆深于佛理观其临祸福超然自得岂所谓所闻或浅而其义甚高者欤故余于禅学凡钩章棘句凌跨方等汗漫横流者则非肉眼所能勘騐至于生死之际有不容其僞者矣无殷将化集衆谓曰后学未识禾山今朝识取因怡然而逝德普之将化饮食毕谈笑而寂然其言论风旨无所传闻妙湛雪窦之后又青原之逺裔吾将观焉既论之又系之以词曰

&nbsp;&nbsp;&nbsp;&nbsp;龙溪落石雪浪犇&nbsp;&nbsp;&nbsp;&nbsp;万山环之如虎蹲

&nbsp;&nbsp;&nbsp;&nbsp;凌霄白云相弟昆&nbsp;&nbsp;&nbsp;&nbsp;七十一峯让其尊

&nbsp;&nbsp;&nbsp;&nbsp;烟霏摇空含朝暾&nbsp;&nbsp;&nbsp;&nbsp;微风徐来扫霭氛

&nbsp;&nbsp;&nbsp;&nbsp;楼阁时为金碧痕&nbsp;&nbsp;&nbsp;&nbsp;聪明澄泓自吐吞

&nbsp;&nbsp;&nbsp;&nbsp;三伟不见陈迹存&nbsp;&nbsp;&nbsp;&nbsp;异哉僧奚貌粹温

&nbsp;&nbsp;&nbsp;&nbsp;涧饮婆娑麋鹿羣&nbsp;&nbsp;&nbsp;&nbsp;谁中兴之殷澄源

&nbsp;&nbsp;&nbsp;&nbsp;咄嗟万指鱼鼔喧&nbsp;&nbsp;&nbsp;&nbsp;普公高喉已语言

&nbsp;&nbsp;&nbsp;&nbsp;得法来自黄龙门&nbsp;&nbsp;&nbsp;&nbsp;弟子生奠手自扪

&nbsp;&nbsp;&nbsp;&nbsp;放箸蝉蜕撼不闻&nbsp;&nbsp;&nbsp;&nbsp;大士法战著䇿勲

&nbsp;&nbsp;&nbsp;&nbsp;睨视生死等旦曛&nbsp;&nbsp;&nbsp;&nbsp;君看妙湛愿力熏

&nbsp;&nbsp;&nbsp;&nbsp;楼观幻出高切云&nbsp;&nbsp;&nbsp;&nbsp;美髯说法起机轮

&nbsp;&nbsp;&nbsp;&nbsp;自云的骨雪窦孙&nbsp;&nbsp;&nbsp;&nbsp;江山偃蹇骄气喷

&nbsp;&nbsp;&nbsp;&nbsp;不受弹压无杰文&nbsp;&nbsp;&nbsp;&nbsp;愿乞名诗刻云根

&nbsp;&nbsp;&nbsp;&nbsp;导广孝慈酬帝恩

### 宝峯院记代

余家筠溪溪出新呉车轮峯之阳其隂鳯皇幕阜诸峯黛横玉立娠竒畜秀解楚山而益峻隋朝而来为得道者所庐又黄龙龙安兴化云岩四大刹皆其遗地相去百里丛林之盛冠映诸方自大长老宝觉佛寿相续而兴禅学宗天下衲子动成阡陌而宝峯善思院者世以律居然夕灯午梵斋鱼茶板与四大刹者争雄长而鳯皇幕阜之雄深亦让其形胜余外舅家西安徃来闻之熟矣宣和三年罢官临汝道经双井而造焉渡溪东望竒峯峻冈堕吾马首据鞍囘视飞楹画栋翔出林表入重门顾两庑翼如而入焉禅斋云堂绿踈靑𤨏大殿层阁涂金间碧像设之妙服具之华见者知焉登法堂望寝室窅然静深耆年僧雏倒屣迎客至如归焉退视其私则厨库廪廐莫不整洁游衲解包頥指如意于是慨然叹曰谁为之者何其材乃尔有馀耶住持僧守道曰院基于唐有田亩山林五代烽火之馀劵牒亡失多为比邻所侵院因荒残如逃亡人家者二十馀年诏赐今额熈宁之初僧圆智者白官请牒来居焉有恢复之意未几物故至是化为麋鹿狐豹之区元佑六年县以玉溪僧子膄领住持事经画三年未举而化守道实传器于膄者母李氏悯其頽坏施妆奁以开垦田亩用隂阳家之说下旧院百歩伐山为基鸠工于崇宁元年之春断手于政和八年之秋而吾院克成其弟守逹者寔隂相之余闻曹溪祖师也而腰石夜舂牛头宗师也而躬自负米皆以供僧也及其衰也称嗣祖传法者护食而拒僧道公于是时乃能犯拒僧者之怒而延纳之此心日月不能老也道曰吾非有心以时特爱惜普光禅师与衆力耕见金而不取同伴诘之曰今吾未用也俟吾他日把茅盖头资以饭僧味其存心与今认十方僧物为已有者异矣道慧敏而老其立事有过人者遣其徒宝宗来求文以记余爱道所论并为书之

### 先志碑记代

政和元年余为湘隂令湘隂濒楚水临洞庭连樯万艘天水相接尽献南楚之形胜爱其风俗之纯美民讼之稀少士君子博学而知要笃实而有文穷不忘道冨则守礼邑之南郭邓氏之冨至纨袴僮奴谷量牛马然奉身甚约礼士甚恭邑人皆化其德其子㳂循道议论有英气直谅而勇于为义缙绅高其才今为承直郎余游相好也自余之宦湘隂馀十年无日不思缚屋湘尾分湖山之胜从父老之游且将老焉宣和四年夏循道以书抵余曰天降罪罚不自殒灭上延先考启手足时则有遗训吾承祖宗馀庆坐享温燠族大口衆贫冨错居欲赡给其贫者未遇皇暇汝其承吾之志言卒而弃诸孤呜呼㳂尚忍言之已于今年元日与族人为约劵月给榖一斛男议婚钱十千再婚减其半女议嫁者钱三十千再嫁则减其半备䘮者钱十千及葬更给其半岁月弗穷而存殁弗常不敢负标以计数限斛以为额庶其利流百世而不弊子其为我书之将刻石以昭示子孙使无忘先训且欲族人想见先考馀风遗烈也昔范文正公念族人游宦未归多厄于饥寒则建义庄于姑苏以给其伏腊舒王请输已俸买田蒋山饭僧为王氏之亡者修营冥福文公赡其生舒王福其死循道独立劵约恩及存殁此其东南贤士大夫多称其可以无书乎系之以词曰

&nbsp;&nbsp;&nbsp;&nbsp;汉祚中兴天所佑&nbsp;&nbsp;&nbsp;&nbsp;笃生竒臣扫秽垢

&nbsp;&nbsp;&nbsp;&nbsp;杖策军门谒刘秀&nbsp;&nbsp;&nbsp;&nbsp;功业千年粲星斗

&nbsp;&nbsp;&nbsp;&nbsp;邓侯受材极竒茂&nbsp;&nbsp;&nbsp;&nbsp;毛骨似之岂其后

&nbsp;&nbsp;&nbsp;&nbsp;清明在躬气浑厚&nbsp;&nbsp;&nbsp;&nbsp;慈祥照人资孝友

&nbsp;&nbsp;&nbsp;&nbsp;邑人依之扶老幼&nbsp;&nbsp;&nbsp;&nbsp;楩楠参天覆清昼

&nbsp;&nbsp;&nbsp;&nbsp;毫末养之至成就&nbsp;&nbsp;&nbsp;&nbsp;百未一施舟壑走

&nbsp;&nbsp;&nbsp;&nbsp;疑侯功名在怀袖&nbsp;&nbsp;&nbsp;&nbsp;取之易然行探手

&nbsp;&nbsp;&nbsp;&nbsp;湖山万顷连户牖&nbsp;&nbsp;&nbsp;&nbsp;料理风烟课榆栁

&nbsp;&nbsp;&nbsp;&nbsp;琴书娱客付杯酒&nbsp;&nbsp;&nbsp;&nbsp;走人之急古或有

&nbsp;&nbsp;&nbsp;&nbsp;分财赡族今则否&nbsp;&nbsp;&nbsp;&nbsp;此风移之徧宇宙

&nbsp;&nbsp;&nbsp;&nbsp;天子无为千万寿&nbsp;&nbsp;&nbsp;&nbsp;念尔族人拜稽首

&nbsp;&nbsp;&nbsp;&nbsp;恩无贵贱适所受&nbsp;&nbsp;&nbsp;&nbsp;符之弗忘帝汝佑

&nbsp;&nbsp;&nbsp;&nbsp;不然鬼亦扼汝脰&nbsp;&nbsp;&nbsp;&nbsp;西山磬石清欲透

&nbsp;&nbsp;&nbsp;&nbsp;刻此铭诗传不朽