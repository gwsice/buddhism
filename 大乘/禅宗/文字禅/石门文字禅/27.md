## 石门文字禅巻二十七

### 跋唐明皇传

初明皇闻元鲁山之歌叹曰贤人之言也闻左璫诉道迎宋璟不为璟礼则益知其贤何其明也及闻禄山曰胡家不知有父但知有母便遂信之何其暗也孟子曰养心莫大于寡欲欲少纵之则反易如此然能割所甚爱以宁天下与汉高帝铸印销印迟速一间耳此其所以再造唐室也

### 跋狄梁公传

秦攻魏破之杀魏王瑕诛诸公子而一公子不得乃令魏国曰得公子者赐金千镒匿之者罪至夷公子之乳母节乳之俱逃而魏故臣有识乳母者曰乳母无恙乎乳母曰嗟乎吾奈公子何故臣曰今公子安在吾闻秦令曰有能得公子者赐千金匿之者夷乳母傥知其处盍不言乎乳母曰吁我不知公子处借吾知之终不可言故臣曰魏国正破亡族已灭矣尚谁为乎乳母吁而言曰夫见利而反上逆也畏死而弃义乱也恃逆乱以求利吾不为也遂抱公子藏大泽中故臣告秦军秦军追见射之乳母以身蔽矢著身者数十乃俱死秦王闻而贵之葬以卿礼东汉李善南阳李元奴也家疫死止孤儿续始生数旬而赀以万数奴婢共议谋杀续分其産善濳负续逃亡隠山阳瑕丘界中亲自哺养乳为生湩续虽在孩抱奉之不异长者有事輙跪请白然后行之续年十岁善与归其邑修理旧业锺离意时为瑕丘令上书荐之光武诏善及续并为太子舍人魏节乳母汉李善古之奴婢也而其所为卓越如此予闻虎生三日其气食牛駃騠七日而超其母盖其种性殊特不幸而趣异类中耳若二人者殆功名冨贵者事也又可以品类拘之乎唐则天皇后受夫顾托而欲夺以自有哥舒翰提兵三十万而北面事贼此真奴婢岂寔能功名冨贵者乎

### 跋北里志

春秋传书六鷁退飞石陨五微事也何足书乎先儒曰圣人之意以谓如鷁与石无预于道德性命之理且犹谨严详次如此况道德性命乎北里志戏剧之文而逹道校证藏之岂五石六鷁之意乎舒王曰司马君实平生大过人者临事不茍于逹道亦云

### 跋达道所蓄伶子于文

风行水上涣然成文者非有意于为文也余读此传盖通德娓娓而语子于笔追而书之非有意也然通德所论惠男子殆天下名言吾以谓子于之室有此婢如维摩诘之有天女也达道手校诸书而此本最美非好古博雅何以至是司马君实无所嗜好独畜墨数百尔或以为言君实曰吾欲子孙知吾所用此物何为也逹道之畜书其亦司马之墨癖也

### 跋邴根矩传

孔北海年十六时能舍匿山阳张俭事泄兄弟及母三人争死竟坐兄袖北海因是显名辽东太守公孙度欲杀刘政政先依根矩矩匿之月馀以付太史子义既而谓度曰政已去君之害岂不除哉度曰然根矩曰君之畏政者以其智也令政已免智将用矣尚奚拘政之家不若赦之无重悲也度乃出之弃又资送政家皆归故郡呜呼东汉号多气节之士其天性哉方张俭刘政之窘而遇北海兄弟太史子义根矩虽困于亨盖其平生取友护助何所憾焉韩退之志桞子厚爱其请代刘梦得播州曰呜呼士穷乃见节义今夫平居里巷相慕悦酒食游戏相徴逐翊翊强笑语以相取下握手出肺肝相示指天日涕泣言死生不相背负宜若可信一旦临小利害仅如毛髪比反眼若不相识落陷穽不一引手救反挤之又下石焉者皆是也此宜禽兽所不忍为而其人自视以为得计使闻子厚之风亦可以少愧矣予闻退之之言太过及亲尝之乃知此曹今古一律也借能过之安能已之哉

### 跋鲁公与郭㒒射论位书

鲁公作字多擘窠大书端劲而秀伟黄鲁直云此所期无不欲高照千载者此帖草略匆匆前所未见开轴未暇熟视已觉粲然忠义之气横逆而㸃画所至处便自竒劲公尝谓卢杞曰朝廷法度岂更堪公破坏也于此又曰朝廷纲纪须共存正凛然想见其为人盖公所遭之时如此而所守之道不得不然故仓卒未敢忘国之纲纪也余私有感于中者因记于此

### 跋杜子美祭房太尉文藁

房管之贤卢杞之不肖读其传晓然易分也然睢阳之败由管鲁公被害杞实使之校二者之设心则终不能优劣而甫称管之材虽困蹇以死益坚壮非忠义激烈笃于自信其能尔耶疑史记贺兰不予南霁云兵事若不直虽然哥舒翰之臣禄山天子西奔天下怨之而高适乃表雪其事称舒翰忠义有素而以病夺其明将军三十万而低首事贼非叛乎从而文其罪非欺乎而甫亦尝以舒翰适为贤岂史皆不足慿而甫之称无不真者耶

### 跋东坡山谷帖二首

东坡山谷之名非雷非霆而天下震惊者以忠义之効与天地相始终耳初不止于翰墨王羲之顔平原皆直道立朝刚而有礼故笔迹至今天下宝之者此也予于云岩讷室观此帖皆其海上穷困时自适之语然高标逺韵凌秋光磨月色令人手玩一饭不置若讷当藏之名山以増云林之佳气

前代尊宿火浴无烧香偈子山谷独能偈之初见罗汉南公化作偈其略曰黒蚁旋磨千里错巴蛇吞象三年觉天下衲子听莹十年晦堂曰鲁直作此有据乎亦意造尔山谷曰吾聊为丛林戏耳晦堂大笑曰岂可以般若为戏论乎山谷始悔前所学未登本色垆鞴乃卜居于庵之旁方知晦堂真不请之友耳今读此书乃是未见晦堂时语也不然安有吹劔语乎

### 跋东坡与佛印帖

东坡骑鲸上天去十九白矣平生文章流落世间者所在神物护持然士大夫罕蓄之多见山人野士之室汝水旼禅者出此帖示予虽其一期酧酢之语而谦光爥人三复之想见幅巾杖屦翛然行儋石水溢间如渊明在柴桑斜川时某题

### 跋东坡平山堂词

东坡登平山堂怀醉翁作此词张嘉甫谓予曰时红妆成轮名士堵立看其落笔置笔目送万里殆欲仙去尔余衰退得观此于佑上座处便觉烟雨孤鸿在目中矣

### 跋东坡与荆公帖

子尝见东坡与荆公帖谓少游曰愿公称扬之使増重于世又举鲁直自代表曰魁垒之才足以冠絶天下孝友之行足以追配古人是四老俱登鬼录览此翰墨尚足以增山川之胜气也

### 跋东坡老木

东坡婆娑林丘如此老木而山谷以笔端之口为形容之华光鉢囊中乃一时顿有此两玉人耶

### 跋东坡恍池录

欧阳文忠公以文章宗一世读其书其病在理不通以理不通故心多不能平以是后世之卓絶颖脱而出者皆目笑之东坡盖五祖戒禅师之后身以其理通故其文涣然如水之质漫衍浩荡则其波亦自然而成文盖非语言文字也皆理故也自非从般若中来其何以臻此其文自孟轲左丘明太史公而来一人而已然予有恨恨其窥梦幻如雾见月虽老而死古今圣逹所不免譬如昼则有夜而东坡喜学炼形蝉蜕之道期白日而骨飞竟以病而殁使其如鲁仲连之不受万锺之位而肆志则宁复有遗恨哉佛鉴能珍敬其书则其趣味乃真是山邉水邉之人与夫假高尚之名心悦孔方道人者异矣

### 跋东坡缄启

东坡海外之文中朝士大夫编集已尽虽予之笃好者亦以为无馀矣佛鉴輙出此帙为示皆中朝士大夫集中所无者山林之人泯泯枿枿若无所用而其志好尚亦清絶哉譬如无云之月有目者皆爱仰之况斯文乎

### 跋东坡书简

王逸少骨鲠顔平原刚正两公皆有立朝大节而后世以字画称予尝嗟惜之然名德之重故世珍其笔迹盖理之固然东坡之于王顔又其逸羣絶尘者其法权极可宝秘宣和四年人日觉慈轴以来示予予忻然喜其嗜好若可敎也

### 跋山谷所遗灵源书

熙宁元丰之间西安出二伟人徐德占一旦兴草莱与人主论天下事若素宦于朝黄鲁直气摩云霄与苏东坡并驰而争先二公皆名震天下圣世第一等人也而诗词所寓翰墨之妙拳拳服膺于灵源大士如此则知彼上人者必有大过人者耳一以达摩正谛不断才一缕为忧一以愿得一云门为言岂非念其所负不可以踪迹者耶高安道人谊叟久从之游蓄此书出以示予予祝之使藏之名山庶百千年之下知江南道德所在未全寂寥也

### 跋山谷云峯悦老语录序

山谷笔囘三峡不露一言云峯舌覆大千更无剰法昔日龙山父子虽被热瞒今朝虎溪儿孙应增冷笑咄寒山子道底

### 跋山谷笔迹

35 	山谷为予言自出峡见少年时书便自厌此帖在龙舒时作自然有一种胜气未易与俗人言也当有赏音耳

### 跋山谷帖

山谷翰墨风流不减谢东山而书词郑重倾倒于华光如此予疑百世之下有读之者知华光后身支道林哉

### 跋行草墨梅

山谷醉眼盖九州而神于草圣华光道价重丛林而以笔墨作佛事两翁并轴如夏口松下见娄师德永禅师像于邢和璞瓮中耳

### 跋橘洲图山谷题诗

予栖迟橘洲断岸甚久别来无夕不在梦偶开轴见之如倚法华台引镜也读山谷语如幅巾相从道林路时

### 跋山谷五观

舒王在锺山多与禅者游王以宗乗关捷问之莫不瞠若若以肤浅问之莫不听莹于是大讶其寡闻尝问一僧五观法使诵之往往不能句者呜呼非施法之过学者亦罪焉以其不能从师授也山谷冠冕道德伟俊耸于缙绅冝其倚花叫饮高追晋宋风流之游方其穷约乃知跏趺而食又作观法非直已好之且欲移于天下其信道为法之勤可谓透脱情境者耳逢原畜此疾欲以示学者庶几其有能动心者耳

### 跋黔安书

王家父子翰墨流落后世不少而所见皆吊䘮问病之帖岂其得意之书已为当时贤士大夫所藏世不得而见之耶弼上人处见黔安青石牛帖皆与村落故人语然其傲睨万物之意不没更百年后斯帖当亦贵耳

### 跋山谷字二首

山谷初自鄂渚舟至长沙时秦处度范元寔皆在予自三井往从之道人儒士数辈日相随穿聚落游丛林路人聚观以为异人今馀二十年予再游长沙山林间徃徃见其笔札此帖此简前尝见之宣和二年秋八月至法轮竦上人出以为示玩之不忍置鲁女有遗荆钗而泣者路人笑之曰以荆为钗易办女乃泣何也女以手掠髪曰非以其难致也以其故旧耳予所以玩之者实锺鲁女泣荆之情

山谷初谪人以死吊笑曰四海皆昆弟凡有日月星宿处无不可寄此一梦者此帖盖其喜得黔戎有过从之词其喜气可抟掬山谷得瘴郷有游从其情如此使其坐政事堂食箸下万钱以天下之重则未必有此喜也

### 跋珠上人山谷酺池诗

予绍圣初留都下闻士大夫藉藉诵青石牛诗而此四絶尤著闻恨不见此老閲三年游石门林下识君实骨面善谈笑相从最久时珠禅垢面不袜然已超卓后二十馀年予还自海外而君实化去久矣丁酉坐夏洞上有鸭歩而至者问之乃吾向所识不袜公也于是甘吾老矣夏休珠将经行湘山袖此巻来读之龙蛇飞动凌跨韩栁之气糠粃王侯之韵如其无恙时隂晚坐觉山川增胜爽然忘其孤废也湘山多高人识青石牛甚衆珠可以示之使其韵摩抟衡霍固不佳哉

### 跋与法镜帖

山谷作黄龙书时与予同在长沙碧湘门外舟中今馀年佛鉴出此以示予昙谛见前身麈尾山谷醉中仙去此帖堕空之垢被也

### 跋石台肱禅师所蓄草圣

少游此诗荆公自书于纨扇盖其胜妙之极收拾春色于语言中而已及东坡和之如语中出春色山谷草圣不数张长史素道人遂书两诗于华光梅花树下可谓四絶予不晓草字开巻但见其雷砰电射揭地祗而西七曜耳吁哉异也政当送与龙安照禅师使一读之

### 跋山谷笔古德二偈

此两诗唐智闲禅师所作也世口脍炙之久矣而莫知主名岂山谷未敢必谁所作耶觉思示山谷在华光时笔此翁以笔墨为佛事处处称赞般若于教门非无力者也今成千古为之流涕书之

### 跋山谷云庵赞

云庵住庐山时山谷过焉相与游鸾溪坐大石上擘窠留题其法喜之游如黄檗裴公乃作此赞后二十馀年得于衡阳毛氏之家持以还长沙开法长老觉慈寔其的孙时年二十三岁即以付之临济正脉使流通不断乃无所愧此赞其敬之哉宣和五年中秋前一日题

### 跋东坡山谷墨迹

52 	予自南来流落山水久不见伟人便觉胷次勃土可扫宣和二年冬涌师于湘西古寺中出以为示如见苏黄连璧下马气如吐霓也

### 跋山谷字

山谷翰墨妙天下盖所谓本分钳锤至于说禅自到于三老之后则似搀夺行市竒杰之气光风霁月如珥立殿陛之下何其照曜哉漳州正道书记于东山雪朝出以相示便觉增清山川精神秀发道虽一枝一鉢求实于已者无有然骨董箱有此轴殆可与连城照乗争价也

### 又诗

山谷论诗以寒山为渊明之流亚世多未以为然独云岩长老元悟以为是此道人村气而爼豆山谷灵源之间也已可惊骇乃又能斵评诗之论殊出意外此寒山诗也以山谷尝喜书之故多为林下人所得顔平原方乞米而山谷已谢得米要之非胡椒八百斛之家也

### 跋叔党字

王子敬童稚时作字行草已超故方引纸著腕右军从后掣其笔不获乃叹曰是儿他日名当大成予观叔党行草皆蝉蜕坟尘之类笔法通亚乃翁矣惜其早世不秋庸讵不以此郎嫓子敬耶邵阳俭上人雨歇擕此帖见过翛然如见父子角巾竹杖行小港榕林之下不胜清絶建炎二年三月十八日

### 跋本上人所蓄小坡字后

鸡苏本草龙脑薄荷也东呉林下人夏月多以饮客而俗人便私议坡误用鸡苏为紫苏可发呉侬一笑予将发鸾溪上人以此轴为示笔势飞动皆学坡而未臻坡险处者要之如马巷中逢王谢家子弟歩趋状貌藴藉风流有自来矣觉范题

### 跋了翁诗

仁者难逢思有常平居慎勿恃何妨争先世路机关恶近后语言滋味长爽口物多终作疾快心事过必为伤与其病后求良药不若病前能自防

右了翁送其侄刚胜柔诗胜柔过南昌出以为示曰伯氏祝曰傥见觉范使为汝说破予曰翁欲汝知口只好吃饭耳

### 跋了翁书

宣和二年夏得翁书前去无日矣能复一来相见乎翁平生刚方吐言如刀锯而此书若凄冷私怪之明年四月遣书走山阳八月人还云翁方发书日下世矣盖四月九日也闻之酸鼻累日翁视死生一戏耳予重为天下惜此人品翁知国如陆忠公临大节不夺如顔鲁公文章光明赡博如白乐天通逹宗敎如裴公美然四公者皆享冨贵建功名死无遗恨而翁兼四公之长而以一斥不能复遂坐废三十年予所以追悼而不去心也八月七日方饭僧荐𠖇福病卧刺然刀画而南州珠上人擕此轴来读之而长叹哲人逝矣予何所税驾乎此去死生一决耳珠包腰一鉢苦硬有胆气而能蓄此书今丛林禅和子以为何种故纸然则珠殆亦有佳处因为流涕而书之

### 跋莹中帖

莹中窜海上而名震天下不减司马丞相之在洛中时平生多与山林之人游处处见其翰墨虽戏语亦如雪中春色予观堪公所蓄答仰山真慧禅师简重而谨严如其为人味其立朝尽节无愧宋广平陆宣公也

### 跋莹中诗巻

了翁徉狂垢污不择香臭而至山水间便能赋山矾墨梅乃尔㬥清絶耶予政和春过衡阳道权出以相示如见抵掌谈笑时

### 跋江表民愿文

世尊论学道特言冨贵为难表民官为左司风节凛然天下畏仰贵显矣而与其夫人俞氏一饭奉身清净自活毕世真如德生童子有德童女岂特求于今为鲜虽从古人中求亦无有也予閲其愿文广大坚固深切著明真黒暗崖之火炬生死海之舟楫为之序者净慈禅师退然才中人而以大法为己任如雪窦为之跋者延平了翁立朝正色刚而有礼愈斥而愈忠如鲁公皆表民之友也而三友者聨翩欲删去予而自游普贤愿海又可乎

### 跋李商老诗

予至石门<font color='green'>阙</font>禅出商老诗偈巨轴读之茫然知此道人盖滑稽翰墨者也又欲入社作云庵客试手说禅便吞云门临济如虎生三日气已食牛衲子哗曰甘露灭非错下注脚

### 跋徐洪李三士诗

陈莹中尝问予南州近时人物之冠予以师川驹父商老为言莹中首肯之驹父戏効孟浩然作语如王谢家子弟风神歩趋不能优劣商老和之如刘安王见上帝大言不逊豪气未除独师川有句在暮山烟雨里西洲落照中未暇写也

### 跋苏子由与顺老帖

子由每多疾病则学道冝多忧患则学佛冝常坐党人两谪高安多与山林有道者语知其为排遣忧患者也顺老予时拜之又吾云庵贤之漓然流涕而书云

### 跋张七诗

玉不可种也而孝之至则种玉亦生泉不可呼也而忠之至则呼泉亦洌虎不可使令也而有德者役以橐经乙不可敎诲也而有义者致其同室予观两张之诗引物连类折之以至理而秀杰之气不没读之使人一唱三叹岂笔端有口之徒欤

### 跋高台仁禅师所蓄子宣诗

厯公以功业著诗律传者少自废放山林间与衲子游其语便尔清熟此柳子厚所谓诗人以穷乃工殆非虚语

### 跋道乡居士诗

道乡以说禅口谈医国法门雷霆一世初非以诗鸣也而此诗句句有法盖其胷次如春之盎盎著物成容今既已矣万人何赎哉俨师题于衡山之麓

### 跋邹志完诗乃其子德久书

道乡文章种性自然如五色鳯此诗乃浴天池时容光也其雏笔法已能追踪山谷之气读之令人想见蹇驴风㡌如宗武扶子美醉吟诗也

### 跋四君子帖

秦少游舌头无骨王定国察见渊鱼山谷口业犹在道乡习气不除华光不语如雷

### 跋吕镇公诗

右惠照院见太师镇国吕公留题一首深清雄丽有爱君报国之志时公方尉新昌实生太尉吉甫以道德为神考所敬与舒王上下议论遂参大政文章翰墨雷霆一时福禄寿考逮事三朝天下学者宗之昔李邵以高才博学为南郑幕门候吏而其子固为东汉名臣岂所谓隠德报应不身尝之而及其子孙者乎予于太师镇国公亦云

### 跋李豸吊东坡文

东坡以建中靖国元年七月二十七日殁于常州时钱济明侍其傍白曰端明平生学佛此日如何坡曰此语亦不受遂化李豸为文以吊之曰道大难名才高衆忌皇天后土知平生忠义之心名山大川还千载英灵之气士大夫称其词该而美今录以示常道人亦可以举似山中诸道友也

### 跋养直可师唱和真隠诗

予久不见养直时时想见其堕帻醉时忽閲此诗如行野渡春色中虽盎盎醇酽然终有一种清絶气味可上人语迅快如漱壑夜泉响扫䆫春雾空不类菜肚阿师语仲伯连璧士也而皆友吾巽中传曰观其所以游因以知其为人吾于巽中亦云

### 跋养直诗

宣和三年三月予迁居水西南台寺初六日颠风搅林东轩小寝俄大雨起歩修廊复坐頽然昬睡南州道崇难者持此轴来隠几读之如观飞莵顿尘追风趂日也然其诗词所及皆予故人而予亦尝落悯怜中盖方窜海外时帖也昔曾鲁公问予曰苏养直闻齿少而诗老恨未识之子见其诗否予曰李太白诗语带烟霞肺腑缠锦绣以予观养直之诗逮又过之鲁公骇予此论今数诗惜公不见以验前语耳

### 跋谢无逸诗

临川谢无逸布衣而名重搢绅于书无所不读于文无所不能而尤工于诗黄鲁直閲其与老仲元诗曰老鳯垂头噤不语枯木查牙噪春鸟大惊曰张晁流也陈莹中閲其赠普安禅师诗曰老师登堂挝大鼓是中那容啬夫喋叹息曰计其魁杰不减张晁也二诗于无逸集中未为絶唱而陈黄已絶倒无馀惜其未多见之耳然无逸又喜论列而气长诗尚造语而工置于文濳补之集中东坡不能辩文章如良金美玉自有定价殆非虚语也予方以罪谪海外无逸适过庐山见吾弟超然熟视久之意折曰吾此生复能见觉范乎语不成声乃背去后三年予幸䝉恩北还而无逸乃弃予而先焉因与超然对榻夜语及之不自觉泪殷枕也呜呼无逸东隣有寗生年二十馀以镂刻为菩萨像毎过无逸恬退趋去俄游京师以其役得将仕郎而还华裾细马闾里聚观无逸出门值之为避路门弟子为不怿累月呜呼无逸有出世之才年未五十一命不沾殒倾大命曾东邻寗木工之不若嗟乎惜哉

### 跋无尽居士帖

无尽登庸百僚畏讋坐政事堂德长于两府诸公自刘中书呉门下皆昆弟畜之观其退归山林与衲子游书词谆谆不翅如骨肉然贤者莫不怪之安知此老人以法为亲乎龙安照公倚公之风遂托名不朽其亦老赞公卢玉川希上人之流亚也耶

### 跋蔡子因诗书三首

欧阳文忠公尝非笑肥字而夸杜子美独贵痩硬东坡作诗曰杜陵论书贵瘦硬此论未工吾不平丰妍痩容各有态飞燕玉环谁敢憎予因此帖可谓丰妍者也观其俊气横逸不受冨贵鞚勒之韵冝从古人中求宣和元年十月八日临川瞻上人出以为示便觉神魄飞越于铁瓮城之下𤓰洲杳霭之门

文章天下第一数东坡子因蔡氏子弟而饮食梦寐以之其种性妙非习俗所能移使东坡而在见子因当不减张曲江之与李泌也

予久不见梦蝶偶得此诗湘西山水间时松风盘空林月滉荡如顾虎头对刘琨展其画像也

### 跋李商老大书云庵偈二首

商老以大父事云庵以伯父事天宁则予盖其叔父也仰山曰东院师叔若在惠寂不到寂寞商老寂子后身也然甘露灭固未死而商老与其弟未尝不啼饥其大言以诟骂魔佛高自许可盖习气也

近世要人逹官其气焰摩层霄而门可附而炙手者不翅百千然其语言翰墨人见之皆如拒顽百姓见催租文引恚视之不弃掷幸矣商老灌园修水之上而笔画一出人争传宝以相矜夸吾是知道德无贫贱也觉慈生一十年去年从余而知有商老偶出所畜一轴见嬉喜而书其尾且以雪道向无知之耻云

### 跋韩子苍帖后

苏东坡伯仲文章之妙无愧相如子云而其见道之大全则杨马瞠若乎后子苍文字师法苏氏西蜀后来之骏也读其问照公向上一路后照未见詶语予为代之曰不辞向汝道只恐撞见刘幽求大㡌压耳手提油子苍他日见之定是无语

### 跋太师试笔帖二首

此帖骨气深稳姿媚横生其得意时笔也不然何其如行云流水之闲暇也予卧痁逾月偶閲之觉痁不辞而去乃知檄愈头风非虚语耳

予观太师楚国公之书骨含冨贵积学之至神气盖人然付其侄以宝公诗其外护欲传之子孙为无穷家法也

### 跋公衮帖

见蛇鬭而笔法进闻鸡声而遂能神东坡以谓宁有存法与神于胷中而能学书者乎予观公衮行草既不用法亦不祈其神娓娓意尽则止耳

### 跋三学士帖

秦少游张文濳晁无咎元佑间俱在馆中与黄鲁直居四学士而东坡方为翰林一时文物之盛自汉唐已来未有也宣和四年七月太希先倒骨董箱得此三帖读之为流涕呜呼世间宁复有此等人物耶

### 跋兰亭记并诗

宣和四年夏弥月不雨稻田龟兆出予晨兴垂头坐西斋方与造物者游而厨丁聿来告米竭余作白眼久之希先送此轴来索跋欣然见王子敬诸君子忘其厨丁厨丁求与决予曰当以三筏用事正不必逼人也

### 跋荆公元长元度三帖

予儿时剧于隣家见壁间有诗曰是非不到钓鱼处荣辱常随骑马人今日见此三帖偶忆前句

### 跋百牛图

画工能为神鬼之状使人动心骇目者以其无常形无常形可以欺世也然未始以为贵唯犬马牛虎有常形有常形故画者难工世之人见其似则莫不贵之画牛之法径寸者不刷毛予观此图非特入法凡百尾喜怒俯仰小大伏立趋并浮鼻荷痒尽其情状意非画师殆高人韵士以寓其逸想耳予老住江村而比道林岳麓之冨其牛毎以谷量日夕盖拾砾追逐叱叱于田亩之中厌饫矣而全美乃以此轴为示何哉予以湘西之云坞为画笥则全美必以此图为怍

### 跋周廷秀詶唱诗

宣和二月初吉日予送客松下浅丘纵望廷秀一髯男子但是时湘西雪尽衆峯苍然我与廷秀皆是画图廷秀袖出与张公詶唱之词读之便觉与衆峯争秀岂其愧从聚落中来故以此句弹压清境耳

### 跋顺济王记

东坡昔自定武谪英州夜宿分风浦三鼓矣发运司知有后命遣五百人来夺舟东坡曰乞夜橹及星江就聚落买舟可乎使者许诺即黙祷顺济王曰轼往来江湖之上三十年王于轼为故人故人之失所当哀怜之逹旦至星江出陆至豫章则吾事济矣不然复见使至则当露寝浦溆言未卒风掠耳篙师升颿颿饱炊未及熟已渡杨澜泊豫章日亭午呜呼顺济之威灵为江湖之益者不可悉数独分风送东坡南去此心日月不能老也其英特之风不减李逢吉礼陆宣公也

### 跋李成德宫词

唐人工诗者多喜为宫词天阶夜月凉于水卧看牵牛织女星玉容不及寒鸦色犹带朝阳日影来世称絶唱以予观之此特记恩遇踈絶之意于凝逺不言之中非能摸冩太平藻饰万物读成德所作一百篇知前人之未工也其收拾道山绛阙之春色刻画玉楼金屋之情状使海山濒海之人读之如近至尊非其才当世何以治此上元日题