## 石门文字禅巻三十

### 云庵真净和尚行状

师讳克文黄龙南禅师之的嗣陜府阌乡郑氏子生而颖异在龆齓中气宇如神人与羣儿戏輙相问答语言竒怪闻者骇愕不能晓则复轩渠笑悦而去奕世缙绅既长喜观书不由师训自然通晓事后母至孝母嚚数困辱之亲旧不忍视其苦使游学四方旅次复州北塔寺长老归秀道价方重于时词辩无碍因侧聆坐下感悟流涕愿毁衣冠为门弟子秀笑曰君妙年书生政当唾手取高第荣亲乃欲委迹寂寞岂亦计之未熟耶对曰心空及第岂止荣亲又将济之委迹寂寞非所同也秀竒其志而纳之服勤五年如一日年二十五岁试所习为僧明年受具足戒即游京洛翺翔讲肆贤首慈恩性相二宗凡大经论咸造其微解帙捉麈词音朗润谈辩如云学者依以扬声燕居龙门山偶经行殿庑间见塑比丘像䝉首瞑目若在定者忽自失谓同学者曰我所负者如道子画人物虽曰妙尽终非活者既焚其䟽义包腰而南平易艰险安乐劳苦诸方大道场多所经歴自重其才以求师为难尝至云居谒舜老夫机语不契不宿而去又至德山应禅师方夜参雌黄先逹有六祖不及云门之语失笑黎明发去闻云峯悦禅师之风兼程而往至湘乡悦已化去叹曰既无其人吾何适而不可山川虽佳未暇游也因此行寓居大潙夜闻僧诵云门语曰佛法如水中月是否云清波无透路豁然心开时南禅师已居积翠径造其庐南曰从什麽处来曰潙山南曰恰值老僧不在曰未审向什麽处去也南曰天台普请南岳云游曰若然者亦得自在去也南曰脚下鞋是甚处得来曰庐山七百钱唱得南曰何曾得自在师指曰何曾不自在耶南公大骇参依久之辞去至西山翠岩长老顺公与之夜语自失曰起临济者子也厚自爱而师亦神思豁然德其赏音及南公居黄龙复往省觐南公尝谓师曰适令侍者巻帘问渠巻起帘时如何侍者无语汝作麽生师曰和尚替侍者下湼盘堂始得南厉语曰关西人真无头脑乃顾旁僧师指之曰只这僧也未梦见在南公笑而已隆庆闲禅师与师友善方掌客闲问曰文首座何如在黄蘖时南公曰渠在黄蘖时用钱如粪土今如数世冨人一钱不虚用自是为同时饱参者所服南公入灭学者归之如云所至成丛林熙宁五年住筠州大愚太守钱公弋来㳺怪禅者骤多衆以师有道行奔随而至钱公即其室未有以竒之翌日命斋师方趋就席有犬逸出屏帷间师少避之钱公嘲之曰禅者固能伏虎反畏犬耶师应声曰易伏隈岩虎难降护宅龙钱公大喜愿日闻道乃虚圣寿寺命师居之师方饭于州民陈氏家使符至遁去钱公系同席数十人将僧吏求必得之而后已有见于新丰山寺者即奔徃陈氏因叩首泣下曰师不往吾党受苦矣师曰以我故累君軰如此因受之遂阐法焉未几移居洞山普和禅院元丰之末思为东呉山水之游舍其居扁舟东下至锺山谒丞相舒王王素知其名閲谒喜甚留宿定林庵时公方病起乐闻空宗恨识师之晩谓师曰诸经皆首标时处圆觉经独不然何也师曰顿乗所谈直示衆生日用现前不属今古只今老僧与相公同入大光明藏游戏三昧互为賔主非关时处又曰经云一切衆生皆证圆觉而圭峯易证为具谓译者之讹其义如何师曰圆觉如可改则维摩亦可改也维摩岂不曰亦不灭受而取证夫不灭受藴而取证与皆证圆觉之义同盖衆生现行无明即是如来根本大智圭峯之言非是公大悦因舍第为寺以延师为开山第一祖又以神宗皇帝问安汤药之赐崇成之是谓报宁岁度僧买庄土以供学者而自撰请䟽有独受正传力排戏论之句者叙师语也又以其名请于朝赐紫方袍号真净大师金陵江淮大㑹学者至如稻麻粟苇寺以新革室宇不能容士大夫经游无虚日师未及嗽盥而户外之屦满矣殆不堪劳于是浩然思还高安即日渡江丞相留之不可遂卜老于九峯之下作投老庵绍圣之初御史黄公庆基出守南康虚归宗之席以迎师师曰今老病如此岂宜复刺首迎送为我谢黄公乞死于此其徒哀告曰山穷食寡学者益衆师德腊虽高而精神康强康山自总佑二大士之后丛林如死灰愿不忘祖宗赴舆情之望不得已乃行先是黄公尝望见师于丞相广坐中师既去丞相语公曰吾閲僧多矣未有如此老者故公尽礼力致之庐山诸刹素以奢侈相矜居者安輭暖师率以枯淡学者困于语言醉于平实师纵以无碍辩才呵其偏见未朞年翕然成风三年今丞相张公商英出镇洪府道由归宗见师于净名庵明年迎居石门崇宁元年十月示疾十六日中夜沐浴更衣趺坐衆请说法师笑曰今年七十八四大相离别火风既分㪚临行休更说遗戒弟子皆宗门大事不及其私言卒而殁寿七十八腊五十二茶毗之日五色成焰白光上腾烟所及处舍利分布道俗千馀人皆得之馀者尚不可胜数塔于独秀峯之下师纯诚慈爱出于天性气韵迈徃超然竒逸见人无亲踈贵贱温顔輭语礼敬如一主持丛林法度甚严有犯令者必罚无赦以故五坐道场为诸方所法得游戏三昧有乐说之辩词锋智刃斫伐邪林如堕云崩石开发正见光明显露如青天白日人人自以谓臻奥至于入室投机则如铜崖铁壁不可攀缘性喜施随有随与杖笠之外不置一钱行道说法五十馀年布衣坏衲翛然自守于江西有大缘民信其化家家绘其像饮食必祠嗣法弟子自黄檗道全兜率从悦而下十人馀此其平生大槩也至其道之精微皆非笔墨可能形容窃尝论之其弃儒冠而入道类丹霞奔经论之学而颖悟类南泉寻师之艰苦凛然不衰类雪峯说法纵横融通宗敎类大珠至于光明伟杰荷担宗敎类百丈此非某之言丛林学者之言也呜呼兼古宗师之美而全有之可谓集厥大成光于佛祖者欤崇宁二年十月十五日门人某谨状

### 泐潭凖禅师行状

公讳文凖兴元府唐固梁氏子生始幼见佛像輙笑张牙不喜闻酒胾金仙寺沙门虚普乞食至其家师譍门酬酢如老成时年八岁即辞父母愿从普归授以法华经伊吾即上口元丰僧检童子较所习以藉名先后度师艺精坐年少不得奏名陜西经略范公过普庐普腊高应对领略师侍其旁申辩详明进止可喜范公欲携与俱西师辞曰登山求玉入海求珠人各有志本行学道世好非素心范公隂竒其语度以为僧剔髪既往依梁山乗禅师呵曰驱乌未受戒敢学佛乗乎师捧手曰坛场是戒耶三叠羯磨梵行行阿闍梨是戒耶乗大惊师笑曰虽然敢不受敎遂受具足戒于唐安律师徧游成都讲肆倡诸部纲目即弃去曰吾不求甚解大法师昙演佳其英特抚之曰汝法船也南方有亚圣大士有若潙山真如九峯真净者知之乎宜徃求之师拜受敎与同学志恭出诣潙山久之不契乃造九峯见真净于投老庵问曰什麽处来对曰兴元府曰近离何处曰大仰曰夏在什麽处曰潙山真净展手曰我手何似佛手师罔然左右视真净呵曰适来句句无丝毫差错灵明天真才说个佛手便成隔碍病在甚处师曰不㑹真净曰一切现成更教谁㑹师服膺就弟子之列馀十年所至必随绍圣三年真净移居石门衲子益盛凡入室叩问必瞑目危坐无所示见来者必起从园丁壅菜率以为常师每谓公曰老汉无意于法道乎莫能测也一日举杖决渠水溅衣因大悟方见老人平日用处走叙其事真净骂曰此中乃敢用磊苴耶自是迹愈晦而名声愈著自其东游淮淛所至衲子成丛林显谟阁待制李景直守洪州仰其风请开法于云岩未几殿中监范公帅南昌移居泐潭方是时禅林以饮食为宗以輭暖为嗜好以机缘为戏论师悲叹之师槌拂之下常三百人而宿户外者又百馀许求入室就学师难之乃谓之曰十方无壁落四面亦无门闍梨从什麽处入对皆不契每曰我只畜一条柱杖佛来也打祖来也打不将元字脚涴汝枯肠如此临济一宗不到冷落学者莫窥其奥然升堂说法辩如建瓴不留影迹一时公卿大夫宗向之以政和五年夏卧病侍者进药饵师泛然如无意诫湏忌食毒物师亦未尝从有问其故曰病有自性乎病无自性则毒物宁有心乎以空纳空吾未尝颠倒而汝軰欲吾昬迷耶七月二十二日更衣说偈而化閲世五十有五坐三十五夏闍维得舍利晶圆净光不坏道俗千馀人皆得之门弟子等收塔于南山之阳呜呼云庵之神悟于南公之门超轶絶尘者也予毎疑嗣之者难及观师之风格殆所谓家名辩才气宇逸羣者耶谨状

### 花药英禅师行状代

临济九世之孙云庵真净之嗣师讳进英字拙叟出于罗氏其先吉州太和人幼孤母怜之性慧敏龆齓中日诵千馀言通诗礼大义与羣儿嬉游侮玩之气出其上亲旧爱敬之使著缝掖为书生輙病至于死邻母泣曰吾始娠梦有乗空而语曰而出家则疾有瘳矣于是击钟梵放誓于佛前乞以为僧洞隆童子而藉名于善集才年十八试所习得度受具戒即欲经行诸方以观道报劬劳之德其母有难色于是庵于母室之外名曰精进士大夫喜其为人赋诗为赠多佳句螺川父老迨今道之母殁心䘮三年修白业为𠖇福即游淮海所至少留常时号明眼尊宿徧谒已虽未契而尝识多贤者晩谒云庵夜参闻贬剥诸方以黄檗接临济云门接洞山机缘为入道之要掷其疑处以启问师恍然大悟如桶底脱佛印禅师丛林号大宗师有盛名慎许可独以师为俊彦师有爽气喜暴所长以激后学三十年一节不移故佛印呼为鐡喙初开法住长沙之开福十年之间殿阁崇成又五年弃之翩然北游五台徧览圣迹乃南还庵梁山天下衲子益追崇之政和甲午衡阳道俗迎住花药之天宁劝请皆一时名公卿师以敎外别传之宗授上根以沤和般若化道俗老益康强精进不替尝中夜礼佛作息饮食不肯与衆背丛林信其诚民人化其敎得法而为一方领袖者不可胜数捶拂之下尝二千指龙象杂遝方进而未艾也其激扬大事游泳语言备存三录曰报慈曰雁峯游台盛行于世宣和三年冬谢事复庵梁山越明年腊月示疾蝉蜕呜呼若人已矣予窃为桑门惜之参学禀淳一日泣诉于予以予知其师之深者欲干其状而求铭故为书云耳长沙孙承之谨状

### 十世观音应身传并赞

唐大菩萨僧寛公出于益州孝水杨氏方其娠也母失常性却酒胾有慧辩及其生也无痛苦闻异香忽然在前即能言言我名慧寛有女兄信相亦神异年相聫于龆齓中终日论说听者一不能晓其父玮以符呪为两川道俗所归而不知有佛经人录其所论百许纸时懐龙山㑹禅师闻其异至玮舍玮出示之㑹惊曰与佛经合不测人也俄有异比丘入火光三昧于净慧寺特召信相信相至曰此室皆火聚其可入哉曰以水灭之可入信相即作水观而入于是异比丘化其父母使出家父母曰许聘矣奈何乡里争出财赎之公因信相亦俱依慧空寺慎公避太祖御讳剃落焉公时年十三从㑹公授经律㑹畏之如神反从质疑天姿谦敬未尝怒怀龙衆三干指皆躬力作公独闲适人以为言㑹曰此吾先师也昔周灭吾法吾从昙相禅师隠于终南山及隋敎复兴吾辞而归蜀昙相嘱曰汝当领徒大作佛事有童子名慧寛者善视之此其后身衆因不敢复言公年三十乃还绵竹庐于无为山以神异化而全蜀争师事之如淮泗之僧伽七闽之定光公尝赴江陵大㑹朝发夕返荆州府前有拳石含五音天下闻之公取以归今置定身龛中什邡陈氏施园为寺公以竹标其中曰以此为基拔去竹泉泫然而出掘之得巨石石下有宝瓶舍利公作礼乃放光永徽四年夏六月二十有五日殁于净慧寺閲世七十坐五十五夏

赞曰予读无为山广录公始发心日诵观世音名十万徧生五天十世为居士生震旦十世为比丘皆出杨氏又瞻其画像天骨秀特和敬之威望之肃然是所谓真比丘也

### 锺山道林真觉大师传

梁大菩萨僧宝公以宋元嘉中生于金陵之东阳民朱氏之妇上巳日闻儿啼鹰巢中梯树得之举以为子面方莹彻如镜手足皆鸟爪七岁去依锺山大沙门僧俭为童子俭名之曰宝志长而落髪专修禅观坐必越旬久之忽无定居多徃来𤾂山劒岭之下髪而徒跣著锦袍饮啖同于凡俗恒以镜铜剪刀镊属挂杖负之而趋经聚落儿童哗逐之或徴索酒淆或累日不食尝从食脍者求脍食者与而心笑之即起吐水中皆成鱼相传始惊异时时题诗初不可晓后皆有验建元间异迹甚著丞相高嵩为武帝言之以礼自皖山迎至都舍于陈征虏之家輙自厘其面分披之出十二首观世音慈严妙丽倾都聚观欲争尊事之武帝念其惑衆收付建康狱旦夕咸见游行市里既而检校犹在狱中其夜又语吏门外有两舆金鉢盛饭汝可取之果文惠太子竟陵王送供至建康令吕文显以事启帝帝迎至禁中俄有㫖屏除后宫为家人宴公例常与衆出已而犹见行道于景阳山比丘七軰从其后帝怒遣使至阍吏曰公久出在省中吏就视之身如涂墨然武帝闻之大惊陈显逹镇江州大司马叚齐之从行往辞公公无他语但引纸画鵶画毕授之曰缓急可用此显逹叛齐之遁去显逹大怒遣骑追之将及齐之窘甚见鵶林必非人所寄遂去齐之方悟公意也鄱阳忠烈王饭公于私第顾左右觅荆枝有折以献者则以安门上而去俄有㫖以王领荆州卫尉胡谐卧病以书哀诉幸以屈临庶几疾有瘳公题其书尾曰明屈翌日果卒僧法平欲以衣献公不知所寓遣使徧求之龙光罽賔两寺皆曰夜宿此黎明去矣又尝所厚善厉侯伯家侯伯曰公夜行道于此今睡未兴使人视之笑去公在华林园忽重著三布㡌亦不知自何得之俄而武帝崩文惠太子豫章文献王相继崩齐亦于此年阙矣灵味寺沙门宝亮欲以衲帔遗之未及有言公忽来牵帔而去蔡仲熊尝问仕何所至公不自答直解杖头左索绳掷与之莫之解仲熊果至尚书左丞永明中住东宫后堂平旦门中出入末年忽云门上血汚衣褰裳走过至郁林见害果以犊车载尸自此门舍故阉人徐龙驹宅而帝头血流于门限焉建武中明帝害诸王高士江泌忧念南康王子琳以访公问其祸福公覆香炉示之曰都尽无馀后皆如其语徐陵儿时其父擕诣公公拊之曰天上石麒麟也陵果名誉显于世又文惠太子迎释僧惠至京师惠过公公拊其背曰亦龙子也慧终以辩才显闻其徒屯骑桑偃有不臣之心公见之㦸手诟曰若乃欲反耶奈斫头穴胸何偃汗下不敢仰视遁去梁武帝受禅尤深敬事前朝以超放动輙禁锢至是下诏释之尝问曰弟子烦惑未除何以治之答曰十二又问十二之㫖在何答曰书字时节刻漏中又问何时得净心修习答曰安乐禁之又问年祚逺近答曰元嘉元嘉帝欣然以为享祚倍宋文之年天监五年冬旱雩祭备至而雨不降公谓左右曰吾病不差就官乞活傥不奏白官应得祸即上启愿于华光殿讲圣鬘经请雨帝即命沙门讲之终夕雨公又以刀横水盂良久又雨帝初繁刑公假以神力令见高祖受极苦于地下自是省刑诏画工张僧繇写公像藏禁中僧繇下笔輙不自定叩头哀恳公笑曰毗婆尸佛早留心直至而今不得妙帝偶与公临流纵望有物泝流而上公举杖引之随杖而至盖紫栴檀也诏供奉官俞绍雕公像顷刻而肖神情如生帝大悦命置内庭为子孙世世福田法云寺云光师讲经天为之雨华帝意其证圣夜于含光殿焚䟽命公云光僧俭傅大士齐翌日独云光不至公尝听法云讲妙法莲华经至假使黒风问风果有否答曰世故有第一义谛故无公曰若体是假有此亦可解耶法云黙然公则自为主客辩难锋生一坐尽倾然莫有解者帝尝从容问国祚有留难否公但指喉示之侯景之乱尤追绎公言也有僧浮杯来谒帝帝方与客棊吟曰杀之棊罢命僧侍卫奏曰适䝉㫖已杀之矣帝嗟悼不已以问公公曰陛下前身蚯蚓也僧尝为剃草者悞杀之今偿夙债耳天监十三年公移华林园金像置所居房帝闻之曰师将去我耶是岁十二月忽命奏丝竹彻昼夜至六日终于兴皇寺临亡然一烛以付后阁舍人吴庆以闻帝叹曰大师不复留矣烛者将以后事嘱我乎帝昔与公登锺山之定林指前冈独龙阜曰此为隂宅则永其后帝曰谁当得之公曰光行者至是念公以此言以金二十万易其地以葬焉皇女永康公主薨尽施其妆奁建浮圗五层于其上置以无价宝珠仍建开善精舍勅陆倕制铭于冢内王筠勒碑于寺门处处传其遗像焉毕工驾御寺公忽现于云间万衆欢呼声振山谷勅諡广济大师公显迹之著数可五六十许及终亦不老莫测其年有徐犍道者年九十三自言是公外舅弟小公四岁计其时九十七矣李氏有国日諡曰妙觉公作四柱记五公符十二时偈璧记心镜图数千言传于世本朝太平兴国七年舒州民柯蕚者遇异僧于岁山下以杖指松根令蕚镢之得瑞石一篆文皆䜟圣宋国祚无疆蕚进其石于京师太宗皇帝遣中使置斋于锺山诏自今不可以名斥以显尊异赐号道林真觉大师


### 祭云庵和尚文

我生九岁则知有师寤寐悦慕想见形仪识师新丰等父母慈欣然摩顶使执军持长游大梁剃髪而归省于九峯凛然德威霜雪雨露物以茂滋师成就我妙如四时紫霄之下泐水之湄前后七年龙起云随今古一律妬毁䧟挤爱怜收拾终不弃遗我昔出山师则有辞子幼英发终必有为顾吾老矣见子无期指其二子藉汝敎之谴呵皆可不可相离德音在耳星霜八移师成新塔我亦陈衰昔师既化品坐对啼佥遣本明逺乞铭诗事济而还僵仆于地山川隔阻久絶音题独携希祖千里来辞一酬夙心死无憾悲师之平生累德巍巍必兴其后在我无疑敢不激励上答恩私

### 祭昭黙禅师文

政和八年二月初六日甘露灭致以香羞之奠祭于佛寿灵源真归无生之塔宝觉以拳授法宗纲区别背触天非苍苍如履虎穽非愚则狂公少竒逸发硎剑鋩横机试之切玉无伤体露情尽凡圣两忘潙仰机辩如珠走盘父喜自匿㬥子所长追还此风名闻诸方临济法道始于南昌大于汝颍盛于衡湘黄龙三关建无胜幢奕世护持不离觉场天魔愁怖走仆且僵剪拂流軰高师门墙庸有匪人卖公自扬骐驎种性自异犬羊狠触怒疾夫岂知量俨临清泉精严激昻如万星月如百谷王高明广大洞彻汪洋成就法器坚趐飞翔下视毒龙命将灭䘮划海为两抟而取将老则移疾古寺闲房听万象说以黙自藏猿鸟厌见天下想望我初见公骏气腾骧溟涬弟之但加敬庄人以谤掩公慰愈光置麝溺器更増其香取而有之簏于药囊坐交时埋瓮于南荒零落苦李人弃路旁公犯世忌愈益称赏万人浮议冰消其汤既幸生还陆沉故乡岂不愿见恃公康强讣至失声事出仓皇中流欲济俄䘮楫航夜泪殷枕起喟失牀我忧禅学终背敎纲造论导之排斥否臧公闻乃曰彼自无疮以书敎诫欹倾数行至言吐鳯自然文章马鸣龙胜论著精详文字于道疑不相妨索珠层渊采玉崇冈人各有志咸酸异常但馀此意拜未敢当嗟吁惜哉巍巍堂堂遂成千古丛林荒凉然观斗柄隂晴晦彰示有出没夫岂真亡

### 祭妙高仁禅师文

孤鳯两雏名著诸方我初识誉未识华光政和甲午还自南荒夜宿衡岳草屋路旁仆奴传呼妙高大方连璧而来惊喜失牀高谊照人笑语抵掌潇湘平逺烟雨孤芳举以赠我不秘箧箱追绎陈迹云更几霜去年中秋宿师云房为留十日夜语琅琅曰我出吴游淮渉湘今三十年倦鸟忘翔偶如慧晓怀思故乡想见明越云泉苍茫已遣阿涌先渡钱塘不见半年岭谷想望讣至惊定泪落沾裳思归之念夫岂其祥呜呼师乎忠义激昻高风逸韵仁肝义肠缙绅相志逺公支郎此生逆旅已熟黄粮梦中呉楚宁能取将唯方广誉躬至影堂如我致辞而炷此香清净法身败槖脓囊光透毛孔不可掩藏昔日非在今未尝忘如水中乳莫逃鵞王则我与誉何用叹伤

### 祭觉林山主文

惟灵简易似放闲静似懒以法为林滴水为限夜归村落投枕再鼾竈黔无烟童仆啼饭而兄直视为一笑莞然三十年事事成办我愚且鄙少去故乡岂不怀归路修且长遂成永隔死生相忘念俱事师落髪游方如宿逆旅各梦同牀闻讣一年乃奠灵几触目凄恸语讫酸鼻嗟乎人生有恩有义荐此鉢饭泪堕如洗

### 祭幻住庵明师弟文

子少弃家从我游嬉三十一年如梦顷时于此梦境忧患半之我窜万里白骨重肉子卧一庵亦失双目心知馀年再见不复敢料来归先馆子庐即视摸索认声惊呼我亦念子形神已枯百不如人谓当寿考心期恻然正尔难保如临崖树先自枯倒不见两月果以讣闻既通世契久同师门临终之语骨湏我焚携法兄祖疾驰三日瓦灯昼昏寂然空室相视以恸荐此鉢食

### 祭鹿门灯禅师文

维皇宋建炎元年歳次丁未五月庚寅朔二十日特叙复僧某谨以茗果之奠敢昭告于灯公禅师之灵明安宗风续佛寿命几絶而存至师大振芙蓉东去随至磻阳如道吾智而有石霜定惠既化迁住鹿门如青林䖍而继新丰虽牧万僧如数三四观其规模宝觉是似重和改元髪僧宫寺褦襶之师包羞惜死谄䛕之极遂拜黄冠师笑视之泚其面顔苏岭之下宝坊幻出何以致之盖其愿力既孝其师又悌其兄有光丛林不负佛恩凛然风神今成万古薄奠在盘泪落无所

### 祭五祖自老文

古人尚友不短千载茍曰气合何必面对﨑岖逺来侥幸为㑹坐未欢然师不少待如人噬脐不及何悔掩泪莫陈意折心碎十方现前去来无碍师岂真亡觌露妙在

### 祭郭太尉文

公起徒歩丝絇入侍遂断国论危言谠议在妬忌中刚而有礼天子敬之爱等昆弟虽无知名民隂受赐如汉子房如唐陆贽人衆胜天觉中妬忌公笑径去道固如是一斥不复而又早世奸邪色矜天下陨涕我初闻讣中夜而喟公之精神与天终始冝终功名冝身冨贵乃殁瘴乡又寓旅邸人之竒祸至此极矣唯德是辅殆虚语耳天定胜人果不容僞妬忌伎穷反自相噬邪正日分晓如泾渭今馀十年归骨万里我昔观光混迹都市游公卿间如梁宝志公毎延礼忘其势位我亦径造必至卧内兵卫如云不敢呵止爱憎相夺有万赞毁坐尝厚善囚我棘寺几失头颅终御魑魅敢期白髪奠于湘水世相新竒习为巧士敎训谄䛕鈎取禄利貌虽光泽行可愧耻闻公之风面热颡泚吾闻隂德荣享必至不身尝之当在其子格言不欺果见伟器沐浴道德冠冕仁义定世其家行矣是似则公之生亦何尝死

### 祭朱承议文

吾闻明珠白璧石韬水藏山川草木被其容光临川之民共此盱上如湘老龎道德光华照映两邦吾侪微踪云浮四方眷此不去是亦故乡叹公杖履人羣轩昻忠信岂弟易亲难忘忽厌梦境高蹈八荒公有贤子如麟鳯凰王室柱石吾法垣墙终大公后公岂真亡想闻此语抵掌脱冠未忘世礼聊荐积香

### 祭许先之文

维公于国尽忠于家尽孝岂特天资亦学之効德冨才高川增岳秀荐登清华出缙绅右用舍进退有命有义一斥而终料岂及此圣恩不赀五日而至公独不沾阳城陆贽嗟余蠢鄙于物多迕幸不终穷有公知遇屋归山丘舟逃夜壑寓词一觞心折涕落

### 祭赵君文

惟灵忠信恭敬耀于西州不为无闻年馀七十笑傲林丘不为无寿生有令子派佛祖流不为无庆有一于此足以忘忧而况三者兼有之耶兹山弗嗣麋鹿所游十年之间百废俱修凡以令子德义之优故也余闻之鸟巢南枝狐死首丘彼亦何知能思厥由矧轻势急道超然特立者乃肯为之羞乎呜呼讣来万里物故越秋等视阎浮譬如一沤公之云亡非去非留薄奠告焉世礼则由虽神䰟竟无不知也尚能为之歆不

### 瑫上人祭母文

我生顽钝雀息鸠视不归庸人亦幸而已矧堕三宝高出尘累俨临人天福田于世坐推其因何以至是皆吾母慈念极心碎我昔东游志亦勇鋭访道名山酬此恩尔身虽四方心挂漳水岂不怀归料岂及此三月甲寅讣来千里弃杖南犇露行草止天降荼毒乃不及已呼天泣血夺我母氏今何能为中扄乱矣昔毎归省迎门笑喜堂今閴然瓦灯尘几慈和粹温竟作川逝抚柩长号泪迸如洗杯露垆香区区世礼天地有终此恨无既

### 祭通判夫人文代

窃闻汉王覇之室有智识而柔懿然子孝而不学夫虽贤而弗仕又闻唐王圭之母閲房杜而知子及圭身登三事则其母又已即世唯夫人之高风特有异于是二者矣夫有霸之贤而为熙丰之名臣子有圭之材而名冠缙绅寿閲诸孙而视听敏㨗孙能酌古而心醉六经盖功名之念如云之必雨冨贵之盛如川之方増寔清规之所训祭景慕之遐想懿德必光于史牒计夫人虽死其何憾乎

### 祭文七首代

我闻如来世尊将湼盘自披其胷紫磨黄金卍字之相出言告大衆曰汝等各各瞻仰令足无生后悔及已掩棺迦叶后至又出双趺以示眷怜呜呼如来世尊正传法嗣覆䕃此邦三十馀年凡在道俗上与清衆下与奴𨽻若亲若踈若小若大皆受馀庇今以入塔攀恋无已精明之温岂弟之容不可复见柔软之音慈诲之语不可复闻宗乗微论差别之义不可复解言念至此意折心摧呜呼禅师葬灵骨于九原想音容于万古雪云方惨兮悲风飘颻松声萧瑟兮哀声连朝陈微诚兮以荐薄奠望慈云兮其不可招呜呼哀哉

我来淮山寒暑九迁倾诚于师遂尔忘年比隣追随合并周旋每一㑹语莫不欢然法属之故无时造膝师尝顾我笑指坐席曰终当主我此丈室谓师为戏不敢怒嗔今日何日果继后尘血指汗顔不善斧斤而师旁观敎之谆谆今既逝矣夫复何云先德遗训何敢不遵法侣现前聊荐溪苹礼虽不腆情无鲜陈因法相逢以法为亲非子则侄绳绳诜诜倾囷倒廪不秘珠珍暖其孤寒赏其贱贫自师退居其德日新诸方竒衲川输云屯大法将頽谓必中兴不见一夕遂以讣闻如方欲渡遂迷要津中夜起喟弃牀失声慈和粹温永失依怙香羞在筵泪落无所

东山真子白云的孙迅机妙辩褒然逸羣黄河流天太山吐云无有穷极莫知津垠师罢住持其道益尊酣歌自乐昼常掩门世不得见言岂得闻槛撰积香垆焚室熏今既非去昔亦岂存此意昭然即曰全真道大德高名闻诸方禅林耆艾觉苑鳯凰三十馀年化行此邦我軰晩生幸登觉场闻金石诲熏知见香譬如珠玉山韬水藏而其草木亦被馀光今既云逝抚心悼伤呜呼师乎巍巍堂堂遂成千古天岂真亡念昔侍坐恭闻诲言辞亲出家是大因缘本出生死期离盖缠求师之难自古则然如芥子针如鸾胶弦我等何軰萃此法筵如海之大而㑹百川敎诲成就长养抚怜如物发生雨露无偏又霜雪之使其气全恩有四种报効当先百未一施师我弃捐师之道德如月在天誉月之明何以加焉恭陈薄奠俨如在前情断志讫泪落九泉

天姿旷逹纯素任真妙年出蜀泛爱亲仁淹通宗敎广见精闻我亦何幸早获相亲义为朋友法为弟昆于师父子两为比隣周旋之久三十馀年怀我宗伯宗门鳯麟不幸早逝殒此伟人谓师英气可续芳尘今又已矣抚泪沾巾呜呼禅师梦幻视身而视生死如夜与晨十方现前孰亡孰存我独何为浪自酸辛无忘世礼薄奠聊陈

### 祭老黄龙谥号文代

崇宁四年四月某日住山某敢昭昔于南禅师之塔窃闻巢由穑者夷齐饿夫初若无求于一时终必有称于百世观其措虑深逺盖亦维持化风故知德泽之在民是乃声名之不舍又况荷担大法提携四生者乎恭惟禅师家于此山名落天下起临济于将仆传少室于无穷厥集大成有光先觉乃者明天子沛流殊恩大昭懿德特旌普觉之号用励后学之徒仰惟觉灵祇此荣福呜呼春葩华于万物而不自以为功日昭明于四方而不知以为德凡所以歌咏和气襃赞高明者皆天下之至情然则禅师于此岂曰不然耶

### 崇仁知县赦后祭神文

唯三代之训夏至日恭祭地祗斯古先哲王之懿德礼也而歴世堙没不嗣今天子力举而行之致礼既毕竒祥荐兴欢声和气充塞天地犹以名山大川庙貌所在有功血食于民者未克躬至则以守令使告行吏其敢不肃䖍哉谨用某日特具牲酹以奠于祠下神之听之祇此荣福

### 祈雨文

仍岁馑凶民之艰食亦以衆矣而菜色喘沫者犹并首以望有秋如痿者之不忘起也春夏之交风雨时若方将奋跃似有生意而比日毒暑益炽四无云隂车鸦夜鸣田龟昼坼馑凶之忧恐在朝夕传曰亨牛而不咸败所成矣又曰行百里者半九十为不克终岂神之赐昌其始而终夺之邪吏以不职上天降罚吏躬任之民其何辜而神亦坐视其病哉谨率丞佐羣趋并走致恭于祠下雀息以俟休答神其哀怜之

### 谢雨文

比日以来民以不时霣雨望天焦劳盖饥馑之馀情易惊扰如禽伤弦念痛于曲木如稚惊雷失声于破釜是用率丞佐上渎神聪香火未收云气已布连日继夕霖雨沾足呜呼虽父兄之所哀怜其必从何以迨比舞翠浪于山原兆黄云于囷廪岁登讼简民乐吏闲荷神之赐孰大于此式奠昭告岂不休哉