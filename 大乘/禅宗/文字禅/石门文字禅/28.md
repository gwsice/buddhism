## 石门文字禅巻二十八

### 请悟老住惠林

瑞光表里浑圆珠遗影迹净慈纵横无碍玉立精严两翁皆化行京华一旦遂道徧天下毎追惟其高韵邈难继其后尘欲扶云门已坠纲宗谁决先师未了公案恭惟某人净慈真子瑞光嫡孙言行信于丛林声价重于呉越无生之句善婴儿哆啝法门独脱之机入师子奋迅三昧愿膺睿㫖来振祖风施大士法喜之珍洗小根禅诵之垢幸囘法驭成就胜缘

### 又诸禅䟽

常光现前廓周沙界大智成就不隔纎毫自然蝉蜕根尘之间安用龟藏语黙之外当有逹识共赏此音伏惟某人正眼甚明道根久固绰有逺韵爰自妙龄云行鸟飞川流岳峙观其措置实宗门之爪牙见其施张盖法窟之头角以身徇道当无系于去留为法求人岂有拘于喧寂所期甚大幸毋固辞

### 请杲老住天宁

云门之句里呈机粲玲珑之鉼芥洞山之正中妙叶走圆转之盘珠持临济之门风行黄檗之照用夺人境于棒下分賔主于喝中三宗盛集于帝京诸老大扬于佛事伏惟某人道韵拔俗英姿逸羣披沙得金剖石逢玉识黄龙窟中头角振青鸾溪上风雷十年之幽兰林香一旦之颖锥囊露主张法席厌饫名山毎欲晦藏輙自昭著其自治虽无求于世然寓世当循缘而行奚必山林终胜朝市今者觉天梵侣上国宝坊伫法驭以重临期宗风而大振遥知起定因缘助发慈心想见肯来龙象拥随高歩

### 山门䟽

嵩山宏别传之宗终依帝里天台修逺举之行尚游人间观其迹若未弃世缘论其心则深尊法道盖至人度生初不泥其出处菩萨护念亦将泯其静喧仰前鉴之昭然冝后昆之取法恭惟某人卓有实行号称饱参冰霜居懐严汵照物平生刻苦于道诸方信服其诚其閲世也如风行空去来无碍则循缘也如月印水成破因时昔怀云泉终老之归偶尔西去今念王臣外护之意翻然北来期击电机锋重施使正法眼藏不灭

### 请灵源外座

香象本狂依宝坊而驯伏怒虎方鬭遇禅者之解纷顾惟齿髪之所慙曾彼性灵之不若闻斯妙义皈命慈严恭惟某人如月在天非猒污而匿照如雷振物岂择地而发声閙传法驭之肯来故已舆情之喜惬云山在目何妨掉臂即行龙象拥随正好逢场作戏副我有求之恳愿开无碍之门

### 请一老外座

真诚所置圣果证于履声正信之深空义现于猊座况隣清净之境亲瞻知识之仪恭惟某人华藏亲孙佛印嫡子晨钟暮鼓挥双劒之锋鋩水鸟树林露卧龙之头角法不孤起此为时节之因缘大衆必临愿听绪馀之謦咳

### 请山老住云岩

敷演佛乗资延睿算佥求逹识成就胜缘振列圣已坠之纲宗行初祖不传之正令真非掩僞旁徇道俗之言公则生明特用丛林之议伏惟某人随机说法藉教悟宗名为东林横枝其实泐潭正脉少时横行海上老来古寺城隈惟以薪而续牀分栽田而博饭然唯云岩胜刹实曰江国上游宗㫖之渊源缁衲之都㑹鳯山归去瓶盂是处为家猊座重登竿木逢场作戏请提雅曲大衆欣闻

### 请药石榜

耆年日已凋䘮丛林今遂寂寥王官玉石俱焚学者泾渭不辨谓之受道其实走名赖老成之典刑为后昆之轨范恭以新命某人滴水滴冻知果知因唯显晦水到渠成使魔外风行草偃一叚胜事千目同观龙蜃沙头最初解开布袋鳯凰山下末后把定牢关道不虚行法固如是特致溪苹之具以表山门之仪欣然肯来岂胜幸甚

### 请崇宁茶榜

出则为人兴化是何心行不如诸佛曹山空热肺肠虽然二老英雄未免一场败阙欲圆道眼别有妙门恭惟某人本色钳锤逸羣声价现成活计更不覆藏肃道者白牯牛儿骑来露地南褊头赤班蛇子拈出惊人大光西祖之机上祝南山之寿清风江上孤舟不渉程途明月洲头一句却分賔主宝坊在迩香饭具陈将开选佛之场愿受最初之供现前法侣同赐证明

### 请逍遥宜老茶榜

宝几珍御特兴同体之大悲白牯狸奴更入徧行之三昧要当语絶渗漏不令机昧始终如百花醴味絶中邉如三㸃伊势分賔主惟灵源洞明此㫖坐昭黙独提正宗雅闻宜公禅师久亲此老法席长眉尊者争传亲见佛来大耳沙弥自谓久辞祖矣浮尘灭尽化爱憎为平等之光大用现前投同异入寂灭之海一言相契千里同风敢违十方兰若之规敬荐一㑹伊蒲之馔衆所钦伫俨然肯临幸甚

### 请凖和尚住黄龙

磨甎庵畔言囘智照之光选佛堂前喝下证心之第是续诸佛之寿命为大法荷担之丛林兴自江西家世独闻天下老南设三关之问勃然中兴关西藏一㸃之机窅然深逺恭惟某人关西真子老南的孙贬剥诸方踈通正脉自石门而迁幕阜如别业而归故园不离先祖道场旃檀林无别树复唱旧时雅曲优鉢华已重开便请拈提不劳辞让

### 请湘公住神鼎

道不可传则释迦不当饶舌法如可说则维摩岂得无言赖离微不犯之锋机决祖宗未了底公案要湏圆融之士宻开方便之门恭惟某人少小偶家潙山夤缘亲承空印譬如懒融道者坐致双峯祖师熏烝见闻霜露成熟蕴醉显举足之辩有白云越阃之机领神鼎之名山适丛林中兴之日行雪窦之正令酬王臣外护之恩

### 请宝觉臻公住天宁

佛之法道世所追崇虽外护付诸王臣然荷负必湏龙象咨之于衆爱憎或出于人情公则生明真僞难逃于智鉴来膺妙选果得耆年伏惟宝觉大士臻公以禅寂为家乡以翰墨为游戏闲房古寺甘毕生于折脚铛中各梦同牀曾失笑于破头山下而判府待制妙于龎老识丹霞初不出门应叹仲尼知伯雪犹资击目今日重新法席一时共赞天宁演畅宗乗聚三湘之云衲祝延睿算同万国之山呼

### 请殊公住云峯

有志于立事而事之竟成无心于求名而名之不舍似水滴石积之以日而石自穿如麝匿香覆之以缶而香愈著非形势之激尔盖物理之固然恭惟某人东林广惠之曾孙南岳慈觉之嫡子撝谦荣利嘉遁丛林王臣悦闻授以传衣之职道俗勤请愿闻飞锡之来龙象毕临山川改观昔时把定俗子涴我白㲲巾今日放行真珠撒出紫罗帐

### 请道林云老住龙王诸山

诸方丛社盛莫甚于湘中五派家风传莫宻于洞上号称法窟指曰道林盖旃檀林郁宻不与荆棘并生则真虎行藏岂容彪兕止住恭惟某人枯木嫡子芙蓉长孙应缘东呉知名南楚金箆刮膜廓开空劫光明宝鉴当台顿见今时影迹似暗中之五色如句里之三𤣥愿布龙王之大身徧施法雨要知曹源之一滴不离觉场

### 云老送南华茶榜

一衲生涯而名闻天子万夫阡陌而位继祖师是必于曹溪有大因缘不然乗般若昔所愿力时节既至毫髪弗差岂特増宗门之光抑亦为法乳之庆未忘世礼少展舆情恭惟某人恩逾父母故言所不能形容道絶功勲故意所不能测度云无限碍宁分岭外湘中月有照临岂择曲江楚水暂驻随轩之法侣愿陈荐鉢之溪苹想䝉哀怜特有肯诺

### 请东明䟽

云门之宗风昔中兴于雪窦而雪窦之法派今特盛于临平声名振于诸方道德冠于列祖登其法席夫岂庸流恭惟某人久游临平之门饫闻云门之曲薄游南楚混迹东明鉢具笑移大类云居之简使符自至未慙潙水之诠朱紫堵观道俗云集升堂作象王囘旋则是真顾鉴酬机如师子返掷则不渉离微愿赴王臣外护之勤为扬针水不传之妙

### 请方广珂老住石霜

诸相本空真缘相现有言虽幻法自言传刹那间而徧十方弹指顷而说千偈妙解所寄印证其谁恭惟某人顿悟上乗久临清衆如月在水而不染似云出岫而无心车辙峯前复起灵源之浪霜华涧畔重开枯木之华乃知龙象之拥随定看山川之改观幸捐谦柄无事巽牀

### 请真戒住开福

湖南报慈寺天下选佛场万指犀颅千楹宝构冝得知见絶伦之士重提佛祖巳坠之纲窃闻真戒禅师徧领名山久临清衆受敌八面盖文关西之家风贬剥诸方有英邵武之胆气袖丹霞劈佛之手藏黄檗陷虎之机流出自己无穷胷襟来决先师未了公案瑠璃瓶含宝月紫罗帐撒真珠大振南宗续千灯于将烬囘瞻北<font color='green'>阙</font>祝万寿之无疆

### 请云盖奭老茶榜

禅门分江西南岳之五派后世盛云门临济之两家至于流末之馀驯成戏论之谤师承大坏法道䆮微妄庸假我以偷安名实因兹而愈滥坐令洞上之宗风来振湘中之法席果逢神頴为整颓纲恭惟某人芙蓉嫡孙枯木真子踈通莅衆故遇缘则应折节荷法故律身甚严名誉排缙绅齿牙威仪为道俗指目喧哗沙歩争传孤锡之重来狼藉封云正赖清风之一扫敢荐苹藻之馔用庆丛林之仪未离旃檀之林一句百味具足行据狻猊之座三𤣥五位纵横

### 又药石榜

坐致王臣之劝请蔚为缁白之荣观脱樊笼如蝉蜕尘埃遂深隠如豹藏烟雾敢庆常规之苛礼特陈过午之伊蒲恭惟某人满腹精神实头声价不住城隍聚落久藏禅板蒲团要成保社丛林敢负火刀直裰以云作盖故我宗得妙以海为印故按指发光挟路通途则一日两兼名刹囘机转位则四年三易道场重重锦缝解合枯木开花片片赤心果见泥牛入海特迃威重普共证明

### 又䟽

观名实无当而万法本闲何必不物于物如天地不言而四时自运是谓无功之功所以有言忌犯当头自然临机不留朕迹其妙见于此耳孰能神而明之恭惟某人徧领名蓝久临清衆芬芝兰之声誉皎冰雪之行藏衣裓谢聚落之氛谈笑有山林之韵一音普证万指齐瞻海印成章檄祖令于教外宝云作盖施法雨于人间

### 岳麓为潙山茶榜

全提祖令则无法无亲略在世礼则有恩有义故证真必依于俗谛如解空弗离于色尘故造雨花显叙法乳自裂衣冠以参道剃除须髪而为僧其长养成就之私乃提撕藻饰之意至于曲折皆出爱忘俯顾其微敢称传法之嗣仰惟至鉴又贞亲敎之师伏惟堂头大和尚道契天衣法传智海廓沙界之量故能山收海藏示医王之心亦畜牛溲马渤蝇附骥而气吞千里铃系鸢而声登九霄是之固然人则幸矣躬至针水之地特陈苹藻之羞蝼蚁微诚知慈严之易感丛林苛礼愧恩大以难酬重烦四海之胜流共庆一时之佳集

### 请圆悟住云居

地号云居非石梁隔分凡境世传天上有山神常护法幢湏求魁垒之耆年来辖英灵之衲子恭惟某人具竪亚顶门之眼行全提祖令之权舌覆大千入语言之三昧身分刹海为游戏之神通岂暇夺人境于笑中何止分賔主于句内愿垂巧便俯徇时机大震海潮之音用祝后天之算

### 请璞老住东禅

寺近双峯地连七泽观今法席号古丛林师门挺多开巳见之户牖学者益衆横臆断之干戈纷然江淮遂成阡陌赖有人中师子来为病者医王伏惟某人父事僧龙孙承祖印重建东山法道特𢎞西祖宗风电驰三要之机雾合六和之衆慈云先布增觉苑之光华法雨将倾发道苖之种性

### 请璞老开堂

曹溪宗于天下而黄梅为得法之源逹磨祖于神州而东禅盖付衣之地歴观先世勃兴皆道大德全俯视今时嗣续多名存实废思得逸羣耆宿追还古格丛林果有老成来膺妙选伏惟某人行业无玷声称有闻为佛印祖印之儿孙共东山西山之云月旃檀林岂生杞雕虎穴不容彪玉聚缙绅云屯缁衲伫一音之雷震特扬古佛之风同万国之山呼仰祝后天之算

### 浴佛二首

已届三时之月方议制僧缅惟四海之心皆欣浴佛顾兹堪忍之世复现优昙之花幸瞻贯日之光荣受九龙之雨百神赞叹万衆欢呼异世今时祈胜缘之无尽人间天上愿此㑹之常逢

世尊成道先浴香水天王跪叹首献乳麋仰前哲之遗尘修后来之故事

### 祈雨

秋夏之交丰凶其辨稻秔植而未粒天日融而益烝乞命真乗肃祈景贶惟覆载之父母将呼吸其风云愿兴无碍之慈副此有求之恳

### 谢雨

天道难知妄渎凶丰之请圣慈易感下昭蝼蚁之诚天泽不赀舆情甚庆唯确然在上者实民父母止忍感而遂通故如世蓍龟果从其愿心知其幸词不<font color='green'>阙</font>

### 祈晴

淹旬积雨方深伤稼之忧归命至人愿遂有秋之乐仰䝉慈惠鉴此悃诚收廓野之层云照丽天之杲日生民饱暖仰瞻天地之仁诏事简稀实赖慈悲之力

### 抄华严经

四天下微尘偈句百河沙光明身云聚而为秘宻之藏传之于震旦之土二乗所不能了解衆生其安得见闻而枣柏示其悲増以翰墨而为佛事造为大论光赞佛乗方今纸墨之费不及百千而道路之逺才登五驿集百安之道种共开喜慧之褔田当施积而能㪚之心成就卓然不朽之事傥䝉垂允幸注芳衘

### 化藏

五天袐轴三藏微言结集本藏于龙宫流传幸出于人世唯双峯之福地蟠万础之宝坊独经藏之弗修如面目之有疾议将重建倚办衆檀愿欢喜以听从庶庄严之成就菩提园内共输一雨春囘香积台前果见十分月满

### 抄藏经

无漏智所演之妙语实世福田有作心所发之志诚乃人道种耒之则善道巳为时雨耨之则胜缘盖其良农致爵禄寿考之有年使子孙庆流之无极视其因果粲如日星傥三世如来为不欺乃一切衆生为有赖幸䝉垂允㸃笔疾书

### 重修云庵塔

蛙朝迁而莫还弗忘其本乌羽成而反哺盖知其恩何含齿戴髪之可观曾哺乌田蛙之不若唯云庵之居庑棊布名山而卵塔之已頽陵夷苍野室有朽贯廪有陈红闻之而弗完已喧馀论欲就而中辍要亦非人

### 重修舍利塔

佛书曰应灵牙舍利宝塔所在之地即是衆生植福之田毎观前人之措为莫不皆有深意特建塔于五逹之衢旁临万瓦岂非欲为此邦植福之地乎而岁久頽毁鸟巢其顶传曰野鸟入屋主人当去言其居衰寂也今乃巢于闤闠之间岂兴盛之兆耶而邦人见之如越人视秦人之肥瘠恬不以为意甚可羞叹时和岁丰力至施易欲募衆檀重增修之非唯佛事庄严之精勤亦为逺人入郭之雅观垂天之云起于肤寸千人之帐成就衆毛唯兹胜事岂曰不然

### 天宁修造

湖湘巨镇望最重于清潇禅律精蓝名特推于万寿作重兴之意不浅缘改剙之功未完欲鸳瓦之一新拟蜂房之尽撒非栋梁无以资乎大壮非丹艧无以丽乎重明则臣僚祝颂之诚叶衆庶归投之地矧兹胜利湏假多仁希趣善者闻风而翕然冀乐施者挥金而不斁

### 天宁节功德右语

宝运储祥惊星枢之夕绕庆云布瑞睹日毂之朝升仰依有感之慈上祝无疆之寿伏愿陛下睿齐舜禹德比尧汤履金轮之福以御天护玉真之道以应世奏和气为太平之曲登斯民于大有之年率土同诚幸遇千龄之嘉㑹瞻天鼓舞愿同万国之称觞

### 化三门

唯淮山萃僧之海实祖师选佛之塲必由大总持门方践普光明殿门屋今遂老矣过者疑将压焉敢磬折干于净檀祈鼎新为之营建飞檐走栋行看掩映于云烟间碧涂金想见照临于岩壑

### 长沙甃街

持地圣师以身负土雪山童子布髪掩泥盖世界平则心地平佛土净则身土净岂惟典刑之具在是亦因果之歴然窃见长沙之通衢正当聚落之要处街甃久已颓坏车马艰于徃来愿兴掩泥负土之勤庶致土净心平之効然闻洪范八政而以殖货为先般若三檀而以资生为首岂非财者人所甚爱施者行所甚难茍能易其所难则当施所甚爱妙庄严路请同放歩而登大总持门要当弹指而入

### 为双林化六斋

寺凭幽谷门对双峯日陈一味之禅岁仗千家之供金躯灌沐始兴离垢之方软草精持次结护生之禁主事枉抛油酱寒山举拂以生瞋匿王自恣修营庆喜持盂而启敎象骨辊球之暇火焰上转大法轮虎溪种藕之馀橘盘中深谈实相六时嘉㑹百福具崇幸开乐施之心仰赞文明之化

### 化冬斋果子

古格丛林新开讲席偶届书云之节特干指廪之豪营办胜缘精严法供懒纳北禅之皮角且戢𤣥机聊续东林之橘盘未忘世礼

### 化供八首

人有洁斋一日则可以祀上帝况终身洁斋者乎施惠于蛇虺尚致衘珠之报况贤于蛇虺者乎石门精舍始以单丁住持盛至于传器极矣乃者胜侣遽集至十九軰殆于逺公之社尽皆所谓洁斋者也有能施而供之者乎恐不趐衘珠之报也

首楞严经曰昔有衆生施佛七钱转身获转轮王位呜呼博施之利其利溥哉审如佛言则施者取福如执左劵以取寓物多得之非受者之喜少与之受者田其所增损也唯不于佛语生清净信而以富贵骄人则是待游说锄镢者事非所宜施于云山高人也施以求福如种湏刈虽不可必未能无意凡贵与贱与夫愚智皆能知之无所用说但幸有缘见闻生喜出其诚心则名净施如其不然诟骂怒恚推挤闭关无所不至设或与之出不得已则施与受皆无福利诚开金石德感天地岂有高明以恡自蔽耶

窃闻人莫不有忠孝之心而士君子独能善用此心故愿祝吾君之寿及营其亲福祉者皆依佛僧真世之福田也湘中为僧之都㑹南台又其要处耒阳礼义之乡士君子甚衆逺投之必有欣然而施者也解劒指廪当无愧于古人幸甚幸甚

柔和不诤清净自活以三界为寄寓以一鉢为生涯故世尊曰以饮食卧具园林楼观施之者获福无量僧盖为福田所从来旧矣今人欲植福而弃僧如种稻而弃田也

著靴人吃肉赤脚人趂兎理有固然非特古语今日若施一钱他生庄严自具譬如寓物于人而执左劵索取綫溜逹石衆毛成球岂可以小善为无益而不积以多福为难致而不求哉

南台鉢饭是生涯近取邵陵檀施家不觉香积路迢逺更过四十二恒沙

### 化油炭二首

石霜枯木寒灰都忘世礼药山草衣橡食略露家风南北随缘任运尚求冬暖夏凉今岁郁宻堂深犹少炭炉红火有忠道者濳来献诚要令坐对红金实藉十方檀信醉馀一掷之戏化为海衆冬温它日果证菩提顿超暖忍顶地

当寺依山林有原隰以累年律居皆斫伐荒废以是逐年油炭尚湏干人今岁尤不熟麻油价腾涌樵薪已竭而寒凝日增虽欲安坐其可得乎约用三十千便成光明便化温暖

### 长生䟽

九峯院名崇福百年供号长生适丁新年特为吉兆果施桑门之惠如除氊上之毛然衆毛乃能成球一夫不可胜敌敢于衆力同成大缘

### 化供三首

当寺依湘上濒楚水基于隋朝盛于唐季有道俊禅师者云门之高弟聚徒于其间语句播于丛林号为水西南台皇佑间废为律然古格尚存荐经俭岁住持者弃去山林厄于斤斧屋宇化为草棘至以田丁膺门今年春州郡易以禅者领之于是明白老自鹿苑移居此而衲子追逐而至遂成丛席然惧其有增而无损故分化于四方呜呼损有馀而补不足天道固尔然以至易犯至难人情所疑茍非已身所私则鬼神且隂相之况贤者乎

信心一念诸佛皆知办供一夫诸天降福此天下必然之理故至诚确意皈投愿施积而能㪚之心成就逺劫无穷之利

明白庵在何许旧日水西南台粥饭虽未饱足大言要接方来水盈科而必进箭在弦无返囘不愁天厨香积但愿施者心开

### 德士复僧求化二首

寺虽律名堂乃衲子续香灯于永夕纷禅诵以成羣坐使古风行于今日一昨教门小有更变加以冠巾朅来圣恩大为发扬再除须髪欢声震于夷夏喜气动于龙天著旧僧衣虽限一岁换新度牒必输五千而家在异乡客于贤里清净自活望之如登天之难檀信可干成之若反掌之易必有深怜之者愿施不报之恩

去年春朝廷以鉢食膜拜为西国之仪乃诏僧尼令衣褐顶冠从中华之俗比奉圣恩许还旧观人神交庆夷夏增欢仰惟圣主之心寔通天下之志然毎一名之度牒必输五缗于有司如湏必济之舟如望及时之雨顾惟齿髪之外凡皆檀信可成敢领衆一登高门愿因时以成胜事所施虽少其利甚丰

### 求度牒僧衣五首

窃念生于七闽长游三楚以檀施为依仗以佛法为家乡十载事师共悯忠勤之効一心荷衆咸称劳苦之先念国恩泽之未洽僧宝数之难堕万里之行起于初歩千人之帐藉于衆毛愿成出尘之姿将赴选佛之举既䝉开意而诺矣幸为㸃笔而疾书

盖闻相如以赀为郎释之输粟入仕冠于终古赫为名卿欲我缁衣结髪佛敎既买僧不许选佛则用财不得守官念某生于东瓯长于南楚倚妙典求登三聚值圣王暂罢三年终营道仪依仿俗虑仰冀仁惠成就夙心三涂升济终赖佛慈六度庄严先依檀信仁人难值如盲龟之木欣然易感如磁石之针获披广大福田之衣而入清净和合之衆酒酣乐极弃一掷呼卢之资愿遂志酬成三宝出尘之相报恩有在唯佛证知

出家报四重之恩为一大事剃髪堕三宝之数岂是小缘湏干祇树之檀披此福田之服千里之水本发于滥觞六合之云实起于肤寸

恩遗有四而檀信居其一福慧有二而富贵居其先但某生于寒乡客于华里欲遂选僧之志敢忘择富之求成就胜缘恩非同日经营妙善道不虚行

三界火宅衆苦业城既无了期实堪惊叹返复以念无可依投亲旧欲与谋婚心志乃愿弃俗年将迟莫事恐滞留敢投净信之檀圆满六和之相成佛作祖始自今朝异世他生终期报德誓将焚诵之志用酬提挈之恩

### 云盖智和尚设粥

今晨香粥普告大衆圆明体上离见离情安立谛中有恩有义智和尚三月七日现全身于云盖甘露灭五月三日提纲要于石门佛法现前恩义俱报

### 又几大祥看经

侄苾刍某伏遇亡叔恊律大祥之晨预诵金文宣持秘号所集殊因并申资荐往生净国者谨具功德䟽于后右伏以恩爱别离同谓之苦死生寿天已定于缘欲洗濯其苦因必依投于僧佛某人伏念俱缘利国致祸及身岂意一朝遂成千古脱瘴乡其偶尔登堂室之閴然谛想音容疑逺游之未返难居岁月俄大祥之已临寡婶弱孤持骨函而若絶偏亲幼弟拜奠酌而长号皇天唯予善人此理殆成虚语疾方增炽哭不成声仰仗真乗用资𠖇福伏念亡叔协律依如来无畏慈力生菩萨有缘悲心摧落业障之山倍増功德之海一念透脱六根顿明已在人间聪明更益其念尚留恶道慧明即触其身决结龙华之后期同副灵山之夙愿

### 酬经愿

近缘脱身海岛犯难来归所经歴州县仅三十城出入瘴乡馀四千里无秋毫之恐有太山之安皆神之休成已之幸唯所许愿敢昧初心已延佛僧预开经法以八月之朔对三宝之前叙事之因设斋以忏恭惟十身满觉万德贞慈俯赐哀怜为之作证

### 荐经

三藏秘诠一乗妙义真冩法界之圗牒絶苦海之舟航特延清净之苾刍羣诵旁行之贝叶庶凭此利上迨我先伏愿妙具信心深依法力超登觉苑导从愿王获闻迦陵频伽之音亲瞻阎浮檀金之相脱有为之尘垢证无量之圣身

### 生辰四首

大行所熏如春与物等慈无碍似谷应声䖍当诞庆之辰特集延祥之福诵持法藏增益寿祺伏愿追迹乔松比功契稷和气作生民温暖朴忠为社稷垣墙永护佛僧不忘愿力

瑞应草之迎春方开八叶优昙华之出水果秀一枝仰祝寿祺用延福祉伏愿与民温饱为国蓍龟天上风霜难老娑婆之桂人间岁月敢移道德之容永护佛乗早调相鼎

令节届辰过中元之七日美名瑞世锺爽气于三秋仰祝寿祺实依法力伏愿吉祥叶相戬榖茂滋辅明主𡎺太平之基与生民作温饱之具自计台而进拜追还大范之遗风由馆职以超迁恢复小苏之故事八叶瑞蓂冠三春之淑景一枝优鉢间千载之荣期归命佛乗上延台算伏愿勤劳王室护卫法门诏自三湘即受金瓯之拜便登二府果膺玉板之荣瞻仙风道骨以祝寿祺比太山黄河而増福祉

### 追荐四首

精诚之极必感真慈𠖇福所资实依法力唯贤明之秉志享福寿而有终然夜壑山舟宁没终天之痛而风枝泪眼难忘罔极之思愿乗净供之因超荐往生之路

大慈至悲寔作生灵之佑他心慧眼必昭蝼蚁之诚仰赖真乗用资冥福伏愿一灵不昧六用潜通瞻眉际白玉明毫礼天中紫金光聚诸天证乐异趣顿超岁月易流永抱终天之痛音容如在难忘罔极之悲归命真乗式修冥福伏愿顿脱三涂之苦长辞五障之躯清净诸根瞻万德紫金光聚熏烝衆善拜十身白玉明毫闻妙法以洗妄缘悟无生而登彼岸

舟移夜壑惊讳日之俯临蝉蜕尘埃睇道山之已逺欲资𠖇福实赖真乗伏愿熏菩萨知见之香依如来功德之力涤除干障清净六根亲瞻白玉之明毫敬礼紫金之光聚馀缘未尽他生愿㑹龙华惑习既空应念顿超觉路

### 次平赴省试设水陆代

清净宝王永作人天之护圆明慧眼必昭蝼蚁之诚某比下侍亲望希荐举果谐素志已叶庸情稽首真慈䖍诚归命更愿学增通力笔助神竒庶荣白首之双亲必取青衫之一第