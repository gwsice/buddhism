## 石门文字禅巻二十九

### 上张无尽居士退崇宁书

某启诵相公佳句愿见二十年矣每念威德崇重辩才无碍未易酬对顾省钝根无异能解非所堪任以是久不敢行诣耳不谓比来照禅师书中过辱绪言见及如佩黄金良药之赐阁下昔与云庵兠率神交道契为内外护虽当时从游之人如某者亦䝉记录爱人而及屋乌谓徒虚语今始信然又䝉辱以崇宁见召尚未识门屏而据授以师位衲子惊怪莫不改观实以鄙陋恐临事失职有累阁下知言耳故不敢輙受谨课成拙颂六首缮写呈上聊供阁下千里法喜之游干冐钧重不胜愧悚

### 答张天觉退传庆书

某启某青山白云之人其踪迹不愿上王公贵人之齿牙纵浪大化饱饭足矣不虞阁下过顾千里惠书以崇宁见要挽至人天之上使授佛之职责以重振西祖已坠之风其以阁下所责甚重某之材力甚薄不敢輙冐宠命作偈辞免意阁下必怜其诚从其所欲弃置之久矣而礼意益勤三返其使欲一相见而已某翻然改曰无尽居士道大德博名声徧华夏独立四顾为我家门墙又先云庵之执今区区于一愚比丘其可终不往也故间关而来阁下一见过有称赏尝谓天下之英物圣宋之异人拨置形骸倾泻意气竒章<font color='green'>阙</font>

### 代云盖贺北禅方老书

清净燕居虽圣师之明诲流通法藏乃释子之本心于其可为之时盖亦何胶于迹逺公老矣竟不过于虎溪南阳翻然乃肯来于鳯阙观其以道自重则或异惟其以身徇法则皆然伏惟某人清明在躬淳化接物以渊才雅思之三昧资淹通博识之兼能比自云山徙居城中盖丛林之故老传声名于此邦金斗城中旧挽浮山之九带汨罗江上重扬临济之三𤣥光壮吾宗提携后学凡于闻见无不欢哗属叨疾衰尚稽展对谨奉启陈贺春色向暄尤冀珍重

### 代答潙山评老书

窃承已辞惠日咸争瑞鸟之先瞻歘然道风遽与珍缄而竝至悃诚特厚文彩甚华俯思衰残交増喜愧顾兹潙水寔甲熊湘前豪峻大雄之风近世茂霜华之嗣钦承禅师游戏法窟熟烂丛林飘然而来故将有意于先觉发其所蕴行看施益于后昆岂惟拙者之与荣抑亦舆情之所望谨奉启上谢

### 代法嗣书

某闻惟师弟子系时因缘虽迁流于人天或契阔于生死不谋而合妙于磁石之针适然而逢特类盲龟之木方相视而一笑叹再来之尚存披掌发异世之珠后身附前生之植载之传记炳若丹青然望道固有浅深受材不无大小沿从中世非复古风名存实亡力微习重寂无奋起几至陵夷如某者志节愿追古先识虑皆居人下契无悟花之敏迷有摘叶之愚自离七闽谩游三楚夤缘养育则恩均亲敎提携收拾则人固戸知非止见闻之熏烝盖亦琢磨之猒饫誓同小朗断笻不下三生敢料大潙踢瓶遂辞百丈恭惟某人道传熊岳派出虎溪声华久著于丛林诚寔可开于金石游戏翰墨烂熟敎乗屡让名山倦临清衆而宗门道广学者日亲机比踈山敢犯腹中之鳞甲辩如慧日宁逃口内之雌黄盖其要妙渊深高明广大而某应量而休蚊蚋亦名饮海登高未已女萝适幸依松敢不永弃世缘长依净社激昻志节报効恩私然力甚纤埃敢助培于佛种光犹爝火徒僭续于祖灯瞻望门阑驰心师范过此已徃未知所裁

### 代答书

伏审光膺显命荣遂素心舆情欣闻士论増气窃谓仕宦无大小当各行其志穷达有义命则不必言时较今竹帛所传如汉文武之盛观其至鉴大不可诬相如之赋甚工止于为令李广之艺絶类竟不得矦盖功名出于偶然故用舍置诸度外然有是语未见若人恭惟某官深于文词绰有标韵言行信于闾里声称著于搢绅袖手来归饯华颠于诗酒挂冠闲暇登清啸于云泉方惭贽贺之未缘遽辱函封之先及获窥笔力槩见平生习俗移人鄙后来居士之论天资近道有急流勇退之风陈谊甚高把巻增慨惊文彩之夺目挹谦光之照人永为巾笥之珍愧乏琼瑶之报其于钦佩莫究颂言

### 代上太师启

君子立邦家之光固难亲炙忠臣在社稷之卫岂易皈依幸逢济济辟王之朝共遇赫赫师尹之贵岂无巨笔用赞元勲故巨壑纵鱼王褒著汉武得贤之颂在坰牡马史克陈僖公有道之诗敢当搢绅先生作者之前愿听狂简小子斐然之语虽牖中窥日未尽光辉然爨下焦桐亦堪听采恭惟某官文章宗伯道徳真儒㑹逢千载一遇之时协赞一日万机之政股肱周室首居尚父之尊左右商王自任阿衡之重一持政柄大振朝纲李逢吉十六子之姧囘悉归窜逐崔佑甫八百员之英杰尽入搜扬恢雝泮以兴贤奠几千人经明行修之士设庠序而化邑复数百年乡举里选之科铸铁锡子母以利便公私弛山河茶盐而通行商旅兴水利则俶载南亩得施十干维耦之勤劝农田则平秩西成俱获三百其囷之望恤贫置院凶年无沟洫之忧漏泽开园枯骨免狐狸之啖天宁建寺祈明明天子寿考万年敦宗立官使振振公子本支百世以至乎九鼎铸而百神受职八宝献而万福攸同大晟作而足以动天地感鬼神四辅建而足以利国家兴社稷王道平而百川理黄河于是乎清元气囘而万物春灵芝于是乎秀遂致一人有庆四海无虞三阶平而风雨时五榖熟而人民育天垂甘露地産嘉禾山川草木之裕如鸟兽鱼鼈之咸若民跻寿域俗乐春台一方无鼠偷狗窃之惊四境有犬吠鸡鸣之喜逺人率化荒服来王万邦共惟帝臣天地莫非王土开关受吏梯航逺走于蛮中献地称蕃璵璇几半于天下皆是八柱擎天之力益知四时成岁之功昭昭简在帝心籍籍颂诸人口前房杜而后姚宋何以加诸左稷契而右臯夔不能过也此皆公议岂但私言自从往古来今无不光前絶后虽秃千毫之兎难纪宏规纵捽万楮之皮莫形鲁颂某备员官业托质洪钧望南山之维石嵓嵓几年注目仰北斗之台星两两毎夜劳魂叹无路以扫门徒有心于投刺鳯衰已甚敢兴楚接之歌牛喘非时终冀邴吉之问特书悃愊上凟高明造化垆中敢希陶铸爕调手内全藉提携果䝉自卵及翼之恩不忘摩顶至踵之报

### 代上少师启

伏审光膺大号荣贰三公凡属生成举同拚蹈窃以大臣谋国元帅行师深惟用兵之难近请以唐为喻裴度之诛元济名盖淮西子仪之备吐蕃威宣关内然而军旅屡失岁月荐更或碎韩愈勒铭之碑或置朝恩疾功之沮纷然异议沸于外庭未有纛祭朝陈㪚犬戎于沙幕㨗书夜奏复禹贡之山河服功于谈笑之间纪绩于鼎彝之上虽曰天之时数岂非人之力为恭惟药宫先生蕴德方刚受材宏大以山甫补衮之手应高宗协梦之祥惟都惟俞可曰千载之遇知文知武是谓万人之英当巍巍乎有道之朝建岌岌乎无前之业父子俱登三事君臣庆同一时四世五公何足道也一门万石窃且陋之已收玉版之荣行遂金瓯之拜某猥缘望履获预执鞭永怀剪拂之私未効涓埃之报终当为之殒首且将依以扬声身处江湖遐想平津之馆职拘飞挽遥称北海之觞

### 代东林谢<font color='green'>阙</font>府啓

18 	右某启准使符授前件职事已祇受者窃以冠世名山道德所在出尘净社缁白同阙近偶厄于妄庸坐㡬见其倾覆冝得神颖以整颓网上以副王臣外护之勤下以副丛林中兴之渐如某者涖衆犹晩渉道未深五逢楚国之秋三渉湘山之刹特以宗风之盛悞为学者所推偶预总提良出徼幸恭惟某官斯民先觉当世伟人世殿侯藩名独简于睿想入聫清禁道毎格于君心期必代于天工盖久从于人望某已次治境行瞻履商获闻謦咳之馀倍切叙崇之素谨具启陈谢伏惟台慈照察

### 代上湖南使者书

某闻赵清献公奉使西州以一琴一龟自随坐则抚琴玩龟蜀人莫测寓止成都以书抵中朝故人曰成都全蜀之地沃野千里而多江山登临之乐斋阁事简时有山僧野人投诗而去诸公顾此吾事岂不流哉呜呼山僧野人固无用于世然一造大人君子之庭饰鄙陋之词叙栖迟之迹则遂为公卿美谈恭惟某官文章之卓越风节之高特冠于搢绅虽功名事业之効未收而人主倚眷天下之属望贩夫乳儿莫不知颂咏盛德其遗风馀烈初不减清献公而好贤乐善出于至诚则又过之方持使者节来莅三湘以万壑之松声为琴以自养之灵智为龟当其酒酣客散頽然堕帻听江风之度曲观湛然之发光若傲睨万物之表而与造物者游其高韵脱落当十倍西蜀但山僧野人之诗文未至庭下犹以为缺典某顷在丹阳获陪今仪府相公苻宝舍人父子游自南还颇获翰墨切闻公蔡氏卧内客也敢自山中携至持以呈献无所干求惟阁下怜其诚而进之尔

### 代上宣守书

某闻痴蝇附骥气凌千里兎丝依松势登九仭两物至微陋也而其气势特能荣耀于昆虫草木者盖其所遭之时所托之地适幸而已矣某寒乡贱微人不比数赋命数竒临事金注困穷极矣所幸少游上庠识阁下一人耳时阁下蔚然自持如乔松之稚蒿莱养精蓄骏如骐骥之困车轭某因得时交足以缘仆络根以蔓衍也呜呼阁下以冠冕道德鼓吹六经声名横翔㨗出搢绅之右冨贵昻阙耸壑青云之上方掇天子近侍出镇大邦道显著阙某尘埃寒乞面目可憎輙敢冐重湖渉大江千里至前引物连类叙平生游从之好欲以骇动视听闻者多窃笑坐睡然区区之心终欲一望履舄者其情有真可哀者耳某既为功名悞罪大不孝二亲之丧四弟之柩皆在浅土家贫族陋黙计之不一泣诉于门下是毕世不能举矣杜甫寒饿流离至食橡栗严武镇两川甫依之得不死郭元振为太学生家送赀四十万㑹有縗服者叩门自言五世未葬元振举以与之呜呼严武之忠厚元振之节义盖如此毎读其传窃欣慕之恭惟阁下忠厚不弃故旧有严劔南之风度节义喜施有郭代公之竒豪而某无杜甫之才有不质名縗服者之丧某之辞家里巷聚送或疑或信疑者多而信者少此不足怪盖节义未尝有故也愿阁下哀怜之使信者増气而疑者沮气矣

### 代求济书

某闻金以自献致不祥之名雁以不鸣蹈必死之祸者庄生寓意于两物盖所以配士之自献亦又以罪士而不可不言也夫士临死祸而不言世必以为夸若困蹇之辱饥寒之忧已切诸身不翅如卧积薪之上而下焚之犹不以为意钳黙不言使庄子不呵之三尺童子且闻以为笑也某幸以诸生得侍师范瞻承顔色熏烝见闻一年于兹日月不为不久而质疑受训义在径造面禀而已然特饰鄙陋之词为之书遂及私门之猥以上累听览者其情有可哀者耳傥䝉霁严有和则请毕其说于前某读汉传见司马长卿之还成都家四壁立又读唐帖见顔鲁公从李侯乞米呜呼汉唐人物如长卿鲁公者可谓硕大而秀杰者且屋庐不完饘粥不给况下者乎然两人者风流馀烈可以想见以某之不肖驽钝声遗沉下盖其智愚之不移贵贱之相逺无可企羡然犹有羡于长卿鲁公者羡其当耳长卿固倦游而归所累者文君耳而犹有四壁可夸如某干禄而禄未及亲今亲皆老无以为养弟妹职职及婚嫁二十馀口伏腊丛于一身而家无置锥之地鲁公虽曰举家弥月食粥而有禄可仰有畜米者容其乞如某者族寒里陋无强盛可依之亲谁当告者闻古有鲁肃指廪借周瑜则以为痴郭元振推钱四十万与不言姓男子以为狂则有羡于司马鲁公未足为过也某前此赁屋而居今有屋者取以自用一家幼稚将至露地卧起矣恭惟先生识妙如蓍龟纳汚如山泽刚而有礼人不得而踈亲明而无私士实乐于求恳昔刘政徃役邴原穷鸟入怀原曰安知此怀之可入耶原之言盖喜之也某恃先生之恩竟敢与刘政之谋干犯妄意先生必有原之喜而怜之

### 夹山第十五代本禅师塔铭并序

师讳智本筠高安郭氏子生五岁大饥有贵客过门见其气骨留万钱与其父母欲携去祖母刘适从旁舍归顾见怒曰儿生之夕吾梦天雨华吾家吉兆也宁饥死不以与人推钱还之既长大游报慈寺闻僧说出家因缘愿为门弟子刘氏喜曰此吾志也年十九试经为僧明年受具足戒即徃游方时云居舜老夫开先暹道者法席冠于庐山师徃来二老之间久之闻法华端禅师者深为法窟气压丛林盖临济九世之孙也而杨歧㑹公之的嗣也师徃谒之遂留十年名声逺闻舒州太守李公端臣请说法于龙门辞去之日端领衆送之师马逸而先顾端曰当仁不让端笑谓大衆曰国清才子贵家富小儿骄其父子法喜游戏多类此未几屏院事乃还庐山时曾丞相由翰林学士出领长沙以礼迎居南岳之法轮学者争宗向之迁居云盖自云盖迁居石霜凡十三年道大显著劝请皆一时名公卿师既老矣而湖北运使陈公举必欲以夹山致师师亦不辞欣然曵杖而去人登问之答曰系情去留岂道人事湖南湖北真一梦境尔何优劣避就之耶以大观元年上元夕沐浴更衣端坐终于夹山之正寝閲世七十有三僧腊五十有二闍维齿骨数珠不坏葬于乐普庵之西师性真率不事事胆气盖于流辈作为偈语肆笔而成亦一时禅林之秀者余未识师闻清凉洪禅师言其为人甚详后二年门人处晓出开福英禅师所撰行状来乞铭铭曰

&nbsp;&nbsp;&nbsp;&nbsp;定慧圆明&nbsp;&nbsp;&nbsp;&nbsp;力无所畏

&nbsp;&nbsp;&nbsp;&nbsp;显于湘南&nbsp;&nbsp;&nbsp;&nbsp;遂起临济

&nbsp;&nbsp;&nbsp;&nbsp;学者如云&nbsp;&nbsp;&nbsp;&nbsp;异人辈出

&nbsp;&nbsp;&nbsp;&nbsp;唯㑹与南&nbsp;&nbsp;&nbsp;&nbsp;絶羣超逸

&nbsp;&nbsp;&nbsp;&nbsp;号末法中&nbsp;&nbsp;&nbsp;&nbsp;二甘露门

&nbsp;&nbsp;&nbsp;&nbsp;唯夹山本&nbsp;&nbsp;&nbsp;&nbsp;寔㑹的孙

&nbsp;&nbsp;&nbsp;&nbsp;七移法席&nbsp;&nbsp;&nbsp;&nbsp;籍甚声华

&nbsp;&nbsp;&nbsp;&nbsp;迅机雄辩&nbsp;&nbsp;&nbsp;&nbsp;能世其家

&nbsp;&nbsp;&nbsp;&nbsp;放怀清真&nbsp;&nbsp;&nbsp;&nbsp;亦足风味

&nbsp;&nbsp;&nbsp;&nbsp;睥睨死生&nbsp;&nbsp;&nbsp;&nbsp;盖其一戏

&nbsp;&nbsp;&nbsp;&nbsp;白塔林间&nbsp;&nbsp;&nbsp;&nbsp;矫如飞鹤

&nbsp;&nbsp;&nbsp;&nbsp;不渉春缘&nbsp;&nbsp;&nbsp;&nbsp;碧岩花落

### 鹿门灯禅师塔铭并序

西蜀世多名僧而魁竒秀杰者尤见于近代有如宝梵大师昭符者𢎞经解义足以增光佛日太史黄公称之曰知文知武染衣将相者也嗣承其学有如圆明大师敏行者家声辩才足以舟航苦海内翰苏公称之曰能读内外敎博通其义以如幻之三昧为一方首者也两公今朝第一等人意所与夺天下从之而宝梵圆明特被赏识两川讲徒增气四海缙绅想见风裁也鹿门禅师盖尝以父事圆明以大父事宝梵观其规模𢎞大敎观淹博熏烝见闻有自来矣师讳法灯字传照成都华阳王氏子也自幼时则能论气节工翰墨逸羣不受世缘控勒年二十三剃落于承天院受具足戒即当首楞严讲耆年皆卑下之时黄太史公谪黔南与圆明游相好每对榻横麈师必侍立看其谈笑公抚师背谓圆明曰骨相君家汗血驹也他日佩毗卢印据选佛场者必此子也常夜语及南方宗师公曰今黄龙有心泐潭有文西湖有本皆亚圣大人曹溪法道所在或欲见之不宜后于是圆明弃讲出蜀师侍其行至恭州而殁师扶护归葬成都辞塔而去下荆江歴淮山北抵汉沔徧谒诸老所至少留机语不契振䇿即行登大洪谒道楷禅师楷问如何是空劫自巳对曰灵然一句超羣象逈脱三乗不假修不落有无更道取一句曰待某甲无舌即与和尚道楷骇之师乃伏膺戾止承顔接辞商略古今应机妙宻当仁不让师资相欢不减潙山之与寂子赵州之与文逺也大观之初楷公应诏而西三年坐不受师名敕牒缝掖其衣谪缁州师趼足随之缁之道俗高其义太守大中大夫李公扩虚太平兴国禅院以居之于是洞上宗风盛于京东政和元年楷公得释则东遁海濒千馀里太湖中而止草衣涧饮若将终焉岂非猒名迹之为累也欤师犹往从之楷以手揶揄曰云岩路絶责在汝躬行矣师识其意再拜而还七年解院事西归京师名闻天子俄诏住襄阳鹿门政和禅寺师谢恩罢退饭丞相第堂吏抱牍至白曰江州东林寺当改为观从道士所请师避席曰庐山冠世絶境东林又其胜处世为僧居如春湖白鸥自然相冝今黄冠其中絶境其厄㑹乎丞相大以为然东林之获存师之力也既至汉上郡将讽诸山办金帛诣京师作千道斋师笑曰童牙事佛有死无二茍非风狂失心輙以十方檀施之物千里媚道士耶郡将愧其言而止然天下丛林闻而壮之鹿门濒汉江断岸千尺寺尝艰于水师坐岩石下念曰吾欲丛林此地为皇朝植福而泉不能瞻衆山灵其亦知之乎师以杖掷草根俄衆泉觱发一衆大惊山中之人目之曰灯公泉师初依夹山龄禅师龄道孤化而无嗣之者僧惟显得其㫖隠于南岳师以书抵长沙使者迎出以居龙安禅寺闻者伏其公贵其行初惠定禅师自觉革律为禅开剏未半而逝蚁藏蜂聚故窠遗垤十犹七师为一新之长庑广厦万础蟠崖冬温夏清崇堂杰阁十楹照壑吞风而吐月椎拂之下五千指十年之间宗风大振人徒见其婆娑勃窣若游戏然不知其中至刚峭激也笃信所学虽威武贵势不敢干以非义性喜施不计有无倾囷倒廪以走人之急靖康二年春金人复入宼两宫围闭惊悸不言谢遣学徒杜门面壁而已门弟子明显白曰朝廷军旅之事何预林下人而师独忧念之深乎师熟视徐曰河润九里渐洳者三百歩木仆千仭蹂践者一寸草岂有中原失守而林下之人得宁逸耶五月十三日中夜安坐戒门弟子皆宗门大事不及其私泊然而逝检其所蓄道具之外书画数轴而已閲世五十有三坐三十夏度门弟子明显等七十馀人受心法䝉记莂濳通宻证匿迹韬光者甚衆二十二日全身塔于山口别墅惠定塔之东明显状其平生来乞铭铭曰

&nbsp;&nbsp;&nbsp;&nbsp;空劫日用&nbsp;&nbsp;&nbsp;&nbsp;易知难分

&nbsp;&nbsp;&nbsp;&nbsp;汝欲分之&nbsp;&nbsp;&nbsp;&nbsp;如声与闻

&nbsp;&nbsp;&nbsp;&nbsp;何尝有间&nbsp;&nbsp;&nbsp;&nbsp;月徧溪谷

&nbsp;&nbsp;&nbsp;&nbsp;何尝有断&nbsp;&nbsp;&nbsp;&nbsp;风偃松竹

&nbsp;&nbsp;&nbsp;&nbsp;于一毫端&nbsp;&nbsp;&nbsp;&nbsp;揑聚古今

&nbsp;&nbsp;&nbsp;&nbsp;粲然明了&nbsp;&nbsp;&nbsp;&nbsp;而不可寻

&nbsp;&nbsp;&nbsp;&nbsp;无功之功&nbsp;&nbsp;&nbsp;&nbsp;无位之位

&nbsp;&nbsp;&nbsp;&nbsp;为物作则&nbsp;&nbsp;&nbsp;&nbsp;无容触讳

&nbsp;&nbsp;&nbsp;&nbsp;唯此正传&nbsp;&nbsp;&nbsp;&nbsp;洞上所宗

&nbsp;&nbsp;&nbsp;&nbsp;当有神颖&nbsp;&nbsp;&nbsp;&nbsp;振其颓风

&nbsp;&nbsp;&nbsp;&nbsp;堂堂灯公&nbsp;&nbsp;&nbsp;&nbsp;龙象囘顾

&nbsp;&nbsp;&nbsp;&nbsp;负戴之重&nbsp;&nbsp;&nbsp;&nbsp;徐行安歩

&nbsp;&nbsp;&nbsp;&nbsp;汉南盘本&nbsp;&nbsp;&nbsp;&nbsp;两坐道场

&nbsp;&nbsp;&nbsp;&nbsp;枵然一室&nbsp;&nbsp;&nbsp;&nbsp;名闻诸方

&nbsp;&nbsp;&nbsp;&nbsp;孝于事师&nbsp;&nbsp;&nbsp;&nbsp;忠于事佛

&nbsp;&nbsp;&nbsp;&nbsp;俯仰无愧&nbsp;&nbsp;&nbsp;&nbsp;虽化不没

&nbsp;&nbsp;&nbsp;&nbsp;闻名在世&nbsp;&nbsp;&nbsp;&nbsp;决不可除

&nbsp;&nbsp;&nbsp;&nbsp;则于心外&nbsp;&nbsp;&nbsp;&nbsp;法有遗馀

&nbsp;&nbsp;&nbsp;&nbsp;竟欲除之&nbsp;&nbsp;&nbsp;&nbsp;出以示我

&nbsp;&nbsp;&nbsp;&nbsp;笑而不言&nbsp;&nbsp;&nbsp;&nbsp;如冰在火

&nbsp;&nbsp;&nbsp;&nbsp;苏岭万仭&nbsp;&nbsp;&nbsp;&nbsp;荡摩云烟

&nbsp;&nbsp;&nbsp;&nbsp;曰塔其下&nbsp;&nbsp;&nbsp;&nbsp;望之岿然

&nbsp;&nbsp;&nbsp;&nbsp;缅怀高风&nbsp;&nbsp;&nbsp;&nbsp;丛林殒涕

&nbsp;&nbsp;&nbsp;&nbsp;我作铭诗&nbsp;&nbsp;&nbsp;&nbsp;以笵来世

### 蕲州资福院逢禅师碑铭并序

自达磨入中国授二祖心要而以衣为信故六世为之单传至曹溪藏其衣故诸方得者辈出其魁垒絶类硕大光明有若衡山观音庐陵清原者特为学者之所宗仰天下号二甘露门令逢禅师者清原九世之嫡孙黄龙机公之高弟也此先盖福州闽县人生于陈氏自其少时英特开爽不爱处俗耆年敬爱之唐乾元初落髪于隠真寺明年受具足戒即䇿杖游方闻黄龙参出岩头门风孤峻自荆楚舟汉江抵鄂渚而机公杜门却扫栈絶世路学者皆望崖而退师独扣其户俄闻疾呼曰击门者为谁答曰令逢曰未来此间亦不失答曰若失争辞与麽来曰来底事作麽生答曰昨日亲自渡江黄龙于是开扉笑而器许之师从容游咏日闻智证虽不事接纳而户外之屦常满痛自韬晦而人间之誉益著以顺义癸未之秋辞黄龙北游戾止祁阳月峯之下剏为茅茨一饭奉身跏趺终日学者追随而至川输云委前刺史竒章公拜谒受法要而请升座道俗欢呼谓一佛出世遂成丛林号南禅男子张宏甫施宅为寺庄严之妙疑绛阙清都从空而堕也岁在戊子夏净髪更衣而坐谓门弟子曰吾委息后衣麻馔客号踊哭泣皆不可为茍违吾言则非吾法侣于是以书徧辞檀信六月八日示微疾泊然而化閲世五十有一坐三十四夏塔于郡城之北太和中忽见梦于父老曰吾欲出塔大作佛事于是启塔而顔貌如生万衆作礼龛而供事之自是则能指挥造化纵夺祸福使雨旸时若百榖茂遂民建寺其旁世以父子传器夜灯午梵自唐迨今不替政和之间禅林易之更两代荒残如逃亡人家宣和太守林公以嘉佑寺弥勒院僧择文主之从檀之请也文踈通解事材智有馀道行信于邦人初至之夕适大雨九徙其牀一年而施者填门冠盖无虚日二年而修庑宻室绿踈青鎻三年而崇殿杰阁间见层出游僧过客摩肩仍袂已至者忘去方来者如归余尝与林敏功子仁过焉仁曰寺以律名而禅规不减诸方廪无馀粟食堂日集千指非有以大过人何以臻此余曰昔临济北归仰山叹曰此人它日道行呉越但遇风则止潙山问有续之者乎对曰将此深心奉尘刹是则名为报佛恩故世称念法华为仰山后身庸讵知文非逢公邪子仁曰彼以荷担大法此方从事有为仰山逢公若是班乎余曰昔普净禅师不务说法庵于王城之东日浴万衆曰时机浅昧难提正令姑使善法流行足矣又安知逢公之意不出于此乎明年冬遣其徒来乞文又系之以辞曰

&nbsp;&nbsp;&nbsp;&nbsp;我怀岩头&nbsp;&nbsp;&nbsp;&nbsp;僧中之龙

&nbsp;&nbsp;&nbsp;&nbsp;本无寔法&nbsp;&nbsp;&nbsp;&nbsp;但识纲宗

&nbsp;&nbsp;&nbsp;&nbsp;乾笑德山&nbsp;&nbsp;&nbsp;&nbsp;怒呵雪峯

&nbsp;&nbsp;&nbsp;&nbsp;如师子吼&nbsp;&nbsp;&nbsp;&nbsp;香象失踪

&nbsp;&nbsp;&nbsp;&nbsp;又如麒麟&nbsp;&nbsp;&nbsp;&nbsp;不可系覊

&nbsp;&nbsp;&nbsp;&nbsp;罗山控勒&nbsp;&nbsp;&nbsp;&nbsp;明招追随

&nbsp;&nbsp;&nbsp;&nbsp;逢则晩出&nbsp;&nbsp;&nbsp;&nbsp;天骨权竒

&nbsp;&nbsp;&nbsp;&nbsp;振鬛长鸣&nbsp;&nbsp;&nbsp;&nbsp;万马不嘶

&nbsp;&nbsp;&nbsp;&nbsp;清侯之上&nbsp;&nbsp;&nbsp;&nbsp;驻我巾瓶

&nbsp;&nbsp;&nbsp;&nbsp;笑示死生&nbsp;&nbsp;&nbsp;&nbsp;洞开户庭

&nbsp;&nbsp;&nbsp;&nbsp;意行出入&nbsp;&nbsp;&nbsp;&nbsp;不施鏁扄

&nbsp;&nbsp;&nbsp;&nbsp;至今城北&nbsp;&nbsp;&nbsp;&nbsp;白塔亭亭

&nbsp;&nbsp;&nbsp;&nbsp;宝铃和鸣&nbsp;&nbsp;&nbsp;&nbsp;上干层霄

&nbsp;&nbsp;&nbsp;&nbsp;下有全身&nbsp;&nbsp;&nbsp;&nbsp;百神来朝

&nbsp;&nbsp;&nbsp;&nbsp;劫火洞然&nbsp;&nbsp;&nbsp;&nbsp;大千焚烧

&nbsp;&nbsp;&nbsp;&nbsp;而此坚固&nbsp;&nbsp;&nbsp;&nbsp;无有动摇

&nbsp;&nbsp;&nbsp;&nbsp;咨尔邦民&nbsp;&nbsp;&nbsp;&nbsp;当加敬䖍

&nbsp;&nbsp;&nbsp;&nbsp;盖此大士&nbsp;&nbsp;&nbsp;&nbsp;是汝福田

&nbsp;&nbsp;&nbsp;&nbsp;如黄琳公&nbsp;&nbsp;&nbsp;&nbsp;如和褒禅

&nbsp;&nbsp;&nbsp;&nbsp;刻此铭诗&nbsp;&nbsp;&nbsp;&nbsp;以寿山川

### 三角劼禅师寿塔铭并序

禅师道劼生谢氏邵武人也得法于洪州石门乾禅师初住临川之景德寺后住长沙之角山道望著三湘学者至如归十馀年遂为终焉之所门弟子为建寿塔于白云冲之阳甘露灭某宣和五年十月初二日过焉劼导余至塔所乃为铭之铭曰

&nbsp;&nbsp;&nbsp;&nbsp;东林法道&nbsp;&nbsp;&nbsp;&nbsp;盛于石门

&nbsp;&nbsp;&nbsp;&nbsp;在元佑间&nbsp;&nbsp;&nbsp;&nbsp;归者如云

&nbsp;&nbsp;&nbsp;&nbsp;后三十年&nbsp;&nbsp;&nbsp;&nbsp;三角有闻

&nbsp;&nbsp;&nbsp;&nbsp;石门嫡子&nbsp;&nbsp;&nbsp;&nbsp;东林诸孙

&nbsp;&nbsp;&nbsp;&nbsp;道如平地&nbsp;&nbsp;&nbsp;&nbsp;世不举歩

&nbsp;&nbsp;&nbsp;&nbsp;陟危值谷&nbsp;&nbsp;&nbsp;&nbsp;自为险阻

&nbsp;&nbsp;&nbsp;&nbsp;有来求者&nbsp;&nbsp;&nbsp;&nbsp;弗答弗顾

&nbsp;&nbsp;&nbsp;&nbsp;但以此心&nbsp;&nbsp;&nbsp;&nbsp;一酬佛祖

&nbsp;&nbsp;&nbsp;&nbsp;白云之冲&nbsp;&nbsp;&nbsp;&nbsp;卵塔已成

&nbsp;&nbsp;&nbsp;&nbsp;如鱼千里&nbsp;&nbsp;&nbsp;&nbsp;时绕之行

&nbsp;&nbsp;&nbsp;&nbsp;千岩月色&nbsp;&nbsp;&nbsp;&nbsp;万壑松声

&nbsp;&nbsp;&nbsp;&nbsp;欣然而笑&nbsp;&nbsp;&nbsp;&nbsp;谁为死生

### 岳麓海禅师塔铭并序

代师名智海姓万氏吉州太和人也幼静专无适俗韵去事普觉道人楚金为弟子年二十一剃髪受具辞金游方金出邓峯永公门父子道价逼亚东林总玉涧佑故师依玉涧东林最久然无所契悟晩抵仰山陆沉于衆佛印元公独异之师方鋭于学喜翰墨元呵曰子本行道反从事语言笔画语言笔画借工于道何益矧未工乎师于是弃去经行湘南诸山依止大潙十年真如门风号称壁立学者皆望崖而退师独受印可辈流下之真如赴诏住上都相国寺师雅志不欲西首衆衲于衡阳花药山分座说法元符己卯开法于城东之东明崇宁乙酉迁居于湘西之岳麓劝请皆一时名公卿明年正月八日麓火一夕而烬道俗惊嗟以死吊师笑曰梦幻成坏盖皆戏剧然吾恃愿力宫室未终废也于是就林缚屋单丁而住杂苍头厮养运瓦砾收烬馀之材造牀榻板隔凡丛林器用所宜有者皆备曰栋宇即成器用未具是吾忧故先办之闻者窃笑而去师自若也未几月富者以金帛施贫者以力施匠者以巧施十年之间厦屋崇成盘崖万础飞楹层阁涂金间碧如化成梵释龙天之宫人徒见其经营之功日新而不知其出于闲暇谈笑宣和己亥七月九日以平生道具付侍者使集衆估唱阙明漱盥罢坐丈室闻粥鼓命门弟子因叙出世本末祝以行道勿懈说偈为别有智暹者进曰师独不能少留乎师以手摇去复周眴左右良久右脇而逝閲世六十有二坐四十有二夏又七日闍维收骨石塔于西崦舜塘之隂余官长沙始欵师虽其道眼无分别相而州里情亲若出自然故知其为人惠敏有智略恤孤老赴急难常器人于覉贱中屡折不困其尊礼贤者乐于人为善则其天性尝叩其论于宗门号饱参于敎观甚博而知要不见十日而以讣闻呜呼余闻论事易成事难舍生易处死难师皆返是岂无德而然耶南牧齐公状其平生乞铭于余因为之铭曰

&nbsp;&nbsp;&nbsp;&nbsp;临济纲宗&nbsp;&nbsp;&nbsp;&nbsp;遇风则止

&nbsp;&nbsp;&nbsp;&nbsp;昭忧其谶&nbsp;&nbsp;&nbsp;&nbsp;得念而喜

&nbsp;&nbsp;&nbsp;&nbsp;湘南有圆&nbsp;&nbsp;&nbsp;&nbsp;汾阳之嗣

&nbsp;&nbsp;&nbsp;&nbsp;遂兴其宗&nbsp;&nbsp;&nbsp;&nbsp;克肖前懿

&nbsp;&nbsp;&nbsp;&nbsp;衲子方来&nbsp;&nbsp;&nbsp;&nbsp;归之如云

&nbsp;&nbsp;&nbsp;&nbsp;南真两俊&nbsp;&nbsp;&nbsp;&nbsp;絶尘逸羣

&nbsp;&nbsp;&nbsp;&nbsp;海公于真&nbsp;&nbsp;&nbsp;&nbsp;盖其的孙

&nbsp;&nbsp;&nbsp;&nbsp;独敢袒肩&nbsp;&nbsp;&nbsp;&nbsp;荷担宗门

&nbsp;&nbsp;&nbsp;&nbsp;天资慈祥&nbsp;&nbsp;&nbsp;&nbsp;一目贵贱

&nbsp;&nbsp;&nbsp;&nbsp;幻出宝坊&nbsp;&nbsp;&nbsp;&nbsp;实依净愿

&nbsp;&nbsp;&nbsp;&nbsp;冤亲赞毁&nbsp;&nbsp;&nbsp;&nbsp;初莫能辨

&nbsp;&nbsp;&nbsp;&nbsp;及其将化&nbsp;&nbsp;&nbsp;&nbsp;则有明騐

&nbsp;&nbsp;&nbsp;&nbsp;入死之难&nbsp;&nbsp;&nbsp;&nbsp;如登焚轮

&nbsp;&nbsp;&nbsp;&nbsp;师独易之&nbsp;&nbsp;&nbsp;&nbsp;如臂屈伸

&nbsp;&nbsp;&nbsp;&nbsp;塔曰无缝&nbsp;&nbsp;&nbsp;&nbsp;岂有新陈

&nbsp;&nbsp;&nbsp;&nbsp;我作铭诗&nbsp;&nbsp;&nbsp;&nbsp;昭示学人

### 石塔铭并序

潙山空印禅师轼公与余登芙蓉谒长老从公于潮音堂同游东涧道人师粲法钦文显预焉空印使同游者以石絫塔于涧之曲从笑曰连日羣鹊翔鸣岂此胜缘之祥耶空印请甘露灭某铭曰

&nbsp;&nbsp;&nbsp;&nbsp;万峯之颠&nbsp;&nbsp;&nbsp;&nbsp;乃有流泉

&nbsp;&nbsp;&nbsp;&nbsp;迸两石间&nbsp;&nbsp;&nbsp;&nbsp;雪涡囘旋

&nbsp;&nbsp;&nbsp;&nbsp;险于三峡&nbsp;&nbsp;&nbsp;&nbsp;下临玉渊

&nbsp;&nbsp;&nbsp;&nbsp;上有危石&nbsp;&nbsp;&nbsp;&nbsp;其大如屋

&nbsp;&nbsp;&nbsp;&nbsp;可坐百夫&nbsp;&nbsp;&nbsp;&nbsp;藓封苍玉

&nbsp;&nbsp;&nbsp;&nbsp;同来六僧&nbsp;&nbsp;&nbsp;&nbsp;五七童仆

&nbsp;&nbsp;&nbsp;&nbsp;妍鄙俱笑&nbsp;&nbsp;&nbsp;&nbsp;响答山谷

&nbsp;&nbsp;&nbsp;&nbsp;唯大士轼&nbsp;&nbsp;&nbsp;&nbsp;约束长幼

&nbsp;&nbsp;&nbsp;&nbsp;叠石为塔&nbsp;&nbsp;&nbsp;&nbsp;团团层秀

&nbsp;&nbsp;&nbsp;&nbsp;于一食顷&nbsp;&nbsp;&nbsp;&nbsp;谈笑而就

&nbsp;&nbsp;&nbsp;&nbsp;其愿伊何&nbsp;&nbsp;&nbsp;&nbsp;天子万寿

&nbsp;&nbsp;&nbsp;&nbsp;山禽何知&nbsp;&nbsp;&nbsp;&nbsp;羣飞和鸣

&nbsp;&nbsp;&nbsp;&nbsp;物不虚应&nbsp;&nbsp;&nbsp;&nbsp;胜事克成

&nbsp;&nbsp;&nbsp;&nbsp;咨尔东阿&nbsp;&nbsp;&nbsp;&nbsp;地祗山灵

&nbsp;&nbsp;&nbsp;&nbsp;护持此塔&nbsp;&nbsp;&nbsp;&nbsp;使长听经

### 冯氏墓铭并序

洪州布衣高天倪弟冲赐紫沙门善机传法沙门善权以政和五年十月某日葬其母冯氏于幽谷山之阳附于皇考隠君之茔冲茹哀具书曰祸衅鏖罚不自殒灭上延慈侍冲尚忍言之先妣于正月三日弃诸孤于正寝享年七十有三愿请文以昭后世三反而不得辞乃叙曰夫人靖安冯氏年十六归同邑隠君子高广仲容入门和敬动履规矩懿淑而敏出于天姿媪御喜之与夺从之时皇舅春秋高癯而盲夫人行立必掖食必尝姑有风痹疾夫人视卧起进剂饵皆毕世不懈里閈称其孝仲容三弟稚幼夫人皆自栉沐缝纫之以至成立择师使授学典婚使纳妇有劳有恩夫人幼孤未尝学隠君好与禅衲游屏听其论而悦之遂能诵经晓字义隠君无经世意多往林墅屏处五子皆夫人敎之训严色庄衣冠取法焉初幼子善权俊发夫人曰此儿非仕林可致也施以从石门道人应乾游以文学之美致高名于世第三子善机亦授笔与之俱丛林期以起东林之道长子天倪粹温而厚诚欵而文里巷徃来稀识其面第四子冲久游太学以能文举于礼部所与交皆一时伟人次子怛廓落有竒节不幸早世而孙楷学成而乡贡之夫人喜燕赏酒酣冲必利髻为童子戏婆娑起舞皆中部节弟侄以次上寿观者欢哗夫人为笑而罢率以为常邑人慕之女一人适贡士刘杭孙九人皆嶷嶷争秀曾孙两人尚幼铭曰

&nbsp;&nbsp;&nbsp;&nbsp;俊发矫士母数责&nbsp;&nbsp;&nbsp;&nbsp;孟轲废学母断织

&nbsp;&nbsp;&nbsp;&nbsp;凛然夫人嗣遗则&nbsp;&nbsp;&nbsp;&nbsp;子孙䋲绳诗与书

&nbsp;&nbsp;&nbsp;&nbsp;名闻缙绅荣里闾&nbsp;&nbsp;&nbsp;&nbsp;何以训之孚威如

&nbsp;&nbsp;&nbsp;&nbsp;膝下时闻裂缝掖&nbsp;&nbsp;&nbsp;&nbsp;颔之而笑无悋色

&nbsp;&nbsp;&nbsp;&nbsp;衣冠三彦僧连璧&nbsp;&nbsp;&nbsp;&nbsp;死生亦大能了然

&nbsp;&nbsp;&nbsp;&nbsp;诵经而化如蜕蝉&nbsp;&nbsp;&nbsp;&nbsp;我作铭诗骋其贤