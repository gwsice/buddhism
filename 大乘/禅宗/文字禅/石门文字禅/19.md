## 石门文字禅巻十九

### 小字华严经賛并序

蜂房扵梁间以漆液固其蒂鹊巢扵木末累百日而后成彼曽何知而经营之妙积累之功若习艺之神盖其灵眀廓彻不思议之力虽昧劣飞揺之中而具足成就弗差毫末况首出万物应物而能言者乎昔有梵僧来自五天见晋宫阙崇丽叹曰是与忉利天何异但彼道力所成而此直业力耳余窃笑之是安知我此妙力出生太虚容受寰宇曽何天上人间楼观之足云哉道人栖公悯世廹隘就其所欲书大方广佛华严经扵方册中其轻妙可以一掌置开编蠕蠕如行蚁熟视之其横斜曲直重交反仄曲尽其妙不啻如擘窠大书观者塡门叹未曽有余欲称賛是无作之功乃说偈曰

&nbsp;&nbsp;&nbsp;&nbsp;我闻尊者龙胜师&nbsp;&nbsp;&nbsp;&nbsp;应供曽入娑竭海

&nbsp;&nbsp;&nbsp;&nbsp;龙宫㣲尘妙章句&nbsp;&nbsp;&nbsp;&nbsp;目所一瞥輙能诵

&nbsp;&nbsp;&nbsp;&nbsp;流扵五天及震旦&nbsp;&nbsp;&nbsp;&nbsp;为热恼中甘露门

&nbsp;&nbsp;&nbsp;&nbsp;唯道人栖出其后&nbsp;&nbsp;&nbsp;&nbsp;愿力猛利思精特

&nbsp;&nbsp;&nbsp;&nbsp;能扵方策纸墨间&nbsp;&nbsp;&nbsp;&nbsp;书此大经十万偈

&nbsp;&nbsp;&nbsp;&nbsp;诵扵蜗舍巢菴中&nbsp;&nbsp;&nbsp;&nbsp;了然如在龙宫见

&nbsp;&nbsp;&nbsp;&nbsp;观者种性有差别&nbsp;&nbsp;&nbsp;&nbsp;爱慕皆生殊异想

&nbsp;&nbsp;&nbsp;&nbsp;要当谛观一尘中&nbsp;&nbsp;&nbsp;&nbsp;亦有无邉妙经巻

&nbsp;&nbsp;&nbsp;&nbsp;昔有智人破此尘&nbsp;&nbsp;&nbsp;&nbsp;十方世界一切说

&nbsp;&nbsp;&nbsp;&nbsp;以名尘故非断空&nbsp;&nbsp;&nbsp;&nbsp;而可破故非实有

&nbsp;&nbsp;&nbsp;&nbsp;了此两宗妙法门&nbsp;&nbsp;&nbsp;&nbsp;亦摄一切契经海

&nbsp;&nbsp;&nbsp;&nbsp;譬如困卧俄顷际&nbsp;&nbsp;&nbsp;&nbsp;梦中所厯更千载

&nbsp;&nbsp;&nbsp;&nbsp;乃知一念圎古今&nbsp;&nbsp;&nbsp;&nbsp;眞实际中法如是

&nbsp;&nbsp;&nbsp;&nbsp;一微尘妙不可测&nbsp;&nbsp;&nbsp;&nbsp;当知一一尘亦然

&nbsp;&nbsp;&nbsp;&nbsp;譬如天帝网眀珠&nbsp;&nbsp;&nbsp;&nbsp;珠体莹然俱照彻

&nbsp;&nbsp;&nbsp;&nbsp;一珠具足诸网珠&nbsp;&nbsp;&nbsp;&nbsp;一一珠中同徧入

&nbsp;&nbsp;&nbsp;&nbsp;我今以此金刚句&nbsp;&nbsp;&nbsp;&nbsp;壊灭彼衆下劣想

&nbsp;&nbsp;&nbsp;&nbsp;使悟尘中含此经&nbsp;&nbsp;&nbsp;&nbsp;奚方策中乃惊异

&nbsp;&nbsp;&nbsp;&nbsp;咨尔山君河树神&nbsp;&nbsp;&nbsp;&nbsp;各各当忆本愿力

&nbsp;&nbsp;&nbsp;&nbsp;要当勇猛勤守䕶&nbsp;&nbsp;&nbsp;&nbsp;勿令邪念輙蠧侵

&nbsp;&nbsp;&nbsp;&nbsp;毗蓝风吹须弥卢&nbsp;&nbsp;&nbsp;&nbsp;劫火焚烧大千界

&nbsp;&nbsp;&nbsp;&nbsp;为摊此经一切处&nbsp;&nbsp;&nbsp;&nbsp;使其凉曝各得所

&nbsp;&nbsp;&nbsp;&nbsp;我此现前佛子等&nbsp;&nbsp;&nbsp;&nbsp;作是观者名正观

&nbsp;&nbsp;&nbsp;&nbsp;稽首十方调御师&nbsp;&nbsp;&nbsp;&nbsp;刹刹尘尘为作证

### 小字金刚经賛并序

琼上人以饱霜兔毫数茎束为茟其鋭如麦芒临纸运肘快等风雨书金刚般若经扵兼寸环轮中望之团团如珠在薄雾间即而视之其行如人挽髪作烟鬟自非思力精㣲何以臻此哉为之賛曰

&nbsp;&nbsp;&nbsp;&nbsp;昔有佛子根猛利&nbsp;&nbsp;&nbsp;&nbsp;能观空性则是色

&nbsp;&nbsp;&nbsp;&nbsp;欲显空色不思议&nbsp;&nbsp;&nbsp;&nbsp;仰空书此金刚句

&nbsp;&nbsp;&nbsp;&nbsp;至今风雨被原野&nbsp;&nbsp;&nbsp;&nbsp;诸樵牧者集其下

&nbsp;&nbsp;&nbsp;&nbsp;乃知肉眼不能见&nbsp;&nbsp;&nbsp;&nbsp;譬如水中有盐味

&nbsp;&nbsp;&nbsp;&nbsp;唯道人琼思精竒&nbsp;&nbsp;&nbsp;&nbsp;能观色性即是空

&nbsp;&nbsp;&nbsp;&nbsp;视此纎管大如椽&nbsp;&nbsp;&nbsp;&nbsp;挥翰如行九轨道

&nbsp;&nbsp;&nbsp;&nbsp;故扵兼寸环中&nbsp;&nbsp;&nbsp;&nbsp;备足广大言说身

&nbsp;&nbsp;&nbsp;&nbsp;世人可见不可读&nbsp;&nbsp;&nbsp;&nbsp;譬如婴儿亲崖蜜

&nbsp;&nbsp;&nbsp;&nbsp;我扵此经能证入&nbsp;&nbsp;&nbsp;&nbsp;初中后善三法门

&nbsp;&nbsp;&nbsp;&nbsp;忽然落笔如建瓴&nbsp;&nbsp;&nbsp;&nbsp;不复现行生倒想

&nbsp;&nbsp;&nbsp;&nbsp;由色空观入诸境&nbsp;&nbsp;&nbsp;&nbsp;奏刀肯綮无全牛

&nbsp;&nbsp;&nbsp;&nbsp;尽持此法施羣生&nbsp;&nbsp;&nbsp;&nbsp;甚㣲细智愿同证

### 临川寳应寺塔光賛

维寳应寺律师寳觉大士慕寂修大殿之崇成妙天下之壮丽有光夜现于塔万衆为之作礼光虽不言而意传盖旌功徳之殊异客疑余之言曰光不言则是光尝言塔意传则是塔有意宁有是理余曰佛以光为舌说华严之法门又以塔为耳听法华之妙义所以眀根尘之同源而情与无情之不二也嗟衆生之颠倒分色身之臭味茍返流而证真遗六用而俱弃非特塔光而已一切诸法皆如是故葵藿向日而囬旋磁石与针而冥契空桑能孕贤圣山岳觧呼万嵗夫岂不然哉客曰塔庙之在震旦者不知其㡬胡为皆无光见而此塔独尔耶扵是甘露灭笑曰譬月之在天影落衆水水浊则月隠水澄则月现月故常眀而以水之浊清故见不见尔吾以是知此邦民信心清浄所以致此竒瑞我作賛辞非止见闻随喜又以为翰墨之㳺戏也

### 东坡画应身弥勒賛并序

东坡居士㳺戏翰墨作大佛事如春形容藻饰万像又为无声之语致此大士扵幅纸之间笔法竒古遂妙天下殆希世之珍瑞圗之寳相传始作以寄少㳺卿上人得扵少㳺之家二老流落万里而妙观逸想寄寓如此可以想见其为人余还自海外见扵湘西谨拜手稽首为之賛曰

&nbsp;&nbsp;&nbsp;&nbsp;唯老东坡&nbsp;&nbsp;&nbsp;&nbsp;秀气如春

&nbsp;&nbsp;&nbsp;&nbsp;㳺戏翰墨&nbsp;&nbsp;&nbsp;&nbsp;挝雷翻云

&nbsp;&nbsp;&nbsp;&nbsp;偶寄逸想&nbsp;&nbsp;&nbsp;&nbsp;幻此沙门

&nbsp;&nbsp;&nbsp;&nbsp;了无一事&nbsp;&nbsp;&nbsp;&nbsp;荷囊如奔

&nbsp;&nbsp;&nbsp;&nbsp;憨腮皤腹&nbsp;&nbsp;&nbsp;&nbsp;行若不闻

&nbsp;&nbsp;&nbsp;&nbsp;衆生狂迷&nbsp;&nbsp;&nbsp;&nbsp;以利欲昏

&nbsp;&nbsp;&nbsp;&nbsp;如一器中&nbsp;&nbsp;&nbsp;&nbsp;閙万虻蚊

&nbsp;&nbsp;&nbsp;&nbsp;吾未暇度&nbsp;&nbsp;&nbsp;&nbsp;驼卧猿蹲

&nbsp;&nbsp;&nbsp;&nbsp;傲睨一世&nbsp;&nbsp;&nbsp;&nbsp;随处乾坤

### 出檀衣賛二首

&nbsp;&nbsp;&nbsp;&nbsp;古佛身上衣&nbsp;&nbsp;&nbsp;&nbsp;佛佛相付授

&nbsp;&nbsp;&nbsp;&nbsp;慈母爱儿心&nbsp;&nbsp;&nbsp;&nbsp;针针自成就

&nbsp;&nbsp;&nbsp;&nbsp;是故吾䨇峯&nbsp;&nbsp;&nbsp;&nbsp;自少至白首

&nbsp;&nbsp;&nbsp;&nbsp;䕶惜如镜奁&nbsp;&nbsp;&nbsp;&nbsp;一尘不敢受

&nbsp;&nbsp;&nbsp;&nbsp;何以出檀名&nbsp;&nbsp;&nbsp;&nbsp;此时无别虑

&nbsp;&nbsp;&nbsp;&nbsp;如持油鉢行&nbsp;&nbsp;&nbsp;&nbsp;如蹑独木渡

&nbsp;&nbsp;&nbsp;&nbsp;永懐毗尼藏&nbsp;&nbsp;&nbsp;&nbsp;一旦成万古

&nbsp;&nbsp;&nbsp;&nbsp;纷纷五羣衆&nbsp;&nbsp;&nbsp;&nbsp;来观亦顶礼

&nbsp;&nbsp;&nbsp;&nbsp;平时放逸心&nbsp;&nbsp;&nbsp;&nbsp;化作额间泚

&nbsp;&nbsp;&nbsp;&nbsp;将见衣匣前&nbsp;&nbsp;&nbsp;&nbsp;泚流似江水

&nbsp;&nbsp;&nbsp;&nbsp;咨尔淮山神&nbsp;&nbsp;&nbsp;&nbsp;守䕶当奉职

&nbsp;&nbsp;&nbsp;&nbsp;无使尘涴侵&nbsp;&nbsp;&nbsp;&nbsp;无使云润湿

&nbsp;&nbsp;&nbsp;&nbsp;谛观不敢瞬&nbsp;&nbsp;&nbsp;&nbsp;心折三叹息

<br>

&nbsp;&nbsp;&nbsp;&nbsp;此出檀衣&nbsp;&nbsp;&nbsp;&nbsp;慈母授我

&nbsp;&nbsp;&nbsp;&nbsp;不敢手扑&nbsp;&nbsp;&nbsp;&nbsp;矧敢覆卧

&nbsp;&nbsp;&nbsp;&nbsp;五十馀年&nbsp;&nbsp;&nbsp;&nbsp;俨临清衆

&nbsp;&nbsp;&nbsp;&nbsp;寒暑不易&nbsp;&nbsp;&nbsp;&nbsp;尽形受用

&nbsp;&nbsp;&nbsp;&nbsp;师后当知&nbsp;&nbsp;&nbsp;&nbsp;商那和老

&nbsp;&nbsp;&nbsp;&nbsp;扵母腹中&nbsp;&nbsp;&nbsp;&nbsp;披九枝草

### 传衣阁賛

&nbsp;&nbsp;&nbsp;&nbsp;达磨信衣&nbsp;&nbsp;&nbsp;&nbsp;转相传付

&nbsp;&nbsp;&nbsp;&nbsp;四传至今&nbsp;&nbsp;&nbsp;&nbsp;今以付汝

&nbsp;&nbsp;&nbsp;&nbsp;受授惟艰&nbsp;&nbsp;&nbsp;&nbsp;命如悬絮

&nbsp;&nbsp;&nbsp;&nbsp;法徧沙界&nbsp;&nbsp;&nbsp;&nbsp;此衣乃住

&nbsp;&nbsp;&nbsp;&nbsp;想见峯前&nbsp;&nbsp;&nbsp;&nbsp;父子相语

&nbsp;&nbsp;&nbsp;&nbsp;唯僧行月&nbsp;&nbsp;&nbsp;&nbsp;以阁其处

&nbsp;&nbsp;&nbsp;&nbsp;坐令朱栏&nbsp;&nbsp;&nbsp;&nbsp;环绕云雨

### 栽松道者真身賛

&nbsp;&nbsp;&nbsp;&nbsp;生死变灭&nbsp;&nbsp;&nbsp;&nbsp;如沤在海

&nbsp;&nbsp;&nbsp;&nbsp;无有处所&nbsp;&nbsp;&nbsp;&nbsp;浩然茫昧

&nbsp;&nbsp;&nbsp;&nbsp;而此老人&nbsp;&nbsp;&nbsp;&nbsp;㳺戏自在

&nbsp;&nbsp;&nbsp;&nbsp;出死入生&nbsp;&nbsp;&nbsp;&nbsp;初无限碍

&nbsp;&nbsp;&nbsp;&nbsp;譬如壮士&nbsp;&nbsp;&nbsp;&nbsp;脱袍著铠

&nbsp;&nbsp;&nbsp;&nbsp;令铠与袍&nbsp;&nbsp;&nbsp;&nbsp;俨然相对

&nbsp;&nbsp;&nbsp;&nbsp;是故山中&nbsp;&nbsp;&nbsp;&nbsp;两身俱在

&nbsp;&nbsp;&nbsp;&nbsp;凡夫衆生&nbsp;&nbsp;&nbsp;&nbsp;为眼所盖

&nbsp;&nbsp;&nbsp;&nbsp;为抉其膜&nbsp;&nbsp;&nbsp;&nbsp;使生光彩

### 定身岩賛

&nbsp;&nbsp;&nbsp;&nbsp;淮山深处&nbsp;&nbsp;&nbsp;&nbsp;容我卓锡

&nbsp;&nbsp;&nbsp;&nbsp;树下经行&nbsp;&nbsp;&nbsp;&nbsp;岩间宴寂

&nbsp;&nbsp;&nbsp;&nbsp;六十馀年&nbsp;&nbsp;&nbsp;&nbsp;脇不至席

&nbsp;&nbsp;&nbsp;&nbsp;天子三诏&nbsp;&nbsp;&nbsp;&nbsp;掉头不应

&nbsp;&nbsp;&nbsp;&nbsp;知不可致&nbsp;&nbsp;&nbsp;&nbsp;南向加敬

&nbsp;&nbsp;&nbsp;&nbsp;山揺海惊&nbsp;&nbsp;&nbsp;&nbsp;天空地逈

&nbsp;&nbsp;&nbsp;&nbsp;后代儿孙&nbsp;&nbsp;&nbsp;&nbsp;则反扵是

&nbsp;&nbsp;&nbsp;&nbsp;如乳中虫&nbsp;&nbsp;&nbsp;&nbsp;贪嗜世味

&nbsp;&nbsp;&nbsp;&nbsp;我寻其迹&nbsp;&nbsp;&nbsp;&nbsp;为陨涕泪

### 五祖慈觉賛

&nbsp;&nbsp;&nbsp;&nbsp;龙湖山上&nbsp;&nbsp;&nbsp;&nbsp;霹雳马驹

&nbsp;&nbsp;&nbsp;&nbsp;潭畔门庭&nbsp;&nbsp;&nbsp;&nbsp;千圣莫能

&nbsp;&nbsp;&nbsp;&nbsp;窥测十地&nbsp;&nbsp;&nbsp;&nbsp;望崖震惊

&nbsp;&nbsp;&nbsp;&nbsp;霜露果熟&nbsp;&nbsp;&nbsp;&nbsp;推出白莲

&nbsp;&nbsp;&nbsp;&nbsp;峯下芬馨&nbsp;&nbsp;&nbsp;&nbsp;不受声名

&nbsp;&nbsp;&nbsp;&nbsp;控勒逸群&nbsp;&nbsp;&nbsp;&nbsp;胜气英灵

&nbsp;&nbsp;&nbsp;&nbsp;试问是何&nbsp;&nbsp;&nbsp;&nbsp;宗㫖东山

&nbsp;&nbsp;&nbsp;&nbsp;云霞空青&nbsp;&nbsp;&nbsp;&nbsp;海堂室中

&nbsp;&nbsp;&nbsp;&nbsp;神颖汾阳&nbsp;&nbsp;&nbsp;&nbsp;直下云仍

### 癞可賛

&nbsp;&nbsp;&nbsp;&nbsp;父伯固&nbsp;&nbsp;&nbsp;&nbsp;兄养直

&nbsp;&nbsp;&nbsp;&nbsp;父超絶&nbsp;&nbsp;&nbsp;&nbsp;兄豪逸

&nbsp;&nbsp;&nbsp;&nbsp;家世风流称苐一

&nbsp;&nbsp;&nbsp;&nbsp;二祖名&nbsp;&nbsp;&nbsp;&nbsp;三祖疾

&nbsp;&nbsp;&nbsp;&nbsp;名是虚&nbsp;&nbsp;&nbsp;&nbsp;疾是实

&nbsp;&nbsp;&nbsp;&nbsp;诗成舌头翻霹雳

### 醉僧賛

&nbsp;&nbsp;&nbsp;&nbsp;我爱龙眠老居士&nbsp;&nbsp;&nbsp;&nbsp;笔端谈笑了万事

&nbsp;&nbsp;&nbsp;&nbsp;君看一时拈破茟&nbsp;&nbsp;&nbsp;&nbsp;画作醉僧醒时意

&nbsp;&nbsp;&nbsp;&nbsp;此是沙门絶妙门&nbsp;&nbsp;&nbsp;&nbsp;不妨随处有乾坤

&nbsp;&nbsp;&nbsp;&nbsp;瞢腾流涎枕臂卧&nbsp;&nbsp;&nbsp;&nbsp;破柱疾雷殊不闻

### 石霜普照珂禅师賛

&nbsp;&nbsp;&nbsp;&nbsp;漆瞳照座&nbsp;&nbsp;&nbsp;&nbsp;骨相巉岩

&nbsp;&nbsp;&nbsp;&nbsp;横拈麈拂&nbsp;&nbsp;&nbsp;&nbsp;寒拥云衫

&nbsp;&nbsp;&nbsp;&nbsp;五住名刹&nbsp;&nbsp;&nbsp;&nbsp;道振湘南

&nbsp;&nbsp;&nbsp;&nbsp;是谁之子&nbsp;&nbsp;&nbsp;&nbsp;亲见云庵

### 踈山仁禅师賛并序

古老衲住山多托物寓意既自㳺戏亦欲悟人如紫胡之畜犬道吾之巫衣端笏独雪峯归宗西院皆握木蛇故雪峯寄西院偈云夲色住山人且无刀斧痕余元符间至踈山见仁禅师画像亦握木蛇尝有问者曰和尚手中是什麽物答曰是曺家女因叹其孤韵超㧞能清凉热恼为作賛曰

&nbsp;&nbsp;&nbsp;&nbsp;三支习气&nbsp;&nbsp;&nbsp;&nbsp;其毒炽然

&nbsp;&nbsp;&nbsp;&nbsp;熏烝识心&nbsp;&nbsp;&nbsp;&nbsp;盘屈纠纒

&nbsp;&nbsp;&nbsp;&nbsp;衆生不眀&nbsp;&nbsp;&nbsp;&nbsp;横生疑怖

&nbsp;&nbsp;&nbsp;&nbsp;忽然见之&nbsp;&nbsp;&nbsp;&nbsp;輙自惊仆

&nbsp;&nbsp;&nbsp;&nbsp;空花世间&nbsp;&nbsp;&nbsp;&nbsp;夲离生灭

&nbsp;&nbsp;&nbsp;&nbsp;廓然十方&nbsp;&nbsp;&nbsp;&nbsp;露其窘宂

&nbsp;&nbsp;&nbsp;&nbsp;唯矬师叔&nbsp;&nbsp;&nbsp;&nbsp;是大幻师

&nbsp;&nbsp;&nbsp;&nbsp;与夺万法&nbsp;&nbsp;&nbsp;&nbsp;自在娱嬉

&nbsp;&nbsp;&nbsp;&nbsp;乃知大千&nbsp;&nbsp;&nbsp;&nbsp;皆公戏具

&nbsp;&nbsp;&nbsp;&nbsp;手中木蛇&nbsp;&nbsp;&nbsp;&nbsp;是曹家女

### 汾阳昭禅师真賛

&nbsp;&nbsp;&nbsp;&nbsp;维摩杜口&nbsp;&nbsp;&nbsp;&nbsp;释迦饶舌

&nbsp;&nbsp;&nbsp;&nbsp;动容顾瞻&nbsp;&nbsp;&nbsp;&nbsp;非黙非说

&nbsp;&nbsp;&nbsp;&nbsp;虽宣一字&nbsp;&nbsp;&nbsp;&nbsp;不露㸃墨

&nbsp;&nbsp;&nbsp;&nbsp;稽首汾阳&nbsp;&nbsp;&nbsp;&nbsp;千圣同辙

### 翆岩真禅师真賛

&nbsp;&nbsp;&nbsp;&nbsp;我方泾渭同流&nbsp;&nbsp;&nbsp;&nbsp;笑中软顽滑头

&nbsp;&nbsp;&nbsp;&nbsp;为君人境俱夺&nbsp;&nbsp;&nbsp;&nbsp;閙里白拈巧偷

&nbsp;&nbsp;&nbsp;&nbsp;如水洗水&nbsp;&nbsp;&nbsp;&nbsp;相楼打楼

&nbsp;&nbsp;&nbsp;&nbsp;从来脱略无窠臼&nbsp;&nbsp;&nbsp;&nbsp;接得南泉嗣赵州

### 慈眀禅师眞賛并序

锺山僧逺庵居五十年而二十年掬㵎而饮长安窥基三车随行而一车酒胾逍遥罗什口析妙义而畜靡嫚之倩曰吾有欲障清凉澄观已任大教而畏五色粪且以十愿律身是四比邱者举人类精竒风流相映何其制行乃尔相戾耶盖知其所同者道所不同者迹故其所履正权异救时存道皆非茍然使其无权时之智则教之延逺要未可必也传曰神而眀之存乎其人非特为教者为然则傅大士其悲智所施亦然也故吾慈眀禅师汾阳昭之嗣黄龙南之师南之玉立有清凉之风昭之精严挺锺山之操而公独平等逆顺嬉戏垢汚甚扵基什而其道能支临济与日月争光真不纒凡圣超然不测人也自公化去六十年而余始至其庐拜其塔瞻其像稽首为之賛曰

&nbsp;&nbsp;&nbsp;&nbsp;缘生诸法名体絶&nbsp;&nbsp;&nbsp;&nbsp;如空字身水鱼迹

&nbsp;&nbsp;&nbsp;&nbsp;是无相门缘寂宗&nbsp;&nbsp;&nbsp;&nbsp;一切智智差别海

&nbsp;&nbsp;&nbsp;&nbsp;公扵是中如法船&nbsp;&nbsp;&nbsp;&nbsp;泛然出没无所畏

&nbsp;&nbsp;&nbsp;&nbsp;使诸㳺者心泰定&nbsp;&nbsp;&nbsp;&nbsp;种种惊怖成虚空

&nbsp;&nbsp;&nbsp;&nbsp;平生神兵䨇不借&nbsp;&nbsp;&nbsp;&nbsp;𤣥机不动万象惊

&nbsp;&nbsp;&nbsp;&nbsp;而公宴坐不言中&nbsp;&nbsp;&nbsp;&nbsp;诸有求心如古井

&nbsp;&nbsp;&nbsp;&nbsp;钝根阿师终听莹&nbsp;&nbsp;&nbsp;&nbsp;法味迷醉如惺惺

&nbsp;&nbsp;&nbsp;&nbsp;矍然奋迅为一戏&nbsp;&nbsp;&nbsp;&nbsp;句里眀人揳出揳

&nbsp;&nbsp;&nbsp;&nbsp;紫金鎻骨眠空山&nbsp;&nbsp;&nbsp;&nbsp;吁嗟音容不可觌

&nbsp;&nbsp;&nbsp;&nbsp;当知其声如雷霆&nbsp;&nbsp;&nbsp;&nbsp;稽首慈眀常出现

### 郴州乾眀进和尚舍利賛并序

余观崇进和尚舍利扵南岳福严寺炷香临盘以箸㸃之随箸而升如露之将零投于脆瓶彷佯而行如鱼之在渊又观其画像方颐揕口神情静深若不可犯干者门弟子恵觉谓余言吾师衡阳伍氏子早依南台正悟然禅师落髪焉受具㳺方馀三十年所至以荷衆称福严长老保宗新其寺殿阁宏壮妙天下师实董其事郴州以乾眀寺命师居之而弗演法或问之曰我第与衲子作粥饭主人耳其敢荷此事而天姿直亮寡言笑道具余不置一钱牧衆以公摄物以慈以故道俗归之如云退客香山元符三年五月十二日顺寂夀七十有七腊五十有五临终谓衆曰我即死达旦便当火之以灰投江中勿稽留也魔事将戏汝曹矣言讫而寂衆不忍留两夕梵呗郡吏遽至责以慢礼悉拘系其衆因相视惊异魔事之言有徴也茶毗之日天地清眀烬馀得舍利甚多观者争分之至渍汰所焚之地有得之者筠溪曰生有志行神化不乱可也火风壊灭殊异发生可也而一官吏至乃能前知岂偶然也哉乾眀所养至此弟子又能事之如生久而不㤀有古髙僧之风为之賛曰

&nbsp;&nbsp;&nbsp;&nbsp;李广射虎&nbsp;&nbsp;&nbsp;&nbsp;石为之穿

&nbsp;&nbsp;&nbsp;&nbsp;耿恭祝井&nbsp;&nbsp;&nbsp;&nbsp;涸为之泉

&nbsp;&nbsp;&nbsp;&nbsp;忠孝所致&nbsp;&nbsp;&nbsp;&nbsp;如响答焉

&nbsp;&nbsp;&nbsp;&nbsp;公亦何为&nbsp;&nbsp;&nbsp;&nbsp;饥飡困眠

&nbsp;&nbsp;&nbsp;&nbsp;人初莫测&nbsp;&nbsp;&nbsp;&nbsp;公岂自言

&nbsp;&nbsp;&nbsp;&nbsp;戏为火浴&nbsp;&nbsp;&nbsp;&nbsp;朽者眀鲜

&nbsp;&nbsp;&nbsp;&nbsp;舍利粲粲&nbsp;&nbsp;&nbsp;&nbsp;玉碎珠圎

&nbsp;&nbsp;&nbsp;&nbsp;乃至所养&nbsp;&nbsp;&nbsp;&nbsp;盖其云全

&nbsp;&nbsp;&nbsp;&nbsp;天全之妙&nbsp;&nbsp;&nbsp;&nbsp;非粗不传

&nbsp;&nbsp;&nbsp;&nbsp;如春在花&nbsp;&nbsp;&nbsp;&nbsp;如意在弦

&nbsp;&nbsp;&nbsp;&nbsp;嗤嗤横目&nbsp;&nbsp;&nbsp;&nbsp;气凌云天

&nbsp;&nbsp;&nbsp;&nbsp;死未及寒&nbsp;&nbsp;&nbsp;&nbsp;化为腥膻

&nbsp;&nbsp;&nbsp;&nbsp;矧投于火&nbsp;&nbsp;&nbsp;&nbsp;不作腥烟

&nbsp;&nbsp;&nbsp;&nbsp;安有万手&nbsp;&nbsp;&nbsp;&nbsp;收此精坚

&nbsp;&nbsp;&nbsp;&nbsp;维徳之一&nbsp;&nbsp;&nbsp;&nbsp;堙所拳拳

&nbsp;&nbsp;&nbsp;&nbsp;死生之大&nbsp;&nbsp;&nbsp;&nbsp;卒莫能迁

&nbsp;&nbsp;&nbsp;&nbsp;公初设心&nbsp;&nbsp;&nbsp;&nbsp;唯此是専

&nbsp;&nbsp;&nbsp;&nbsp;不祈人知&nbsp;&nbsp;&nbsp;&nbsp;人趋如川

&nbsp;&nbsp;&nbsp;&nbsp;终必有验&nbsp;&nbsp;&nbsp;&nbsp;理之固然

&nbsp;&nbsp;&nbsp;&nbsp;我作賛词&nbsp;&nbsp;&nbsp;&nbsp;丰碑以镌

### 南岳弥陁和尚賛

&nbsp;&nbsp;&nbsp;&nbsp;与之食则食&nbsp;&nbsp;&nbsp;&nbsp;与之衣则衣

&nbsp;&nbsp;&nbsp;&nbsp;无衣衣木叶&nbsp;&nbsp;&nbsp;&nbsp;无食食土泥

&nbsp;&nbsp;&nbsp;&nbsp;为人汲樵牧&nbsp;&nbsp;&nbsp;&nbsp;仅存骨与皮

&nbsp;&nbsp;&nbsp;&nbsp;其道不可致&nbsp;&nbsp;&nbsp;&nbsp;天子南向师

&nbsp;&nbsp;&nbsp;&nbsp;出家有如子&nbsp;&nbsp;&nbsp;&nbsp;我亦著伽棃

### 宣律师賛并序

余㳺縂持寺基大师以宣律师像为示旁有多闻天王太子上足𤣥畅唐咸通三年笔也基求賛賛曰

&nbsp;&nbsp;&nbsp;&nbsp;此毗尼藏&nbsp;&nbsp;&nbsp;&nbsp;三世完坚

&nbsp;&nbsp;&nbsp;&nbsp;愿王手封&nbsp;&nbsp;&nbsp;&nbsp;欵识具全

&nbsp;&nbsp;&nbsp;&nbsp;死生之烈&nbsp;&nbsp;&nbsp;&nbsp;不能变迁

&nbsp;&nbsp;&nbsp;&nbsp;何以至之&nbsp;&nbsp;&nbsp;&nbsp;正知则然

&nbsp;&nbsp;&nbsp;&nbsp;何人逸想&nbsp;&nbsp;&nbsp;&nbsp;以笔墨传

&nbsp;&nbsp;&nbsp;&nbsp;跏趺俯视&nbsp;&nbsp;&nbsp;&nbsp;頽然深渊

&nbsp;&nbsp;&nbsp;&nbsp;天神䕶持&nbsp;&nbsp;&nbsp;&nbsp;弟子敬䖍

&nbsp;&nbsp;&nbsp;&nbsp;我拜稽首&nbsp;&nbsp;&nbsp;&nbsp;泪滴九泉

&nbsp;&nbsp;&nbsp;&nbsp;法道凌夷&nbsp;&nbsp;&nbsp;&nbsp;障云葢纒

&nbsp;&nbsp;&nbsp;&nbsp;乃扵是时&nbsp;&nbsp;&nbsp;&nbsp;瞻此释天

### 嵩禅师賛

&nbsp;&nbsp;&nbsp;&nbsp;欧阳之学&nbsp;&nbsp;&nbsp;&nbsp;师宗扵世

&nbsp;&nbsp;&nbsp;&nbsp;其徒喧阗&nbsp;&nbsp;&nbsp;&nbsp;攻我以喙

&nbsp;&nbsp;&nbsp;&nbsp;童首儒林&nbsp;&nbsp;&nbsp;&nbsp;气索力屈

&nbsp;&nbsp;&nbsp;&nbsp;公扵是时&nbsp;&nbsp;&nbsp;&nbsp;粹然一出

&nbsp;&nbsp;&nbsp;&nbsp;天縦之辩&nbsp;&nbsp;&nbsp;&nbsp;武库纵横

&nbsp;&nbsp;&nbsp;&nbsp;璜玑捍我&nbsp;&nbsp;&nbsp;&nbsp;如䕶目睛

&nbsp;&nbsp;&nbsp;&nbsp;义如串肉&nbsp;&nbsp;&nbsp;&nbsp;理如析薪

&nbsp;&nbsp;&nbsp;&nbsp;一时名誉&nbsp;&nbsp;&nbsp;&nbsp;耸动缙绅

&nbsp;&nbsp;&nbsp;&nbsp;世尊举身&nbsp;&nbsp;&nbsp;&nbsp;毛孔俱笑

&nbsp;&nbsp;&nbsp;&nbsp;如公语言&nbsp;&nbsp;&nbsp;&nbsp;笔下皆妙

&nbsp;&nbsp;&nbsp;&nbsp;六物不壊&nbsp;&nbsp;&nbsp;&nbsp;未易致诘

&nbsp;&nbsp;&nbsp;&nbsp;岂其践履&nbsp;&nbsp;&nbsp;&nbsp;眀验之力

&nbsp;&nbsp;&nbsp;&nbsp;宗教之衰&nbsp;&nbsp;&nbsp;&nbsp;河壊山摧

&nbsp;&nbsp;&nbsp;&nbsp;冠巾缁衲&nbsp;&nbsp;&nbsp;&nbsp;其寒如灰

&nbsp;&nbsp;&nbsp;&nbsp;拂拭尘翳&nbsp;&nbsp;&nbsp;&nbsp;见氷雪容

&nbsp;&nbsp;&nbsp;&nbsp;拜起而喟&nbsp;&nbsp;&nbsp;&nbsp;涕落无从

### 云庵和尚賛三首并序

云庵出黄龙之门为临济九世孙种性殊胜契悟广大指示心要辩如曺溪决择教乗论如枣柏作为偈句辞如寳公履践眀验精如永嘉退居云菴时已七十馀幻灭都尽恵光浑圎可以想见其遗风馀烈门人徳洪谨拜手稽首为之賛曰

&nbsp;&nbsp;&nbsp;&nbsp;扵自住境&nbsp;&nbsp;&nbsp;&nbsp;见与见缘

&nbsp;&nbsp;&nbsp;&nbsp;如梦能所&nbsp;&nbsp;&nbsp;&nbsp;如蜜中邉

&nbsp;&nbsp;&nbsp;&nbsp;帷具正眼&nbsp;&nbsp;&nbsp;&nbsp;入此三昧

&nbsp;&nbsp;&nbsp;&nbsp;如妙莲华&nbsp;&nbsp;&nbsp;&nbsp;出缘生海

&nbsp;&nbsp;&nbsp;&nbsp;祖师活意&nbsp;&nbsp;&nbsp;&nbsp;如来宻机

&nbsp;&nbsp;&nbsp;&nbsp;成就衆生&nbsp;&nbsp;&nbsp;&nbsp;如鵾鹏飞

&nbsp;&nbsp;&nbsp;&nbsp;使其自化&nbsp;&nbsp;&nbsp;&nbsp;不由他悟

&nbsp;&nbsp;&nbsp;&nbsp;秀出丛林&nbsp;&nbsp;&nbsp;&nbsp;光于佛祖

&nbsp;&nbsp;&nbsp;&nbsp;趋灭陕右&nbsp;&nbsp;&nbsp;&nbsp;诞生江南

&nbsp;&nbsp;&nbsp;&nbsp;暗中五色&nbsp;&nbsp;&nbsp;&nbsp;天下云庵

槁容而毳衣殆不逾于中人而于祖道颠危之秋勃然而中兴知我亦何幸自幼及壮出入其户庭俯仰其藩篱而其道徳之精华未能略窥其毫㣲譬如戴天履地于终日而其髙眀深厚所不能知惟闻孔子之殁一百年而生孟子释迦之寂二千嵗而有禅师拜手稽首堂堂乎三界之依者耶

&nbsp;&nbsp;&nbsp;&nbsp;三𤣥铨量&nbsp;&nbsp;&nbsp;&nbsp;设选佛科

&nbsp;&nbsp;&nbsp;&nbsp;邪师壊之&nbsp;&nbsp;&nbsp;&nbsp;付授外讹

&nbsp;&nbsp;&nbsp;&nbsp;以䧟虎机&nbsp;&nbsp;&nbsp;&nbsp;击其頽波

&nbsp;&nbsp;&nbsp;&nbsp;不动声气&nbsp;&nbsp;&nbsp;&nbsp;怖走天魔

### 潜庵源禅师真賛一首

&nbsp;&nbsp;&nbsp;&nbsp;十年积翠侍立&nbsp;&nbsp;&nbsp;&nbsp;学得眼横鼻直

&nbsp;&nbsp;&nbsp;&nbsp;平生气压丛林&nbsp;&nbsp;&nbsp;&nbsp;问著左科背听

&nbsp;&nbsp;&nbsp;&nbsp;一庵深藏霹雳&nbsp;&nbsp;&nbsp;&nbsp;舌従教万象自分说

&nbsp;&nbsp;&nbsp;&nbsp;百非四句无处蹲&nbsp;&nbsp;&nbsp;&nbsp;孤风照人衆星月

### 僧求潜庵賛

&nbsp;&nbsp;&nbsp;&nbsp;徳腊俱难及&nbsp;&nbsp;&nbsp;&nbsp;一庵江寺隈

&nbsp;&nbsp;&nbsp;&nbsp;敢称少室后&nbsp;&nbsp;&nbsp;&nbsp;亲见老南来

&nbsp;&nbsp;&nbsp;&nbsp;鬓雪残零尽&nbsp;&nbsp;&nbsp;&nbsp;心花烂熳开

&nbsp;&nbsp;&nbsp;&nbsp;若言只这是&nbsp;&nbsp;&nbsp;&nbsp;九尾似黄能

### 㳺龙山断际院潜庵常居之有小僧乞賛戏书其上

&nbsp;&nbsp;&nbsp;&nbsp;赵州只有一个齿&nbsp;&nbsp;&nbsp;&nbsp;潜庵一个恐不趐

&nbsp;&nbsp;&nbsp;&nbsp;虽然下下都咬著&nbsp;&nbsp;&nbsp;&nbsp;咸酸自分盐醋味

&nbsp;&nbsp;&nbsp;&nbsp;龙兴古寺曽闭门&nbsp;&nbsp;&nbsp;&nbsp;断际云孙第十世

&nbsp;&nbsp;&nbsp;&nbsp;劝人莫信马大师&nbsp;&nbsp;&nbsp;&nbsp;一口吸尽西江水

### 灵源清禅师賛五首

&nbsp;&nbsp;&nbsp;&nbsp;辩如𤣥沙有邉幅&nbsp;&nbsp;&nbsp;&nbsp;韵如睦州出风骨

&nbsp;&nbsp;&nbsp;&nbsp;黙然而说心自昭&nbsp;&nbsp;&nbsp;&nbsp;八荒光眀寄毛粟

&nbsp;&nbsp;&nbsp;&nbsp;独立南荣山岳峻&nbsp;&nbsp;&nbsp;&nbsp;临济欲倾不敢覆

&nbsp;&nbsp;&nbsp;&nbsp;笑横玉麈气如春&nbsp;&nbsp;&nbsp;&nbsp;一堂严冷天魔哭

<br>

&nbsp;&nbsp;&nbsp;&nbsp;衲子无处摸索&nbsp;&nbsp;&nbsp;&nbsp;画师茟茟画著

&nbsp;&nbsp;&nbsp;&nbsp;山僧醉眼难慿&nbsp;&nbsp;&nbsp;&nbsp;付与衆人弹驳

&nbsp;&nbsp;&nbsp;&nbsp;似则打杀灵源&nbsp;&nbsp;&nbsp;&nbsp;不似㡠子烧却

<br>

&nbsp;&nbsp;&nbsp;&nbsp;魔外如惊涛&nbsp;&nbsp;&nbsp;&nbsp;大愿真砥柱

&nbsp;&nbsp;&nbsp;&nbsp;生与海衆同&nbsp;&nbsp;&nbsp;&nbsp;没与海衆处

&nbsp;&nbsp;&nbsp;&nbsp;兀然引带笑不言&nbsp;&nbsp;&nbsp;&nbsp;従教大地山河语

<br>

&nbsp;&nbsp;&nbsp;&nbsp;风度凝逺&nbsp;&nbsp;&nbsp;&nbsp;杳然靖深

&nbsp;&nbsp;&nbsp;&nbsp;如春在花&nbsp;&nbsp;&nbsp;&nbsp;如意在琴

&nbsp;&nbsp;&nbsp;&nbsp;虽甚昭著&nbsp;&nbsp;&nbsp;&nbsp;莫可追寻

&nbsp;&nbsp;&nbsp;&nbsp;蹶起临济&nbsp;&nbsp;&nbsp;&nbsp;如磁石针

<br>

&nbsp;&nbsp;&nbsp;&nbsp;披衣肯来&nbsp;&nbsp;&nbsp;&nbsp;奔百川而地喘

&nbsp;&nbsp;&nbsp;&nbsp;袖手归去&nbsp;&nbsp;&nbsp;&nbsp;碧一天而电收

&nbsp;&nbsp;&nbsp;&nbsp;闭门无个事&nbsp;&nbsp;&nbsp;&nbsp;兀坐青两眸

&nbsp;&nbsp;&nbsp;&nbsp;喝月倒行前日令&nbsp;&nbsp;&nbsp;&nbsp;呼山入坐上帘鈎

### 云葢智禅师賛

洞彻汪洋髙眀广大如天盖空如月出海宴坐一室不动客介而使衲子望崖而退此其整临济頽纲之大槩也至扵不得已而有言则若邵平𤓰甜而根蒂苦罗生隠身而露衣带欲得灵妙常令不暗复不昧此余见之而必再拜也

### 云葢生日三月初七报慈僧持真求賛

平生脊骨生铁铸就关门理锄揎起两手禅者见之立不敢久问未及答已欲返走如老黄龙机锋如英邵武阙叟如雪峯之险如百丈之夀末后报慈寺中笑中打个筋斗试问是何宗㫖代云合取狗口

### 黄龙草堂清禅师賛

黄觉晚子死心季弟住黄龙山为十二世青春无背面空花有根蒂欲识晦堂背触拳寒到黄河冻连底

### 香城瑛禅师賛

黄龙三关初岂拒人见者伫思剰却法身佑公掉臂直阙悦公追之絶尘维瑛实两公之后观其满腹精神木牀足折续之以薪则三十年后当令天下闻之甚富见之甚贫也

### 龙城智公真賛

奉持毗尼圭璧无玷研味般若金刚有熖有万其衆感以无心如象牙雷如磁石针住持此山垂三十白殿阁化成儿孙戢戢髙眀广大不可形容稽首寄老后身寳公

### 石头志庵主賛

&nbsp;&nbsp;&nbsp;&nbsp;自住石头&nbsp;&nbsp;&nbsp;&nbsp;老无气力

&nbsp;&nbsp;&nbsp;&nbsp;一囬上山&nbsp;&nbsp;&nbsp;&nbsp;一囬气急

&nbsp;&nbsp;&nbsp;&nbsp;禅流相见问宗风&nbsp;&nbsp;&nbsp;&nbsp;一日两度鉢盂湿

### 华药英禅师賛

以铁作喙名无有双老住囬雁道冠湘江神机之妙如钟在撞为功徳林为精进幢不动声气天魔自䧏懐我云庵黄龙的嗣说法如云縦横放肆孰知此老胆气相似大法付授良亦在此是名关西克家之子

### 寳峰凖禅师賛

&nbsp;&nbsp;&nbsp;&nbsp;洞庭无葢&nbsp;&nbsp;&nbsp;&nbsp;虚空有口

&nbsp;&nbsp;&nbsp;&nbsp;歩水东山&nbsp;&nbsp;&nbsp;&nbsp;藏身北斗

&nbsp;&nbsp;&nbsp;&nbsp;石门壁立万仭&nbsp;&nbsp;&nbsp;&nbsp;踞地一声哮吼

&nbsp;&nbsp;&nbsp;&nbsp;惊得四序囘旋&nbsp;&nbsp;&nbsp;&nbsp;喝下须弥倒走

&nbsp;&nbsp;&nbsp;&nbsp;是谓湛堂老人&nbsp;&nbsp;&nbsp;&nbsp;不落威音之后

### 芙蓉揩禅师賛

望之翛然氷枯而天粹即之渊然云闲而水止意坐石而情无住著故杖痩藤而欲起人言即俗复即真出尘之相加冠巾非因引法忤圣主我宗僧俗两不存五位正宗将仆地以手挈之閲人世屹然万仞捍狂澜荷负大法当如是纷纷鄙夫拜公像譬如蝼蚁见龙象惊魂已化千㣲尘岂特形容先沮䘮火刀直裰谁得之醉李故时捕鱼师岭梅已熟莫咬破核子乞与宁馨儿

### 妙髙仁禅师賛

&nbsp;&nbsp;&nbsp;&nbsp;春风入其肺肝&nbsp;&nbsp;&nbsp;&nbsp;秋色潄其毛骨

&nbsp;&nbsp;&nbsp;&nbsp;名飞缙绅之间&nbsp;&nbsp;&nbsp;&nbsp;身卧云泉之窟

&nbsp;&nbsp;&nbsp;&nbsp;岳顶凤之真子&nbsp;&nbsp;&nbsp;&nbsp;僧中龙之的孙

&nbsp;&nbsp;&nbsp;&nbsp;吹彻风前无孔笛&nbsp;&nbsp;&nbsp;&nbsp;露香和月落纷纷

### 道林枯木成禅师賛

&nbsp;&nbsp;&nbsp;&nbsp;扬广山头种性&nbsp;&nbsp;&nbsp;&nbsp;雷衡洞里根苗

&nbsp;&nbsp;&nbsp;&nbsp;法云眀暗体露&nbsp;&nbsp;&nbsp;&nbsp;道林知见香飘

&nbsp;&nbsp;&nbsp;&nbsp;试问春风吹不起&nbsp;&nbsp;&nbsp;&nbsp;何如黄河冻连底

&nbsp;&nbsp;&nbsp;&nbsp;十分似九不欲全&nbsp;&nbsp;&nbsp;&nbsp;一身两号只这是

&nbsp;&nbsp;&nbsp;&nbsp;大千戏以一尘摄&nbsp;&nbsp;&nbsp;&nbsp;又譬此尘取空劫

&nbsp;&nbsp;&nbsp;&nbsp;置扵掌间剔突圞&nbsp;&nbsp;&nbsp;&nbsp;挝鼓升堂普请看

### 佛印璵禅师賛

&nbsp;&nbsp;&nbsp;&nbsp;临济正宗&nbsp;&nbsp;&nbsp;&nbsp;有杨歧㑹

&nbsp;&nbsp;&nbsp;&nbsp;化四十年&nbsp;&nbsp;&nbsp;&nbsp;丛林精彩

&nbsp;&nbsp;&nbsp;&nbsp;唯端精神&nbsp;&nbsp;&nbsp;&nbsp;辩博无碍

&nbsp;&nbsp;&nbsp;&nbsp;克肖其家&nbsp;&nbsp;&nbsp;&nbsp;沩仰犹在

&nbsp;&nbsp;&nbsp;&nbsp;后出舒勤&nbsp;&nbsp;&nbsp;&nbsp;骨面气槩

&nbsp;&nbsp;&nbsp;&nbsp;始自太平&nbsp;&nbsp;&nbsp;&nbsp;遂㳺智海

&nbsp;&nbsp;&nbsp;&nbsp;如法中龙&nbsp;&nbsp;&nbsp;&nbsp;㳺戏三昧

&nbsp;&nbsp;&nbsp;&nbsp;璵也其后&nbsp;&nbsp;&nbsp;&nbsp;斫额前辈

&nbsp;&nbsp;&nbsp;&nbsp;要识当年栗棘蓬&nbsp;&nbsp;&nbsp;&nbsp;白藕火中香不改

### 沩山轼禅师賛

&nbsp;&nbsp;&nbsp;&nbsp;天骨岩岩&nbsp;&nbsp;&nbsp;&nbsp;美髯玉頬

&nbsp;&nbsp;&nbsp;&nbsp;氷雪在躬&nbsp;&nbsp;&nbsp;&nbsp;霹雳为舌

&nbsp;&nbsp;&nbsp;&nbsp;轩昻万僧&nbsp;&nbsp;&nbsp;&nbsp;衆星中月

&nbsp;&nbsp;&nbsp;&nbsp;视其心胸&nbsp;&nbsp;&nbsp;&nbsp;山包海容

&nbsp;&nbsp;&nbsp;&nbsp;大沩小兴&nbsp;&nbsp;&nbsp;&nbsp;振其家风

&nbsp;&nbsp;&nbsp;&nbsp;丛林百世&nbsp;&nbsp;&nbsp;&nbsp;见者肃恭

### 报慈宣秘禅师賛

&nbsp;&nbsp;&nbsp;&nbsp;二百员衲子领袖&nbsp;&nbsp;&nbsp;&nbsp;三十年丛林耆旧

&nbsp;&nbsp;&nbsp;&nbsp;所至楼阁森然&nbsp;&nbsp;&nbsp;&nbsp;自然眷属成就

&nbsp;&nbsp;&nbsp;&nbsp;诸方度脚买鞵&nbsp;&nbsp;&nbsp;&nbsp;报慈就身剪裁

&nbsp;&nbsp;&nbsp;&nbsp;莫嫌此老无巴鼻&nbsp;&nbsp;&nbsp;&nbsp;曽见西堂古佛来

### 临平慧禅师賛二首

&nbsp;&nbsp;&nbsp;&nbsp;钉空露痕迹&nbsp;&nbsp;&nbsp;&nbsp;补云留罅隙

&nbsp;&nbsp;&nbsp;&nbsp;目机铢两中&nbsp;&nbsp;&nbsp;&nbsp;思虑所不及

&nbsp;&nbsp;&nbsp;&nbsp;象王卓立囬旋&nbsp;&nbsp;&nbsp;&nbsp;师子翻身跳踯

&nbsp;&nbsp;&nbsp;&nbsp;眼光常葢人天&nbsp;&nbsp;&nbsp;&nbsp;对面识与不识

&nbsp;&nbsp;&nbsp;&nbsp;识则火外有热&nbsp;&nbsp;&nbsp;&nbsp;不识则水中无湿

&nbsp;&nbsp;&nbsp;&nbsp;劈破云门一字关&nbsp;&nbsp;&nbsp;&nbsp;个中乾燥如琼液

<br>

&nbsp;&nbsp;&nbsp;&nbsp;㘞气秋腴雪&nbsp;&nbsp;&nbsp;&nbsp;秀目椹口

&nbsp;&nbsp;&nbsp;&nbsp;其骨临济&nbsp;&nbsp;&nbsp;&nbsp;其髄雪窦

&nbsp;&nbsp;&nbsp;&nbsp;袖手俨然&nbsp;&nbsp;&nbsp;&nbsp;不落渗漏

&nbsp;&nbsp;&nbsp;&nbsp;一千龙象之冠&nbsp;&nbsp;&nbsp;&nbsp;七世云门之后

&nbsp;&nbsp;&nbsp;&nbsp;君看一句当机&nbsp;&nbsp;&nbsp;&nbsp;笑中脱略窠臼

### 上蓝忠禅师賛

&nbsp;&nbsp;&nbsp;&nbsp;一法能知一切法&nbsp;&nbsp;&nbsp;&nbsp;应机全不差毫髪

&nbsp;&nbsp;&nbsp;&nbsp;如是知见如是觧&nbsp;&nbsp;&nbsp;&nbsp;扵一切法中对待

&nbsp;&nbsp;&nbsp;&nbsp;平生脊梁硬如铁&nbsp;&nbsp;&nbsp;&nbsp;衲僧寻思心智絶

&nbsp;&nbsp;&nbsp;&nbsp;城中一室冷如冰&nbsp;&nbsp;&nbsp;&nbsp;篆烟灭尽灰如雪

### 双峰演禅师賛

&nbsp;&nbsp;&nbsp;&nbsp;三关洞开无鏁扄&nbsp;&nbsp;&nbsp;&nbsp;汝自艰难起战兢

&nbsp;&nbsp;&nbsp;&nbsp;师过此关悉闲暇&nbsp;&nbsp;&nbsp;&nbsp;掉臂径趋呼不譍

&nbsp;&nbsp;&nbsp;&nbsp;如春消氷自涣释&nbsp;&nbsp;&nbsp;&nbsp;如鲲化鹏谁使令

&nbsp;&nbsp;&nbsp;&nbsp;归来笑搭出檀服&nbsp;&nbsp;&nbsp;&nbsp;依旧淮山千万青

### 云庵和尚舍利賛并序

政和七年五月戊申法侣集于寂音堂佛鉴大师浄因以小玉瓶跪注于盘枪然有声璀璨五色谓余曰此汝师舍利也扵是矍然再拜悚观小大如米豆莹明净圎然其色多如玉者因尝亲见其火浴道俗观者数千人皆得之哀慕之声震山谷后月馀儿稚汰其灰犹有旧者自近世南州大士之化其灵验竒瑞彰大殊异如云庵者以一二数呜呼尚忍言之将毕世䕶持作随身丛林依归老则求有道而能文者铭之藏名山使后世知临济九世之孙杰大伟竒如此因之志可佳也门人徳洪谨再拜稽首为之賛曰

&nbsp;&nbsp;&nbsp;&nbsp;是身梦境一尘垢&nbsp;&nbsp;&nbsp;&nbsp;分叚苦业所成就

&nbsp;&nbsp;&nbsp;&nbsp;折旋俯仰谁使之&nbsp;&nbsp;&nbsp;&nbsp;皆汝一念颠倒想

&nbsp;&nbsp;&nbsp;&nbsp;若言此身非念伦&nbsp;&nbsp;&nbsp;&nbsp;云何想中可传令

&nbsp;&nbsp;&nbsp;&nbsp;乃知妄想融通趣&nbsp;&nbsp;&nbsp;&nbsp;如露如幻如云影

&nbsp;&nbsp;&nbsp;&nbsp;念清浄则身光明&nbsp;&nbsp;&nbsp;&nbsp;念杂想则身垢秽

&nbsp;&nbsp;&nbsp;&nbsp;君看火力初无情&nbsp;&nbsp;&nbsp;&nbsp;圣凡伪眞俱发梦

&nbsp;&nbsp;&nbsp;&nbsp;云庵偏得老南道&nbsp;&nbsp;&nbsp;&nbsp;粹然一出支临济

&nbsp;&nbsp;&nbsp;&nbsp;平生慈悲喜舍力&nbsp;&nbsp;&nbsp;&nbsp;及乐说辩智慧光

&nbsp;&nbsp;&nbsp;&nbsp;大愿所熏精进幢&nbsp;&nbsp;&nbsp;&nbsp;上契佛祖超情见

&nbsp;&nbsp;&nbsp;&nbsp;至妙要非粗不传&nbsp;&nbsp;&nbsp;&nbsp;悯世狭劣示小者

&nbsp;&nbsp;&nbsp;&nbsp;稽首作賛示同学&nbsp;&nbsp;&nbsp;&nbsp;千载丛林有耿光

### 死心禅师舍利赞并序

余不识禅师灵源以为法门畏友山谷以为禅林竒秀以灵源山谷之慎许可而诗词禅偈相多如是则丛林未识未见者何敢疑哉雅上座出舍利为示谨为之赞以结他日法㑹欢喜之缘赞曰

&nbsp;&nbsp;&nbsp;&nbsp;地水火风&nbsp;&nbsp;&nbsp;&nbsp;动暖坚湿

&nbsp;&nbsp;&nbsp;&nbsp;是中何从&nbsp;&nbsp;&nbsp;&nbsp;出此坚实

&nbsp;&nbsp;&nbsp;&nbsp;盖衆生心&nbsp;&nbsp;&nbsp;&nbsp;引大法力

&nbsp;&nbsp;&nbsp;&nbsp;化为光眀&nbsp;&nbsp;&nbsp;&nbsp;圎粹五色

&nbsp;&nbsp;&nbsp;&nbsp;稽首死心&nbsp;&nbsp;&nbsp;&nbsp;骂人老贼

### 寂音自赞四首

&nbsp;&nbsp;&nbsp;&nbsp;窜朱崖军而生还&nbsp;&nbsp;&nbsp;&nbsp;遭黄茒瘴而复活

&nbsp;&nbsp;&nbsp;&nbsp;陷于采石而不死&nbsp;&nbsp;&nbsp;&nbsp;囚于并门而自脱

&nbsp;&nbsp;&nbsp;&nbsp;夜行有披袖神光&nbsp;&nbsp;&nbsp;&nbsp;露卧醉压糟醇浊

&nbsp;&nbsp;&nbsp;&nbsp;魔外熟视之无如之何&nbsp;&nbsp;&nbsp;&nbsp;佛祖不得已与之酬酢

&nbsp;&nbsp;&nbsp;&nbsp;两眼入鬓头髼松&nbsp;&nbsp;&nbsp;&nbsp;手中木蛇毒如药

<br>

&nbsp;&nbsp;&nbsp;&nbsp;三𤣥纲宗&nbsp;&nbsp;&nbsp;&nbsp;壁立崔嵬

&nbsp;&nbsp;&nbsp;&nbsp;攀缘路絶&nbsp;&nbsp;&nbsp;&nbsp;热恼心灰

&nbsp;&nbsp;&nbsp;&nbsp;如化鲲鹏&nbsp;&nbsp;&nbsp;&nbsp;不借风雷

&nbsp;&nbsp;&nbsp;&nbsp;盖自化耳&nbsp;&nbsp;&nbsp;&nbsp;宁有法哉

&nbsp;&nbsp;&nbsp;&nbsp;汾阳此秘&nbsp;&nbsp;&nbsp;&nbsp;寂音掲开

&nbsp;&nbsp;&nbsp;&nbsp;手提大千&nbsp;&nbsp;&nbsp;&nbsp;毫端往来

<br>

&nbsp;&nbsp;&nbsp;&nbsp;不似成背&nbsp;&nbsp;&nbsp;&nbsp;似其成触

&nbsp;&nbsp;&nbsp;&nbsp;随汝颠倒&nbsp;&nbsp;&nbsp;&nbsp;直中有曲

&nbsp;&nbsp;&nbsp;&nbsp;抛在言前剔鹘仑&nbsp;&nbsp;&nbsp;&nbsp;拟议令渠总灭门

&nbsp;&nbsp;&nbsp;&nbsp;平生活计无窖子&nbsp;&nbsp;&nbsp;&nbsp;真是汾阳五世孙

<br>

&nbsp;&nbsp;&nbsp;&nbsp;随缘放旷&nbsp;&nbsp;&nbsp;&nbsp;索尔虚闲

&nbsp;&nbsp;&nbsp;&nbsp;未埋白骨&nbsp;&nbsp;&nbsp;&nbsp;且看青山

### 毛女赞并序

毛女者秦始皇宫嫔也二世时逃入华山遂得道季子圗之书室请余为之赞赞曰

&nbsp;&nbsp;&nbsp;&nbsp;不嗅梨花&nbsp;&nbsp;&nbsp;&nbsp;而捻紫芝

&nbsp;&nbsp;&nbsp;&nbsp;不穿云袖&nbsp;&nbsp;&nbsp;&nbsp;而披槲衣

&nbsp;&nbsp;&nbsp;&nbsp;何以风神&nbsp;&nbsp;&nbsp;&nbsp;洞如冰雪

&nbsp;&nbsp;&nbsp;&nbsp;使人见之&nbsp;&nbsp;&nbsp;&nbsp;眼寒心折

&nbsp;&nbsp;&nbsp;&nbsp;如麝有香&nbsp;&nbsp;&nbsp;&nbsp;以缶覆焉

&nbsp;&nbsp;&nbsp;&nbsp;透尘透风&nbsp;&nbsp;&nbsp;&nbsp;种性则然

&nbsp;&nbsp;&nbsp;&nbsp;又如烟雨&nbsp;&nbsp;&nbsp;&nbsp;过孤山宅

&nbsp;&nbsp;&nbsp;&nbsp;扵荒寒中&nbsp;&nbsp;&nbsp;&nbsp;㣲见春色

&nbsp;&nbsp;&nbsp;&nbsp;圗之壁间&nbsp;&nbsp;&nbsp;&nbsp;是眞过秦

&nbsp;&nbsp;&nbsp;&nbsp;季子好徳&nbsp;&nbsp;&nbsp;&nbsp;白髪日新

### 唐李侍中画像赞

余观李侍中秀骨开张英气横逸想见蔡州雪晚缚呉元济时公平元济如举捶逐䑕无难事唯不杀用李佑鞬櫜见裴度使市不改肆如乃翁此公之所养真足以卓絶有唐之名将矣呜呼贤哉

### 解空居士赞

&nbsp;&nbsp;&nbsp;&nbsp;空若不解&nbsp;&nbsp;&nbsp;&nbsp;即是断空

&nbsp;&nbsp;&nbsp;&nbsp;觧若不空&nbsp;&nbsp;&nbsp;&nbsp;即是法执

&nbsp;&nbsp;&nbsp;&nbsp;是故居士&nbsp;&nbsp;&nbsp;&nbsp;独号解空

&nbsp;&nbsp;&nbsp;&nbsp;窠臼不立&nbsp;&nbsp;&nbsp;&nbsp;凡圣岂存

&nbsp;&nbsp;&nbsp;&nbsp;是谁宗㫖&nbsp;&nbsp;&nbsp;&nbsp;临济仍云

### 东坡居士赞

家孝友以为乡，塾道徳以为基。横忠义之劲气，吐刚方之谈辞。视阎浮其一沤，而寄梦境扵儋耳。开胷次之八荒，而露幻影如蛾眉，此其大凡也。属熙丰之勃兴，追舜禹之有为。常一出而事悞，则袖手悠然而去之。如凤如麟，而瑞冠一世。非雷非霆，而名震四夷。造禆贩之中伤，嗟妒忌之何知。方其茹拳而㣲醉，以翰墨为娯嬉。则倒用祖师之印，檄万古而疾驰。如河汉之流，无有穷极。如烟云之出，无有定姿。欲录之以藏，则惧六丁之窃取。要当以日月为字，而天为碑，可乎。

### 山谷老人赞

葢九州以醉眼，而其气如神。藻万物以妙语，而应手生春。排黄龙之三关，则凡圣之情不敢呵止。竪寳觉之一拳，则背触之意不立鲜陈。世波虽怒，而难移砥柱之操。诗名虽富，而不救卓锥之贫。情如维摩诘，而欠散花之天女。心如赤头璨，而著折角之幅巾。岂平章佛法之宰相，乃檀越丛林之韵人也耶。

### 华严居士赞

&nbsp;&nbsp;&nbsp;&nbsp;徧界难藏&nbsp;&nbsp;&nbsp;&nbsp;而应缘震旦

&nbsp;&nbsp;&nbsp;&nbsp;通身是眼&nbsp;&nbsp;&nbsp;&nbsp;而现形宰官

&nbsp;&nbsp;&nbsp;&nbsp;粲如景星&nbsp;&nbsp;&nbsp;&nbsp;矫如翔鸾

&nbsp;&nbsp;&nbsp;&nbsp;贩夫竈妇&nbsp;&nbsp;&nbsp;&nbsp;欣闻悦观

&nbsp;&nbsp;&nbsp;&nbsp;医国法门&nbsp;&nbsp;&nbsp;&nbsp;笔端三昧

&nbsp;&nbsp;&nbsp;&nbsp;奋迅出入&nbsp;&nbsp;&nbsp;&nbsp;逰戏自在

&nbsp;&nbsp;&nbsp;&nbsp;居然不容&nbsp;&nbsp;&nbsp;&nbsp;世议廹隘

&nbsp;&nbsp;&nbsp;&nbsp;梦㳺海南&nbsp;&nbsp;&nbsp;&nbsp;御风骑气

&nbsp;&nbsp;&nbsp;&nbsp;觉来浙东&nbsp;&nbsp;&nbsp;&nbsp;有口如耳

&nbsp;&nbsp;&nbsp;&nbsp;且置是事&nbsp;&nbsp;&nbsp;&nbsp;聊观其一

&nbsp;&nbsp;&nbsp;&nbsp;戏以称性印&nbsp;&nbsp;&nbsp;&nbsp;印毛印海

&nbsp;&nbsp;&nbsp;&nbsp;光生佛僧&nbsp;&nbsp;&nbsp;&nbsp;沮却魔外

&nbsp;&nbsp;&nbsp;&nbsp;惟我可与此道人逰乎大华严毗卢法界也

### 李道夫眞赞

眼葢九州，韵髙一世。俨玉山富贵之豪，洗士林寒乞之气。挫万化扵笔端，置八荒扵胸次。迈往不屑，不可犯干。意轻邴吉，情追谢安。轩特秀发，乃尔秃巾椹褐。婆娑步趋，合在玉堂金銮。山泽不可窥测，所以纳垢污。麒麟不可系羁，所以异犬羊。正恐横风月之笛，披云锦之裳。骑元气之背，而㳺无何有之乡。

### 蔡元中眞赞

徳以退为进，谦以后为柄。迹以暗而彰，麝匿缶而香。视夫子之胸次，若蝼蚁其侯王。方罾缴而去之，登千仭而翺翔。与夫苍顔槁项论博南，策未央者，殆各梦而同牀乎。

### 王宏道舍人赞

翛然无累之神，见此有道之器。韵收一代之风流，骨含奕世之富贵。节临事而不夺，貌甚威而常喜。方其少壮，则酒阑说劔。横槊赋诗，名动塞垒。及其倦也，则浮沅湘。上衡霍，尽室行扵山水。至扵醉心翰墨，倾倒肺懐，则有王右辖、呉武陵之风味。驰至金城，而忠欵乃著。罢归玉关，而功名自至者。皆非壮嵗，庸讵知此老人独不如是乎。

### 同达道通判赞

韵出缙绅秀见眉须矫綘<font color='green'>阙</font>之风度宜玉堂之步趋有人所尽有无人所当无而乃袖补衮之手而弄云泉以自娯也余安能探其归宿独见扵皮肤葢神扵酌古僻扵誉书求扵古人则谢幼舆王子敬之徒欤

### 韩廉使奉御赞

幅巾椹衣，杳然深靖。坐藓石牀，横玉麈柄。松声度曲，笑作风听。是故有琴，弦索不整。人徒见其神和气平，頽然委顺。至扵垂绅正笏，守法奉命。则活人之色严毅劲正，特不受富贵所吞，而有山林之韵。究其心胸，山包海容。表里不隔，八窓玲珑。葢逰戏人间之出世，扶持洞上之宗风者也。

### 毛季子赞

季子逸羣，矫难控御。迹寄黄尘，名在紫府。观此风鉴，无以为喻。但见其清却梅林之风，秀等兰丛之露。妙文章之吐凤，视功名其破釡。我欲醉袖之旁，更画凌波之女。使其他日归道山，渡弱水，而骖风驭。

### 曽逢原待制眞赞

&nbsp;&nbsp;&nbsp;&nbsp;冠冕道徳&nbsp;&nbsp;&nbsp;&nbsp;被服文武

&nbsp;&nbsp;&nbsp;&nbsp;所临有声&nbsp;&nbsp;&nbsp;&nbsp;最宜荆楚

&nbsp;&nbsp;&nbsp;&nbsp;果扵去恶&nbsp;&nbsp;&nbsp;&nbsp;发奸破柱

&nbsp;&nbsp;&nbsp;&nbsp;为国金汤&nbsp;&nbsp;&nbsp;&nbsp;折冲尊爼

&nbsp;&nbsp;&nbsp;&nbsp;广平南海&nbsp;&nbsp;&nbsp;&nbsp;乖崕西蜀

&nbsp;&nbsp;&nbsp;&nbsp;如雪中春&nbsp;&nbsp;&nbsp;&nbsp;和而严肃

&nbsp;&nbsp;&nbsp;&nbsp;名闻乳儿&nbsp;&nbsp;&nbsp;&nbsp;威被草木

&nbsp;&nbsp;&nbsp;&nbsp;能作丰年&nbsp;&nbsp;&nbsp;&nbsp;茂我百榖

&nbsp;&nbsp;&nbsp;&nbsp;笔下烟云&nbsp;&nbsp;&nbsp;&nbsp;胸次丘壑

&nbsp;&nbsp;&nbsp;&nbsp;风流馀韵&nbsp;&nbsp;&nbsp;&nbsp;与世酬酢

&nbsp;&nbsp;&nbsp;&nbsp;至扵谈禅&nbsp;&nbsp;&nbsp;&nbsp;气压诸衲

&nbsp;&nbsp;&nbsp;&nbsp;戏以法界&nbsp;&nbsp;&nbsp;&nbsp;玩于掌握

&nbsp;&nbsp;&nbsp;&nbsp;补衮之线&nbsp;&nbsp;&nbsp;&nbsp;调鼎之手

&nbsp;&nbsp;&nbsp;&nbsp;笑而不言&nbsp;&nbsp;&nbsp;&nbsp;置之懐袖

&nbsp;&nbsp;&nbsp;&nbsp;咨尔邦民&nbsp;&nbsp;&nbsp;&nbsp;再拜稽首

&nbsp;&nbsp;&nbsp;&nbsp;潭非久留&nbsp;&nbsp;&nbsp;&nbsp;归相眀后

### 梦蝶居士赞二首

&nbsp;&nbsp;&nbsp;&nbsp;俯看人世&nbsp;&nbsp;&nbsp;&nbsp;一沤起灭

&nbsp;&nbsp;&nbsp;&nbsp;失脚来㳺&nbsp;&nbsp;&nbsp;&nbsp;梦入蚁穴

&nbsp;&nbsp;&nbsp;&nbsp;前身后身&nbsp;&nbsp;&nbsp;&nbsp;独临两境

&nbsp;&nbsp;&nbsp;&nbsp;左右见之&nbsp;&nbsp;&nbsp;&nbsp;不杂其影

&nbsp;&nbsp;&nbsp;&nbsp;眉目秀发&nbsp;&nbsp;&nbsp;&nbsp;嫩木含春

&nbsp;&nbsp;&nbsp;&nbsp;风度凝逺&nbsp;&nbsp;&nbsp;&nbsp;霁月洗云

&nbsp;&nbsp;&nbsp;&nbsp;叶屋花房&nbsp;&nbsp;&nbsp;&nbsp;玉堂金宇

&nbsp;&nbsp;&nbsp;&nbsp;我视睨睨&nbsp;&nbsp;&nbsp;&nbsp;渠方栩栩

<br>

余观此老，神光浑圎，道骨粹刚。唾零功名，眼葢侯王。何为须髪沧浪，被此朝章乎。岂非如茅容杀鸡，毛义捧檄。但欲致慈母之一笑，安知有佳客之在旁也。所以袖补天之妙手，秘医国之竒方。独㳺戏扵富贵，如蝶栖宿扵花房。占百年之闲适，寄一梦扵幽香。千花百卉，金马玉堂。丽风日之醇酽，徧雨露之恩光。遥増击而栩栩，亦何异一丘一壑之相羊耶。

### 潘延之赞

毗卢无生之藏，震旦有道之器。谈妙义借身为舌，擎大千以手为地。机锋不减龎藴，而觧文字禅。行藏大类孺子，而值休眀世。舒王强之而不可，神考致之而不起。此天下士大夫所共闻，然公岂止于是而已乎。

### 郤子中赞

师黄叔度，以𡎺太平之基。追韩退之，以策翰墨之勋。故语妙如其浑厚，论髙如其精神。超然挺特华裾逸羣富贵之气已如透花之春色功名之志又如欲雨之层云秃巾折角置之岩石亦不以为屈长劔拄颐圗之凌烟亦不以为伸盖虚以閲世不可得而疎亲也耶

### 李运使赞

&nbsp;&nbsp;&nbsp;&nbsp;风度凝逺&nbsp;&nbsp;&nbsp;&nbsp;和气如春

&nbsp;&nbsp;&nbsp;&nbsp;緑髪授道&nbsp;&nbsp;&nbsp;&nbsp;精敏絶伦

&nbsp;&nbsp;&nbsp;&nbsp;名冠缙绅&nbsp;&nbsp;&nbsp;&nbsp;挺然忠义

&nbsp;&nbsp;&nbsp;&nbsp;知国知兵&nbsp;&nbsp;&nbsp;&nbsp;如唐陆䞇

&nbsp;&nbsp;&nbsp;&nbsp;顷者天府&nbsp;&nbsp;&nbsp;&nbsp;奉使江南

&nbsp;&nbsp;&nbsp;&nbsp;昼锦之荣&nbsp;&nbsp;&nbsp;&nbsp;父老聚观

&nbsp;&nbsp;&nbsp;&nbsp;顿节西州&nbsp;&nbsp;&nbsp;&nbsp;盗发江浙

&nbsp;&nbsp;&nbsp;&nbsp;提师百万&nbsp;&nbsp;&nbsp;&nbsp;荡其窟穴

&nbsp;&nbsp;&nbsp;&nbsp;凯旋而还&nbsp;&nbsp;&nbsp;&nbsp;口不言功

&nbsp;&nbsp;&nbsp;&nbsp;但欲使民&nbsp;&nbsp;&nbsp;&nbsp;生于死中

&nbsp;&nbsp;&nbsp;&nbsp;重临南楚&nbsp;&nbsp;&nbsp;&nbsp;化行郡邑

&nbsp;&nbsp;&nbsp;&nbsp;如春在花&nbsp;&nbsp;&nbsp;&nbsp;不见痕迹

&nbsp;&nbsp;&nbsp;&nbsp;恢躁坦夷&nbsp;&nbsp;&nbsp;&nbsp;易亲难㤀

&nbsp;&nbsp;&nbsp;&nbsp;眎其胷次&nbsp;&nbsp;&nbsp;&nbsp;山包海藏

&nbsp;&nbsp;&nbsp;&nbsp;宜宿玉堂&nbsp;&nbsp;&nbsp;&nbsp;宜在黄阁

&nbsp;&nbsp;&nbsp;&nbsp;跬歩可待&nbsp;&nbsp;&nbsp;&nbsp;昻霄耸壑

&nbsp;&nbsp;&nbsp;&nbsp;长沙之民&nbsp;&nbsp;&nbsp;&nbsp;自懐其私

&nbsp;&nbsp;&nbsp;&nbsp;龛此画像&nbsp;&nbsp;&nbsp;&nbsp;饮食必祠

### 简縁居士赞

&nbsp;&nbsp;&nbsp;&nbsp;言似简縁公&nbsp;&nbsp;&nbsp;&nbsp;法身有比并

&nbsp;&nbsp;&nbsp;&nbsp;不似简縁公&nbsp;&nbsp;&nbsp;&nbsp;法身有少剰

&nbsp;&nbsp;&nbsp;&nbsp;平生赤吉厯&nbsp;&nbsp;&nbsp;&nbsp;两眼光逈逈

&nbsp;&nbsp;&nbsp;&nbsp;舍得大士打门椎&nbsp;&nbsp;&nbsp;&nbsp;掣肘归去呌不应

&nbsp;&nbsp;&nbsp;&nbsp;开个铺席在街头&nbsp;&nbsp;&nbsp;&nbsp;有药只解医禅病

### 瓦瓢赞并序

南昌西山有异人年三百馀面有孺子之色多往来蒲城弋阳之间童稚呼以为万公宣和二年重九殁于朝奉郎宣骥骏元之家以大瓮二口合而葬之后圃十月弟子简素先生用临川隐者马安道之语来发瓮但馀瓦瓢弊履而万公不见盖尸解也眀年十月简素客湘西之南台寺追绎其师之懿行潜徳出此瓢以相示戏为之赞

&nbsp;&nbsp;&nbsp;&nbsp;异哉此瓢&nbsp;&nbsp;&nbsp;&nbsp;修吭矬身

&nbsp;&nbsp;&nbsp;&nbsp;弗生𤓰蔓&nbsp;&nbsp;&nbsp;&nbsp;生陶家轮

&nbsp;&nbsp;&nbsp;&nbsp;我疑其中&nbsp;&nbsp;&nbsp;&nbsp;藏十洲春

&nbsp;&nbsp;&nbsp;&nbsp;昔有列仙&nbsp;&nbsp;&nbsp;&nbsp;杂于市人

&nbsp;&nbsp;&nbsp;&nbsp;屋檐悬之&nbsp;&nbsp;&nbsp;&nbsp;自旦及申

&nbsp;&nbsp;&nbsp;&nbsp;輙入其中&nbsp;&nbsp;&nbsp;&nbsp;偃仰而卧

&nbsp;&nbsp;&nbsp;&nbsp;而楼居者&nbsp;&nbsp;&nbsp;&nbsp;见之胆破

&nbsp;&nbsp;&nbsp;&nbsp;遂从之㳺&nbsp;&nbsp;&nbsp;&nbsp;推挤莫可

&nbsp;&nbsp;&nbsp;&nbsp;挽而同登&nbsp;&nbsp;&nbsp;&nbsp;相向而坐

&nbsp;&nbsp;&nbsp;&nbsp;如四老人&nbsp;&nbsp;&nbsp;&nbsp;㑹商山果

&nbsp;&nbsp;&nbsp;&nbsp;唯简素公&nbsp;&nbsp;&nbsp;&nbsp;道貌天容

&nbsp;&nbsp;&nbsp;&nbsp;岂其人欤&nbsp;&nbsp;&nbsp;&nbsp;出处略同

&nbsp;&nbsp;&nbsp;&nbsp;道山岿然&nbsp;&nbsp;&nbsp;&nbsp;弱水之东

&nbsp;&nbsp;&nbsp;&nbsp;何时来归&nbsp;&nbsp;&nbsp;&nbsp;泠然御风

&nbsp;&nbsp;&nbsp;&nbsp;而以此瓢&nbsp;&nbsp;&nbsp;&nbsp;挂之瘦筇

&nbsp;&nbsp;&nbsp;&nbsp;我作妙语&nbsp;&nbsp;&nbsp;&nbsp;天葩粲红

### 许彦周所作墨戏为之赞

&nbsp;&nbsp;&nbsp;&nbsp;异哉土蛇&nbsp;&nbsp;&nbsp;&nbsp;登树而怒

&nbsp;&nbsp;&nbsp;&nbsp;怒见脊尾&nbsp;&nbsp;&nbsp;&nbsp;口眼可惧

&nbsp;&nbsp;&nbsp;&nbsp;王孙地坐&nbsp;&nbsp;&nbsp;&nbsp;气讋毛䜿

&nbsp;&nbsp;&nbsp;&nbsp;欲去不敢&nbsp;&nbsp;&nbsp;&nbsp;攀枝而顾

&nbsp;&nbsp;&nbsp;&nbsp;丰狐行藏&nbsp;&nbsp;&nbsp;&nbsp;心常愧负

&nbsp;&nbsp;&nbsp;&nbsp;见之而走&nbsp;&nbsp;&nbsp;&nbsp;敏若脱兔

&nbsp;&nbsp;&nbsp;&nbsp;孰能傲然&nbsp;&nbsp;&nbsp;&nbsp;如此老树

&nbsp;&nbsp;&nbsp;&nbsp;与之相亲&nbsp;&nbsp;&nbsp;&nbsp;不惊不怖

&nbsp;&nbsp;&nbsp;&nbsp;问何能尔&nbsp;&nbsp;&nbsp;&nbsp;以无我故

&nbsp;&nbsp;&nbsp;&nbsp;酒色海中&nbsp;&nbsp;&nbsp;&nbsp;有万竒趣

&nbsp;&nbsp;&nbsp;&nbsp;不出二种&nbsp;&nbsp;&nbsp;&nbsp;猜疑掉举

&nbsp;&nbsp;&nbsp;&nbsp;盖无常蛇&nbsp;&nbsp;&nbsp;&nbsp;终不赦汝

&nbsp;&nbsp;&nbsp;&nbsp;居士圗之&nbsp;&nbsp;&nbsp;&nbsp;以警未悟

&nbsp;&nbsp;&nbsp;&nbsp;觉范一见&nbsp;&nbsp;&nbsp;&nbsp;笑手为拊