## 石门文字襌巻二十一

### 画浪轩记

建中靖国改元夏余客洞山禅悦堂之东斋中无长物唯置一牀覆以蘧蒢架书数巻于枕间傃南开轩以纳衆山之胜眼倦抛书坐卧惟山之接山容无尽而乐亦无猒也三伏大热坐榻皆温林隂拂掠不足以剪畏日有蜀道人得孙知微活水遗法为余壁间作崩掀𣺌漫之图以来凉气解衣䃲礴奋笔而成余惊定叹曰异哉一堵之间须㬰之顷而足江湖万顷之势壮波怒涡洼窿干状而有不穷之变隂风徐来毛骨震掉忽焉如舟洞庭而望霜晓也能复有险畏神速于此者乎道人举杖指以谓余曰龙骧万斛逶迱而进如欲济如愼畏有如明公卿任大责重思所以济民而报国者也舳舻䘖尾追逐上下如行如留有如仕路之纷纷方进而未艾者也鱼龙变化更相出没有如贱而忽显贵而忽弃者也一叶之艇傲顚风而舞澎湃超然自得有如道德竒逸杂市人而无辨者也世波之神速险畏其有以类此故吾图之至于白鸥沙禽泛泛随流若无所与者又如我辈宅靑山而侣白云然犹思高飞远引不能与之渉也余扪其汹涌起突之处㸃画秾纤之间语之曰果有生灭变易否乎曰无有也夫天地万物之盛备古今寒暑之往来是非荣辱相寻于无穷而死生忧患追逐之而不赦错综厯乱如蜜房如乱丝者如此画浪初未始有生灭有变易而其顚倒妄自惊怪者如子自画之而又自畏之也古之大圣人皆能游戏于此故曰是法住法位世间相常住又曰一切法常静无有起相震旦驹儿子之乡老也而亦曰如画水成文不生不灭何遽忘之也耶于是道人顾余而笑曰愿从子游因名其轩曰画浪又为之记

### 潭州开福转轮藏灵验记

长沙楚之大藩民俗殷冨可也而山水之冨亦擅名天下千雉垣叠万井喧阗而嚼岳色之芳鲜饮湘流之甘寒宝坊精舍楼观追逐烟云蔽亏梵放酬酢如钱塘之西湖伊洛之嵩少开福在郡城之北基构雄夸尽占形胜昔马氏植福之地也𢎞法聚徒皆当时之望士号大丛林名鎭诸方马氏尝命苾刍智光建东藏奉安法宝欲増妙丽规法忉利诸天光以意造不合教乗议者曰惟劲禅师隐居岳中三十年得心法之要而淹通三藏异迹甚著厚礼致之劲果来于是布地文石为云涛之状以象海琢石云涛之上以象须弥山建大轮山之顚而辅以小轮四棊布峙立如人聚五指翔空为朱栏青鎻间见层出以象忉利宫阙光之徒颇相折难劲博引楼炭等经瑜伽俱舍诸论证尤甚明㑹尊者室利嚩罗者来自五天是劲之说而藏乃克成为湖湘第一政和之初长老道宁开东山法道食堂日五千指百须頥指可办门人法圆寔隂相之圆冝丰人短小精悍而材能任事宁使牧衆典金谷道俗归之宁克日而化潭帅以大长老智公黄龙高弟时年九十馀可嗣其席遣令佐即云盖迎之智以老辞令佐曰太守请饭乃不赴贻法门之咎智至即鸣鼔问其故曰请师住持也心知堕其计中受之未几以职事尽付其嫡嗣文正文正本色饱参有局量克肖前懿圆不以新故二其心唯集诸功德成就胜缘三年化衆檀锺瑜等翻修藏殿五年秋将毕工九月己卯梦合抱之木半空而止圆蒲伏疑将压焉呼曰谁为此木危人如此乎有答者曰此藏心也黎明觊州男子程俊来谒愿施木以修藏如梦中自是施者日塡门十月癸丑使木工张询梯其顚施斧凿得木镂䜟文其略曰吾成此藏魔事极多不逾二百年有吾宗法子革作转轮此其基也住持者荆山宝也法子者月望也匠者弓长也自僞天福癸丑至宣和改元己亥盖百九十馀年夫岂偶然也哉余获拜观遣十辈下推其毂五轮俱旋其上涂金间碧电驰风绕庄严之丽惟见者心了而言所不能形容也圆自言其巧非木工所能皆夣中若有指授者凡费缗钱五百万六年而后成且求文以记其事余闻三世如来教法有微尘数偈句藏于龙宫秘于五天者太山毫芒尔而流传中国者才五千轴然衆生痴迷且不闻其名况义味乎双林大士以平等慈行同体悲广摄异种为此方便如疲军闻梅林虽未及见而渴心止如病夫入药肆虽未得饮而病已除泥于见之而获饮者乎虽若简易然不犹贤于未知者耶晋道人惠受尝宿王坦之园梦以园营精庐既觉讶之假寐复理前梦以语坦之遂果其事已而又梦得刹柱明日行江亭获随流之木唐法师昙彦居越州龙兴寺大殿隳坏衆请修之彦曰非贫道力也却后三百年有非衣檀越来兴此殿及期太守裴肃果符其䜟呜呼圆退然寒窭一鉢行人间而已梦如惠受而非有王氏之园为之赀䜟如昙彦而非有裴公之力成其愿乃能不起于座出双林之横枝续光明之千焰必有大过人者可无书乎五月日记

### 潭州大潙山中兴记

崇宁三年十一月大潙山密印禅寺火一夕而烬住持僧海评移疾郡以子方者继焉未几而弃去寺规模宏大而经营者非其人岁移三霜才办法堂大殿寝室而已然又茍简斋庖垣庑皆未具上雨旁风无所盖障故禅学者分处山间林下蜂房蚁穴百丈大雄之风陵夷至此极矣大观三年潭帅曾公孝藴闻之曰潙山南国精庐之冠非道行信于缁衲名誉重于缙绅者莫能振兴之吾闻天衣怀禅师在嘉佑治平之间五迁法席皆废残荒寂处而怀能幻出宝构化成禅丛今空印禅师轼公者盖怀四世之孙而呉江法眞之嗣方说法于庐山之下学者归之如云挺然有祖风烈当能整大圆眞如已坠之网于是厚礼遣人致之越明年三月空印来自归宗山川改观丛席增气登殿拜起周顾太息曰冠世絶境大佛应迹而殿宇卑陋堂室狭小何以严像设而致吉祥震潮音而集龙天哉皆广其基构而增修之使其壮丽称山雄深传曰钟声铿铿以立号号以警衆也寺钟不足以光焰四海选佛来者于是聚铜神运仓之下穴山为炉钟成万斤涂以黄金建阁馆于殿之东庑佛菩萨之语藏于龙宫传自五天学者所当尽心所以资智证之妙而尽细微之惑卽室五千轴者藏于殿之西庑又明年增广善法堂之后为雨花堂含风而虚明吐月而宏深夜参旣罢缤纷满庭自两廊之左绕以复屋建库院所以总庻务也自祖龛之右翼以修廊建堂司所以牧清衆也又明年重修僧堂广博靖深冬温夏凉曰僧者天人之福田佛祖之因地十方如来同一道故出离生死旷野深山圣道场地皆阿罗汉所住持世间粗人所不能见旣以广延其所见则所不见者敢不敬乎又刻五百尊者之像阁而供事之又明年得异木于絶壑断而为三大合抱长倍寻刻净土佛菩萨之像庄严妙丽千花照映如紫金山并高争峻建殿于天供厨之南又特建阁于寝室之前绿踈靑𤨏下临风雨奉安神宗皇帝所赐御书阁成而东南倾师黙计曰增万牛莫能挽且天章宸翰之所在山君水王之所宜谨藏而衞护之今职弗修是神羞也言卒而风雷挟屋山岳撼动俄而阁正万人欢呼昔大圆禅师开法此山也有衆千人硕大而秀出者有若大仰寂子香严闲禅建两堂为学者燕闲之私而名其东曰香严名其西曰大仰方欲广摄异根则修净土观法不以宗门为谦及其成就法器则以寂子闲禅期学者盖其方便应机而设敎譬如大海蚊䗈阿修罗饮者皆得饱满又明年重修大三门宏壮杰立镂金镂碧宝翰飞动于千岩万壑之上而太师楚国公为书其额却望形胜衆峯来朝如趋如俯如屹立如蹈舞有台自献其前以宝积灵牙舍利葬台之中而建塔其上千尺九层荡摩云烟微风徐来塔铃和鸣比丘来徃旋绕作礼望之如开牒疑师以三昧力搏取梵释龙天之宫置于人间不然何其幻怪神异如此其多耶唐元和中僧昙叙开基则有绪言曰地灵甚不可葬葬且致祸今三百馀年僧物故莫敢塔塔于囘心桥南十里师曰事无大小而断于理从违不可茍也僧火化衆俱临先圣令不可违也祸福之来以智避就之不可从也遂建普同塔于寺之西又修大圆禅师之塔而峙立两亭以覆古今碑刻部从者以其威灵奏赐眞应禅师塔曰净惠圣溪庄垄畒为比邻所吞数世且百年莫敢谁何师云此唐相国裴公施以饭十方僧者横目何德以堪之不直而归是䧟人入泥犂遣掌事执劵证诸官竟还二百畒岁度一僧上资睿算有玉泉住持僧死于龙牙山山中之人不容其葬弟子抱骨石涕师哀之使于潙山择地建冢塔丛林义之师之潜行密用之懿时时见于与夺然皆本于仁义道俗化其德政和六年勅补住鎭军之焦山师雅意不欲东解住持事力辞之归庵鸾溪之上俄诏听还之潙山自其始至中而还入年之间百废具兴非乗愿力何以臻此雪窦天衣之道至师大振丛林归心焉兴修盖其游戏也今嗣法者自南台定昭了山法光而下诜诜辈出棊布名山方进而未艾也法义谓余曰潙山之雄夸非空印老师莫能办之精神非文字莫足以传愿求文以昭后世不得辞系以辞曰

&nbsp;&nbsp;&nbsp;&nbsp;有异比丘清而狂&nbsp;&nbsp;&nbsp;&nbsp;相山趼足穷衡湘

&nbsp;&nbsp;&nbsp;&nbsp;黄才掬溪行嗅尝&nbsp;&nbsp;&nbsp;&nbsp;笑云水作青莲香

&nbsp;&nbsp;&nbsp;&nbsp;梯空杙险屡仆僵&nbsp;&nbsp;&nbsp;&nbsp;寝宿雾露冲虎狼

&nbsp;&nbsp;&nbsp;&nbsp;水与石鬬声舂撞&nbsp;&nbsp;&nbsp;&nbsp;谁挽千乗行羊肠

&nbsp;&nbsp;&nbsp;&nbsp;霄然洞开云水乡&nbsp;&nbsp;&nbsp;&nbsp;横峯侧岭争囘翔

&nbsp;&nbsp;&nbsp;&nbsp;咨嗟曰此古道场&nbsp;&nbsp;&nbsp;&nbsp;山灵乃今发天藏

&nbsp;&nbsp;&nbsp;&nbsp;泥草吟啸久彷徉&nbsp;&nbsp;&nbsp;&nbsp;无人告语空夕阳

&nbsp;&nbsp;&nbsp;&nbsp;翩然曵杖还江南&nbsp;&nbsp;&nbsp;&nbsp;道经新呉山郁苍

&nbsp;&nbsp;&nbsp;&nbsp;登山作礼僧中王&nbsp;&nbsp;&nbsp;&nbsp;骨面气宇凌八荒

&nbsp;&nbsp;&nbsp;&nbsp;侍其侧者矫鸾皇&nbsp;&nbsp;&nbsp;&nbsp;佑公杰出尤堂堂

&nbsp;&nbsp;&nbsp;&nbsp;袖中肉山倾置旁&nbsp;&nbsp;&nbsp;&nbsp;瓶锡一笑戏取将

&nbsp;&nbsp;&nbsp;&nbsp;懒安寂子尤敦厖&nbsp;&nbsp;&nbsp;&nbsp;佐于耨耕立禅房

&nbsp;&nbsp;&nbsp;&nbsp;九世沉溺为津梁&nbsp;&nbsp;&nbsp;&nbsp;分灯延聮世相望

&nbsp;&nbsp;&nbsp;&nbsp;旣絶复续暗而彰&nbsp;&nbsp;&nbsp;&nbsp;轼公貌癯中方刚

&nbsp;&nbsp;&nbsp;&nbsp;漆瞳照人俨而庄&nbsp;&nbsp;&nbsp;&nbsp;食堂十年折绳牀

&nbsp;&nbsp;&nbsp;&nbsp;有大长老续遗芳&nbsp;&nbsp;&nbsp;&nbsp;派出天衣嗣呉江

&nbsp;&nbsp;&nbsp;&nbsp;烬馀为子整頽纲&nbsp;&nbsp;&nbsp;&nbsp;机锋击电谁敢当

&nbsp;&nbsp;&nbsp;&nbsp;宗风囘顾已举扬&nbsp;&nbsp;&nbsp;&nbsp;以印印空成文章

&nbsp;&nbsp;&nbsp;&nbsp;凛然面目如冰霜&nbsp;&nbsp;&nbsp;&nbsp;令人望见折慢幢

&nbsp;&nbsp;&nbsp;&nbsp;丛林迩来顿荒凉&nbsp;&nbsp;&nbsp;&nbsp;反袂拭面空叹伤

&nbsp;&nbsp;&nbsp;&nbsp;而师声价重四方&nbsp;&nbsp;&nbsp;&nbsp;力能咄嗟办宝坊

&nbsp;&nbsp;&nbsp;&nbsp;又取佛日重洗光&nbsp;&nbsp;&nbsp;&nbsp;芙蓉峯峻潙水长

&nbsp;&nbsp;&nbsp;&nbsp;功德之利建我皇&nbsp;&nbsp;&nbsp;&nbsp;愿同山呼寿无疆

### 重修龙王寺记

祝融占南极其高盖四千八百丈与中原相直其平如衡故名衡岳岳之北崇冈峻岭如犇如伏晴岚夕晖星螺掩玉百里而至阳陂翔为竒峯呀为深谷峯之顚有大穴泉满石裂攧雷溅雪夏冬弗竭盖神龙之所蟠蛰故名龙山唐贞元间马祖传曹溪心要隐于岳中从之游者多得道㪚处林壑之佳处老死而世不闻矧见之乎洞山悟本禅师价公游方时与密师伯者偕行尝经阳陂迷失道路见溪流菜叶知有隐者并溪深入丛薄间有茅茨僧出迎貌癯而老索尔虚闲谓价曰此山无路闍棃自何而至价曰无路且止老师自何而入曰我不曾云水价曰住此山多少时曰春秋不渉价曰老师先住耶此山先住耶曰不知价曰何以不知曰我不从人天来价曰得何道理便尔歇去曰我见泥牛鬭入海直至于今无消息于是价班宻师伯之下拜之拜起问如何是主中宾曰青山覆白云问如何是主中主曰长年不出户问賔主相去几何曰长江水上波问賔主相见有何言说曰清风拂白月价心异之求依止僧笑曰三间茅屋从来住一道神光万境闲莫作是非来辨我浮生穿凿不相关即焚其庐而去莫知所终故龙山又名隐山今祖堂王英诸禅师书江西宗派亦著隐山之号光化中有竒比丘名师信不知何许人庵于隐山之故基一衲宴坐异迹显著龙衆皆易形为王者服从之听法岁旱民祈雨辄响应马氏据有荆楚钦事之不敢名斥赐号雨禅师而増名为龙王山自信之化世为禅林号西禅寺太平兴国改赐今额宗敎下衰师法大坏至以大福田之衣蒙市井无赖而兹山十世宣和四年夏潭帅大学曽公尽礼致前住道林云禅师来领院事云孤硬饱参精严临衆洞山十世之孙而焦山枯木之嫡嗣也人望翕然师解包之日顾嗟太息因发其形胜増广其基构而鼎新之聚材鸠工以岁入输租饭僧之馀助成之不专取于檀信以谓檀法以信而发心为净施止増一草获福不赀不然虽侧布但名住相人徒见云法劳熏役而不知游戏也有无诸道人上白寔隂相之且从余求文记其事曰价公参道于此山而云禅师嗣其法以兴修之疑非偶然余曰隐山单丁住山把茅覆顶刀耕火种而食两客及门焚其庐而去之今云公不起于座使绿踈青𤨏以栖千柱飞甍画栋以粲万瓦层楼杰阁以荡摩云烟虚堂广殿以吞吐风月挝鼔升堂千指围绕云屯川増方进而未艾也视其迹若相远然其道实相须如来世尊盖尝曰不住无为不尽有为金刚般若开空法道也而曰持戒修福者名发信心开空法而修福无住无尽之旨也隐山之焚庐灭迹与云公之幻出楼阁托斯文于不朽殆得如来世尊之遗意于是为疾书之宣和六年春公生明斋记

### 隋朝感应佛舍利塔记

唐僧史曰同州大兴寺者般若尼寺故基也隋文帝以魏大綂七年六月癸丑生于寺中赤光照室紫气满庭如幻出楼阁而其色赭人之衣你母觉时炎热以扇扇之栗然暴寒几絶不能啼有尼自外至谓太祖曰儿乃那罗延也盖天佛所佑不可令处秽杂间当为养之于是太祖以儿委之不敢名问而辟馆以延尼通门徃来一日皇妣阚尼在不就抱持之忽化为龙鳞角已具惊仆于地尼归见之怒曰乃敢妄触吾儿致晚得天下文帝七岁尼告之曰像教堙灭一切鬼神皆西儿当父母天下而教法赖儿而兴之年十三乃令还家四十馀年足不越阃周旣废教尼隐皇家文帝践祚教果重兴尼名智仙神异不可测河东蒲坂刘氏女也七岁出家其师一旦失之意必堕井俄见坐殿楯瓦上世号神尼尝以舍利一掬授文帝曰以此福苍生仁寿二年出以示僧昙迁置掌而观数数有盈缩迁曰吾闻法身过于数量非智所及此未可量乃分而为五十三分诏于五十三州名山福地以建塔塔下图神尼之象有铭其略曰维年月日菩萨戒佛弟子大隋皇帝坚敬白十方三世一切三宝弟子䝉三宝福佑为苍生君父思与民庻共建菩提分布舍利诸州供养欲使普修善业同登妙果者特请两京名僧将命奉安之日皆有祥瑞长沙岳麓寺之前涧隂之上石浮图其一数也山中僧道安尝为余曰隋朝舍利塔事极竒伟而五季烽火之馀铭碣焚毁道俗游观无所质问余曰岂直此而已晋建兴二年长沙县之西一里二十歩有千叶青莲华两本生于陆地掘之丈馀莲之根茎自瓦棺而出发棺而视但纸衣拴索而莲寔生头颅齿颊间有铭棺上曰僧不知名氏唯诵妙法莲华经已数万部旣化遗言以纸为衣瓦棺葬于此郡以其事闻朝廷有旨建寺其上号莲华今长沙驿卽寺故基也西城之谯门与湘江之潭皆以莲华名之者以此然邦人无有知者安请余并书以示道俗宣和七年二月住山道人法光与安化马章彦逹登涧隂问建塔之因光乃以余文示之彦逹踊跃愿施钱刻石山中上巳日除馑某记

### 潭州白鹿山灵应禅寺大佛殿记

灵应禅寺天人师殿者无诸沙门用澄之所建而邦之大檀越刘革之所施也寺占岩腹临清流发一区之形胜规模宏大营建伟杰绿踈朱闼吞饮风月飞檐楯瓦荡摩云烟宝铃和鸣珠网间错像设释迦如来百福千光之相文殊师利普贤大菩萨大迦叶波庆喜尊者㪚花天人护法力士又环一十八应眞大士序列以次庄严毕备道俗拜瞻其无以异登忉利诸天至普光明最吉祥地钦奉慈严亲闻圆音也其费缗钱三千万而不听馀人増一草鸠工于宣和元年而断手于七年之秋余过襄沔谒方禅师于潮音堂而澄前请为之记余闻百丈大智禅师之训曰世尊遗教弟子因法相逢则当依法而住饮食服玩经行宴坐必为丛林营建室宇必先造大殿以奉安佛菩萨像使诸来者知皈向故昼夜行道令法久住报佛恩故又闻德山鉴禅师之语曰比丘行脚当具正眼诵经礼拜乃是魔民营造殿宇又造魔业且天下惟奉一君一化岂容二佛所居撤去大殿独存法堂呜呼百丈德山皆祖师一则建立一则扫荡安所适从折中哉方禅师黄龙云居之仍孙必知其要乃以问之方曰如医师之治病应病与药今人病寒必投以丹砂乌喙设或病喘必投以紫团白术寒疾愈则所谓乌喙丹砂者姑置之可也喘疾既去则虽常服紫团白术庸何患然无病则焉用药哉衆生无明峥嵘业海横肆莫知津涘而以佛为彼岸则殿宇之建像设之严所当然矣余拊手曰临济之后善说法要如此因取以文次为之记澄公外枯而中秀耐烦冗甘淡薄十年不懈其志非止为此殿而已要将咄嗟办一梵刹可也九月初吉记

### 重修僧堂记

湘南号为山水之国故佳处多为得道者所庐自唐贞元间马祖石头卜邻于衡岳学者㪚止岩丛本朝康定间慈明禅师中兴于石霜望马祖为十世嫡孙儿孙徧天下而长沙尤盛元丰元佑之间角立杰出者比比领名刹诸方指以为道之所在今三十年禅林下衰以大福田之衣自标识而号分灯嗣法者例皆名愧其实盖族大口衆不肖之子乃生固其所也龙图阁曽公之帅长沙慨然惊嗟曰吾祖楚公识雪窦显公于行间擢置人天之上遂为云门中兴吾亲受大和尚圆照印可今而坐视非雪窦圆照所以付祝之意于是删去其甚无状者老病物故惧讋而宵遁者时或有之遴选诸方之名德十馀辈所以扶其顚整其倾灵应方公乃其一也方既至问其地利之所出度不足以赡衆则化净檀为油麦库以生财役力事衆未有効劳者则合衆力建度僧之库越两年而告成又化邑之贤者锺世高修僧堂五间鸠工于宣和六年十月明年秋九月落成之而余适至方偕余游观其高深壮丽涂金间碧香雾为帐秋水为簟粥鱼斋鼔戢戢而趋合𤓰而集㑹四海而不为混跏趺而禅休万缘而不为灭余曰此曽公发之而其利如是博也方笑曰曽公发之而成之者乃贤令尹贾公也自公下车盗贼衰息风雨时若民以是安吏以是畏风雨时若则连岁有秋盗贼衰息则夜户不闭岁丰时和则民乐施故吾堂成于谈笑使令尹不贤民且离㪚矧所谓沙门乞士者乎余爱其言理而明喜为之记十月初吉除馑某记

### 五慈观阁记
古之仁人将有为于世必特立独行自行其志汉将李陵之降虏致武帝疑其臣属于是苏武奉使不屈牧羊海上十九年起居必仗汉节宣帝以智力御世君臣凛然既杀盖寛饶于是䟽广父子袖手而去使人主知区区爵禄不足骄天下之士岂激頽波而独往冒冲风而孤骞者欤岂惟世之仁人如此出世之圣师亦然三祖璨公既得法隐于淮山悼学者枯禅缚律以地位证修为归宿不信逹摩别传之宗故作信心铭又名其弟子曰道信造次顚沛语言寝息必以信自心为劝呜呼吾祖之于法道深切著明可以想见其馀风遗烈东山住持沙门宗致者临济十一世之𤣥孙而泐潭凖禅师之嫡嗣也骨面严冷英气逸羣以荷担云庵法道为已任说法有辩慧护敎有便行卑丛林以宗旨争沟封以语言争非是纷然诸方方炽未艾名为走道其实走名射利裨贩无所不至而正宗微矣欲弃之而弗忍欲导之而弗从于是为室于方丈之东名曰慈航又自名其号曰慈觉犹以为未也建阁于大门名曰慈观蜀僧居竭者倾长财一百五十万以助成之竭生平自奉甚约所得檀信之施毛累寸积四十年之藏一旦举以施之人以为难南晋僧子照者有实行自然之智如人信手斫方圆皆中绳墨慈觉使总院事事无巨细谈笑而办阁经营照寔董其事垢面龟手不惮霜雪伐山相材运土拾砾与苍头短髪进退凡半年而落成竭以财施而慈觉之志乃克成师弟子之于宗皆无所愧贤矣哉余与双峯祖印禅师仲宣来游遂登是阁晩望淮山万叠自献雪尽苍然却立周视朱栏碧瓦荡摩云烟苾刍徃来午梵方奏疑其身世之在诸天也祖印问余曰慈觉之慈宗师之慈其与佛菩萨之慈奚若余曰如恒河女子抱婴儿欲渡儿堕水中女子与之俱死此爱儿之慈也满慈子曰人骂辱我我则自幸曰骂辱非拳驱也设或拳驱又自幸曰拳驱之酷不犹愈杖击兵刃乎此忍力之慈也曹溪六祖夜为男子张行昌所谋将施刃六祖笑曰止负汝金不负汝命以金赠之使去人无知者行昌感涕愿落髪为比丘所至辄访道复至曹溪而祖授以法要使分灯于江西寃亲一揆是谓等慈也提婆逹多每欲害佛以毒置十指爪中见佛接足佛笑曰未毒我足先毒汝手又劝国驱千醉象以冲佛驾象来佛垂手示之于是象见十指皆有师子怖骇遗粪而去此谓大慈也若慈觉则不受诸慈管摄击涂毒之鼔死却偷心熔凡圣之铜不存情见如胜热婆罗之火聚无猒足王之刀锯使一切衆生触其焰蒙其刃皆获无分别智此盖眞慈也夫岂不然哉祖印笑曰道人固菩提园中之耆年何其辩慧乃尔惊羣耶龙舒禅鉴大师无学犯衆而言曰阁成而老师适至似非茍然愿为记之余曰唯建炎元年十二月记

### 资褔法堂记

资福禅院在金沙斗方之北竒峯峻冈环绕以掩映风林云壑秘邃以旷平自非逃世絶俗忘躯为法者无因而至崇宁间蜀僧文慧嗣百丈九肃禅师说法此山求心之所决择发趣之所归投凡丛林之所服用寺宇之所冝有者十八九矣建炎元年十月住持沙门九琛以书抵印曰寺僧绍恂者无诸人惠公之高弟有行业淮山道俗爱敬之惠公以政和五年远化诸大檀越重修潮音堂一所俾知法上首临衆演法以上祝天子之万寿恂欣然从之于是远近闻之冨者输财贫者输力艺者输巧劝者输语越明年七月而堂克成凡用缗百万有馀乃设无遮大㑹饭凡圣僧而落成之未有文以记其事公为我记之印曰自后汉摩腾竺法兰来自五天馆于洛阳鸿胪寺有经而未有精舍至呉赤乌中康僧㑹入建康架茅茨与其徒以行道有精舍而未有僧三日男子朱士行最初落髪有僧而未分禅律迨唐之朝禅律并行曹溪独号禅宗而律学乃不敢与之抗行元和中百丈大智禅师方建丛林废蜂房蚁穴之衆为九州四海而建大法堂以总衆至于天下禅席宗之知比丘因法相逢以法为亲主者升座而坐学徒雁序而听示尊法也恂能化衆檀以成斯堂其知本者欤资福院为此邦之福田道俗男女贵贱老㓜者䡆授之者得长老升堂布法雨以滋灌之令善种福芽丛生而并茁其为惠利岂有既乎不可以无书

### 双峯正觉禅院涅盘堂记

大江之北梦泽之东万山走趋屹立两峯蟠岸千楹宝势翔空烟云开遮戸窻青红天花堕飘舞雨旋风疑登梵释龙天之宫大钟横撞山空玲珑犀颅戢戢歩趋肃雍祖印禅师盖其长雄寛而邉幅壮而踈通谦以自牧衆所追崇如海下之百川则宗论其世家非侯则公弃之耻言安乐岩丛与彼假我染衣妄庸垂涎冨贵忘其顶童雀卢自诬者则若不同也余自襄沔南归新丰道由淮上托宿山中欣然见我如旧游从日陪杖屦摧颓两翁偶立小语又指役工纷然斧斤声杂鼓钟坐僧日多其来无穷庸免包藏衰老笃癃跛盲失心不祥之凶作堂馆之工行告终矣要余即之周行庑廊入门踈快宻室虚窻搴帏设帘冝温冝凉濯衣栅榻负喧橙牀药炉茶鼎可剂可汤頥指如意失其异乡即戏问之欲资抵掌岂有少年如䆳青狂法战不胜舁入此堂者乎岂有垂死如剖倔强而敢横机摩叠大阳者乎岂有英灵如黄涅盘杖掷病者随起激昻者乎岂有病愈枵然空房而尝卧处尚多痂疮以火烧之皆熏陆香者乎岂有头陀以纸为裳而其迅机石火电光方酬洞山言讫而亡者乎祖印愕然视余嗟咨如子精敏亦迷怪竒甘弃坦涂而行险巇子知太平无象可窥雨露霜雪自然四时我廪既高里无呼追鸡豚社饮老㓜扶擕安用麟鳯之与菌芝耶昔维摩病卧毗耶离教诲天魔使令艶姬手提大千戏而掷之世尊有疾则异于是背痛乃卧须乳作麋而已何尝变化怖骇羣儿乎余闻其说乃加敬䖍而僧祖偁祖印所贤而余里閈又掌寺权婆娑献诚愿拾此言丐余文之为记以传夫千里水滥觞其源若合衆流遂成大川则知此堂衆檀成焉増土为阜増毛为氊两尼勤勤佳其精专同其调度所费缗钱盖六十万净愿乃圆有僧道齐以身率先杂衆工中唱呌挽牵十方之多道俗嗟羡咨尔堂衆谛观病缘此四大躯无可肇坚生死之趣爱见所缠虽相扶持终各弃捐当令以观常自现前授与此疾非人非天是我自业成熟则然受尽还无如鸡出燖此心自住如珠在渊观苦进道诸佛悯怜岁在丁未建炎改元季冬初吉集者骈肩叙多率衆二百九员领衲景修守珂守诠至其纲维又拣耆年办衆法钦牧衆法琏丛林精神照映云泉祖印为谁住持仲宣而作记者寂音老禅

### 合妙斋记

无尽居士眞拜之明年大晟乐成诏试于西府余适在焉无尽曰声起于日而律起于辰四十有一而阳数全三十有六而隂气备如黄钟之律九寸而为宫増之毫厘减之杪忽则其音不应宫茍适其和是谓之雅熟视其理盖大徧无外细入无间余曰诸佛衆生日用无以异于此其体本自妙而常明因缘时节不借语黙其义自见违时失候则拟议而动其义自隐诸佛知此者也故善用而合本妙首楞严岂不曰虽有妙音若无妙指终不能发如我按指海印发光哉衆生昧此者也故不善用而成粗大智度岂不曰犹如利刀惟用割泥泥无所成刀日就损哉余渉世多艰困于忧患后三年华髪海外翩然来归依资国寺乞食故人而老焉晨香夕灯经行晏坐翛然静住索尔虚闲追绎大晟乐之和雅而庶几善用其心以合本妙之意也遂以名其斋曰合妙又为之记政和四年二十五日书

### 信州天宁寺记

江南山水冠天下而上饶又冠江南自昔多为得道者所庐鵞湖龟峯怀玉号称形胜而灵山尤秀絶盖唐义武初西平周王发其天藏也初建精舍名兴圣祥符天子改赐普明沙门德延以讲学聚徒甚盛弟子德熈者有智略实隂相之崇宁二年诏革以为禅林赐田度僧听遇天宁节进功德䟽太守周公邠命长老德延为第一世而以僧正德熈董其事也三人者叙立顾瞻而叹曰寺以羣居而自为户牖犬牙相接如蜂房蚁穴非相臣所以建请集禅衲演祖道上延睿算之意于是蝉蜕其卑陋而一新之也入门纵望序庑翼如而进层阁相望而起登普光明殿顾其西则有云㑹堂以容四海之来者为法宝藏以大轮载而旋转之以广摄异根也顾其东则有香积厨以办伊蒲塞馔为职事堂以料理出纳特建善法堂于中央以演法开毗耶丈室以授道又阁其上以像观世音示以闻思修令学者入道也粥鱼茶板霜颅螺顶凫趋而集寂无人声馀履声而禅斋宻室冰怀雪虑株枯而坐不见心相惟身相也呜呼西平王郡太守虽异世而姓氏同前以讲后以禅而领袖者虽异趣而名号同也吾闻浮图未成故裴公美为𤣥度之后身千尺像毕而僧护为僧佑道宣之前身古今所传不可诬也宗衍禅师出自白牛法窟中来嗣延公之法席分照觉之祖焰道行孤峻为邦人所钦然人但见其能集前人之大成幻出楼观而不知其游戏也政和元年八月又诏以天宁万寿名寺七年三月遣僧庆瑫来乞文以记其事余虽未获览山川之佳气披华构之雄夸然能系而为之词也辞曰

&nbsp;&nbsp;&nbsp;&nbsp;羣峯宝势争岧嶤&nbsp;&nbsp;&nbsp;&nbsp;云收眼寒空翠摇

&nbsp;&nbsp;&nbsp;&nbsp;灵山独受王水朝&nbsp;&nbsp;&nbsp;&nbsp;跨水谁作朱飞桥

&nbsp;&nbsp;&nbsp;&nbsp;苍官马鬛低龙腰&nbsp;&nbsp;&nbsp;&nbsp;谷风吹空翻海潮

&nbsp;&nbsp;&nbsp;&nbsp;忽惊宝坊碍层霄&nbsp;&nbsp;&nbsp;&nbsp;天花细雨纷堕飘

&nbsp;&nbsp;&nbsp;&nbsp;草衣大士唾雾消&nbsp;&nbsp;&nbsp;&nbsp;定力持之日劫超

&nbsp;&nbsp;&nbsp;&nbsp;太霞仙子坐可招&nbsp;&nbsp;&nbsp;&nbsp;夜晴往往闻吹箫

&nbsp;&nbsp;&nbsp;&nbsp;西平贤王想风标&nbsp;&nbsp;&nbsp;&nbsp;长劔拄頥气勇骄

&nbsp;&nbsp;&nbsp;&nbsp;擅此兴圣开前朝&nbsp;&nbsp;&nbsp;&nbsp;宋兴和气弥宇宙

&nbsp;&nbsp;&nbsp;&nbsp;佛宫道祠恩益厚&nbsp;&nbsp;&nbsp;&nbsp;初以毗尼相讲授

&nbsp;&nbsp;&nbsp;&nbsp;易为禅林冠江右&nbsp;&nbsp;&nbsp;&nbsp;大钟横撞午梵奏

&nbsp;&nbsp;&nbsp;&nbsp;紫金光聚世福佑&nbsp;&nbsp;&nbsp;&nbsp;苾刍千指聚拜手

&nbsp;&nbsp;&nbsp;&nbsp;太平天子千万寿&nbsp;&nbsp;&nbsp;&nbsp;切云楼阁谁所构

&nbsp;&nbsp;&nbsp;&nbsp;臣子净愿力成就&nbsp;&nbsp;&nbsp;&nbsp;白牛乳犊师子吼

&nbsp;&nbsp;&nbsp;&nbsp;虎溪嫡孙气竒茂&nbsp;&nbsp;&nbsp;&nbsp;学者趋之俯并首

&nbsp;&nbsp;&nbsp;&nbsp;我作铭诗招尔后&nbsp;&nbsp;&nbsp;&nbsp;斯文与山俱不朽

### 高安城隍庙记

城隍庙者故使君应侯庙也应侯世高安讳瑱隋季政荒天下盗起李宻起巩王仁德起邺皆称公李子通起海陵邵江海起岐州薛举起金城窦建德起河间皆称王刘武周起马邑刘元晋起晋安林士𢎞起豫章皆窃尊号高安豫章属邑也侯时以布衣募兵乌合而击之士衣却隐去因婴城固守唐武德元年五月甲子唐公即帝位五年十月己巳林士𢎞殄灭呜呼方是时贼兵浩如海孤城𦕈如块微侯之忠勇义武则民鱼肉之乆矣朝廷旌其功授以刺史符于是千里亲之如仰父母既没赠尚书左仆射庙食此邦盖五百年而书功烈者词不逹意余尝叹息之政和六年九月十六日因请福许铭庙念文字陈陋又罪废惧凟神听藁成复坏者数矣越明年二月二十六日夜梦有客过余甚都雅曰向许我诗当以示我梦中问公谁氏曰我唐人居湖中既觉三鼔矣坐而假寐又梦理前事旁有赞者曰应侯君也于是起呼灯火洗心为铭铭曰

&nbsp;&nbsp;&nbsp;&nbsp;炀帝南游江都湄&nbsp;&nbsp;&nbsp;&nbsp;唐公集兵祷晋祠

&nbsp;&nbsp;&nbsp;&nbsp;连和突厥人户知&nbsp;&nbsp;&nbsp;&nbsp;传檄诸郡称义师

&nbsp;&nbsp;&nbsp;&nbsp;豫章邈在江之西&nbsp;&nbsp;&nbsp;&nbsp;杀气熏烝喧鼔鼙

&nbsp;&nbsp;&nbsp;&nbsp;芟民如刍救者谁&nbsp;&nbsp;&nbsp;&nbsp;应侯忠勇英特姿

&nbsp;&nbsp;&nbsp;&nbsp;精诚贯日如横霓&nbsp;&nbsp;&nbsp;&nbsp;振臂大呼老幼随

&nbsp;&nbsp;&nbsp;&nbsp;空拳乌合当新覊&nbsp;&nbsp;&nbsp;&nbsp;贼锋为却气少衰

&nbsp;&nbsp;&nbsp;&nbsp;守城泯黙天助威&nbsp;&nbsp;&nbsp;&nbsp;贼虽猖狂其敢窥

&nbsp;&nbsp;&nbsp;&nbsp;民甘九死侯生之&nbsp;&nbsp;&nbsp;&nbsp;不然荡涤无孑遗

&nbsp;&nbsp;&nbsp;&nbsp;故宫下瞰缘锦溪&nbsp;&nbsp;&nbsp;&nbsp;过者肃趋不敢驰

&nbsp;&nbsp;&nbsp;&nbsp;功德之大山岳巍&nbsp;&nbsp;&nbsp;&nbsp;惜其粉饰无雄辞

&nbsp;&nbsp;&nbsp;&nbsp;心许作文恨陋卑&nbsp;&nbsp;&nbsp;&nbsp;梦中索之不呵讥

&nbsp;&nbsp;&nbsp;&nbsp;俾侮神者读此诗&nbsp;&nbsp;&nbsp;&nbsp;知神威灵不可欺