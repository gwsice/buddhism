# 明觉禅师瀑泉集卷第四

参学小师圆应编

师自两处道场。多应机语句。门人集之。离三已行于世。斯所纪者。乃垂带自答。及古今因缘。朝暮提唱。辞意旷嶮。而学党未喻。复致之请益。师盖不获已。随所疑问。以此以彼。乍放乍收。或抑或扬。或代或别。近百五十则。实一时之能事也。况圆应忝预参承。宁忘捃拾。然多闻未益。诚有愧于宗师。必记诸善言。谅无讥于弟子。可命曰瀑泉集。意以飞流无尽为义。凡知我者幸同味焉。时天圣八年八月十五日。圆应序。

上堂。汝等诸人。尽是久经阵敌惯战作家。倚天长剑即不问。尔作麽生是袖里藏锋。代云。寡不敌众。又云彼此。

上堂。寡不敌众。什麽人分上事。代云。总由和尚。又云彼此。又云。龙蛇易辩。衲子难瞒。许尔眼正顶后一相。拈得也无。代云收。

有时云。收之一字。饮气吞声。作麽生辩。代云。衲子难瞒。

或云。倾湫倒岳。寻常之用。不涉泥水。道将一句来。代云。三千里外。

示众云。三千里外还且如何。代云过。或云。佛未出世时。一人人鼻孔辽天。出世后为什麽杳无消息。代云。贼不打贫儿家。问僧云。贼不打贫儿家。因什麽却打。代云。须到如此。

或云。祖师不到处。时人知有。时人不知处。过在祖师。作麽生辩。代云。不得春风华不开。

上堂云。不得春风华不开。箇箇道我会。会即且致。作麽生举。代云。时人相师。又云。空劫已前徒指注。空劫之后错商量。正当空劫什麽人为主。代云。本是将军致太平。

有时云。太平本是将军致。莫错认定盘星。我为拈了也。还会麽。代云。掩面。出去。

或云。交锋两刃。要定生死。彼此无伤。功勳不立。作麽生是将军正令。代云。到即不点。

或云。到即不点。还甘也无。代云。赤心片片。

有时云。释迦老子出气不得。甚麽处誵讹。代云。填沟塞壑。又代云。退身三步。问云。填沟塞壑负恩者多。甚处见老底。代云。香积世界。

或云。五千四十八卷。止啼之说。如今啼止也。还我黄叶来。代云。事不孤起。

有时云。事不孤起。尔也分一半。代云[口*耶]。又云。合到某甲。又云。单传心印过犯弥天。甚人委悉。代云。须见如此。

上堂。须见如此。着甚来由。代云。也是。

或云。善来文殊。还知败阙麽。代云。一箭两垜。

或云。一箭两垛。为什麽却败阙。代云。善来文殊。

或云。乾坤崩陷且致。再见天日。道将一句来。代云。悔不慎当初。

有时云。悔不慎当初。便下座。却问僧。他后作麽生举。代云。好事不如无。

有时云。雄兵百万且定鞭疆。剑客三千若为驱使。代云。不许夜行投明须到。

示众云。不许夜行投明须到。何似生。代云。孟常门下。或云。一笔句下不甘底出来。代云。只宜拄杖子。

上堂云。只宜拄杖子。句下属何人。代云傍观者。

或云。威音王已前无师自悟。是第二句。还我第一句来。代云。扫土而尽。问僧。扫土而尽。儞还知麽。代云。因谁致得。

有时云。三世诸佛说梦。六代祖师说梦。翠峯今日说梦。还有梦见底麽。代云。掀倒禅床。

或云。掀倒禅床。盖是本分。过在什麽处。代云。恼乱春风卒未休。

或云。奔流度刃也是寻常。啐啄同时略请相见。代云。什麽处去也。

上堂云。什麽处去也。代云。日月易流。又云。针眼里藏身即不问。儞作麽生是游戏十方。代云。踞虎头收虎尾。

一日云。踞虎头收虎尾。诸方未曾见。代云也是。

或云。上来则扰扰。端坐则昏昏。脱洒一句作麽生道。代云。春无三日晴。

示众云。春无三日晴。去住还堪笑。且问诸衲僧。晒却何时了。代云。某甲只管看。

或云。有佛法处不得住。无佛法处急走过。赵州为什麽摘杨华。代云。更事多矣。问僧。更事多矣亦要商量。代云。莫教屈着。

有时云。明眼衲僧入门便话堕。三十年后谁是知音。代云。拂袖便出。

有时云。拂袖便出。也好与三十棒。代云。贼过后张弓。

或云。七纵八横。拈却把定乾坤眼。为什麽却有沙。代云。黄连未是苦。

或云。黄连未是苦。黄蘖好为隣。复问还辩得这时节麽。僧云不会。自代云。抑己而已。

或云。绕天下行脚。到处岂无尊宿相为。还有尽力道得底句麽。代云。口只堪喫饭。

上堂云。口只堪喫饭。云门大师拈了也。儞来者里听什麽椀鸣声。以拄杖一时打下。代僧当时但近前把住拄杖云。和尚。今日困。又云。关棙子即不问。上座作麽生是牛头横说竪说。代云。着甚来由。

一日云。着甚来由。便下座。代云。能有几箇。

有时拈起拄杖云。天不能盖地不能载。复以拄杖画一画云。百千诸佛诸代祖师。尽向翠峯乞命。代云。官不容针。

或云。举一明三。为甚不着便。代云。作贼人心虚。又云。文殊起佛见法见。贬向二铁围山。衲僧起佛见法见。列在三条椽下。翠峯起佛见法见。谁敢覻着。代云。秤尺在手。

或云。洞庭湖水一吸净尽。鱼鼈向甚处藏身。代云咦。又云。喝下承当。崖州万里。棒头荐得。别有条章。作麽生是衲僧本分。代云恶。

或云。虚空为鼓须弥为槌。王老师不打。还肯得诸方也无。代云。千年田八百主。

有时云。髑髅常千世界。鼻孔摩触家风。拈却别致一问来。代云。祖师遗下。又云儞若龟头鼈头向后道亲见翠峯好。代云何必。

上堂。天不能盖地不能载。衲僧坐断如恒河沙。闹市里指出一箇来。代云。便掴傍僧。

或云。生门易过死门难入。逆顺无拘底。为什麽不垂手。代云。收得安南又忧塞北。

或云。荒田不拣草变为金。信手拈来金变为草。古圣日用不知且致。儞为什麽临机道得。代云。如虫御木。

上堂云。如来惟一说无二说。穿却衲僧鼻孔。换却衲僧眼睛。即得。若教我明破。恐带累儞。不是好人。代云。欲见其师先观弟子。

或云。诸佛有难炭库里。众生有难火焰里。儞衲僧不得动着。代云。鲁般绳墨。

或云。火待日热风待月凉。北斗南星句。不要儞道。留与后人贬剥。代云。一言已出。驷马难追。

上堂云。色不异空空不异色。园头甚要古人道了也。因什麽知而故犯。代云。争奈转多。问僧。我道转多。儞作麽生。僧云。某甲不会。师云。恼乱春风卒未休。

或云。本分事道。我知有将错就错。甚人承当。代云。不惜眉毛者。

或云。年来一度春也。毕竟事作麽生代云。藏身露影。

或云。至道无难惟嫌拣择。德山不在付与黄蘖。代云。洗脚上船。复问僧云。我恁麽道。正是时人窠窟。赵州直得五年分疎不下。儞何不救取。僧无语。师云。雪峯道底。

上堂云。开门待知识。知识不来过。直得出门相接。为什麽土旷人稀。代云。和尚年老。

或云。放憨道着药忌。即不管儞。死中得活。致将一问来。代云。略无些子。

上堂云。远则照近则明。儞会也。笠子拄杖拈放一边。入水见长人作麽生辩。代云平出。

或云。因一事长一智。针筒药袋不得失却。如履轻氷。道将一句来。代云。以己妨人。又云。会则事同一家。且放儞过。不会则东西南北。付与驴年。代云。一日便头白。

或云。今日也恁麽。明日也恁麽。第三第四不问儞。后五日事作麽生。若道只恁麽。代云。苦哉佛陀耶。

有时云。什麽劫中无祖佛。儞不着便犹可。代云。解笑底亦少。

或云。朝堂门下难举令。云门道底不要。代云但咳嗽一声。

一日云。谋臣勐将用不着。到即不点。是什麽人。代云。不犯之令。

上堂云。若道得隔身句。知儞是箇了事人。忽若总道不得。我也知儞亲。代云。勐虎不食其子。

一日云。千兵易得一将难求。上将来也三军在什麽处。代云。退后退后。

或云。阃内者不出。阃外者不入。将相双行句。作麽生道。代云。弔民伐罪。

因普请问僧。甚处来。云摘茶来。师云。茶园里有玄沙见底。还见麽代但指露柱云。和尚问。又问僧。甚处来。云摘茶来。师云。人摘茶茶摘人不问。儞无底篮子重多少。代云。惯得其便。又问僧。甚处来。云摘茶来。云茶丛列作鼻孔。茶叶是儞眼睛。作麽生摘。代云。今日不着便。

一日云。佛法不用学。触目皆成滞。百成既未游。楼阁门长闭。劝君回首看。请下一转语自云。莫辜负人好。

一日问僧。南泉斩猫儿。儞作麽生会。云有什麽难。师云。作麽生。无语。代云。一刀两段。

一日游园次。问僧。苦瓠连根苦。甜瓜彻蒂甜。明得箇什麽边事。僧无对。代云平出。

一日请益退。侍者问讯云。和尚不易。师云。有什麽不易。无对。师代云。法堂上寸草不生。僧便礼拜。师云。若不是我。

师一日问僧。诸方道不得底句。儞作麽生道。僧云。天平地平。云漝麽则王老师不如儞。僧无语。师云。只道得一半。

师一日见僧来。师云。是什麽物与麽来。僧云。口痛秖对和尚不得。师云。鼻孔儞。僧无语。师云。黄连未是苦。

师一日见二僧来。拈起拄杖云。与儞二人分取。僧云。只恐和尚不平。第一僧云。那上座先到雪窦。师云。有功者赏。

师一日见二化主城中归。问云。儞凭箇什麽。入城教化众生。僧云。虽有好心。且无好报。第二僧云。祸不入慎家之门。师云。近火先燋。

师一日晚参。问僧。是什麽时候也。僧应诺。师便喝僧云。和尚何不领话。师云。日势稍晚。

师一日见僧来。拈起拄杖云。我两手分付。儞作麽生。僧退身云。不敢。师云。为什麽棒上不成龙。僧云。三十年后恐辜负和尚。师放下拄杖云。吽吽。

师一日问僧。儞见雪窦后录未。僧云见了。师云。向甚处见我。僧云。也知和尚是川中人师将拄杖打一下云。梦见。

师一日见僧出归。师云。闹市里还见天子麽。僧无语。师代云。非但。又云。苦哉佛陀。

一日十数僧待立次。师云。佛法无人说。虽慧不能了。复问僧。还有无师自悟底麽。众无语。师云。负命者上钩。

师因在庄。数僧侍立次。师问云。维摩老云。步步是道场。这里何似山里。众下语师皆不诺。师代云。只恐和尚不肯。

师一日问僧。儞作箇什麽来。僧云。合灵宝丹来。师云。灵即不问。作麽生是宝。僧云。不敢秖对和尚。师不肯。自代云。洎与和尚答话。

师一日问僧。儞浴未。僧云。某甲此生不浴。师云。儞不浴图箇什麽。僧云。今日被和尚勘破。师云。贼不打贫儿家。

师一日同僧游山次。到开山和尚塔头。僧云。见说开山便是黄巢。师云。黄巢是草头天子。为什麽却作住山人。僧云。忌辰也好与他设粥。师不肯。自代云。赏不避仇雠。

师一日同三五僧看种田。师云。灵苗无根。作麽生种。僧云。明年更有新条在。师云。儞问我。我与儞道。僧便问。师云。分付田舍奴。

师一日出城。见下院山主。师云。既是山主。为什麽却在城中。山主无语。师自云。负命者上钩来。

师一日与数僧游山次。见牯牛举头。师问。牯牛举头作什麽。僧云。怕和尚穿却。师不肯。自云。看入草底。

师一日烧亡僧。师问僧。还将得火来麽。僧云。将得来。师云。弄假像真。

师一日问僧。甚处来。僧云浴来。师云。三身中那一身浴。僧云。或鼓声前或鼓声后。师云。饱丛林。

师一日问僧。儞寻常为什麽不上来。僧云。长上来只是门闭。师云。为什麽不入来。僧云来也。师云。贼过后张弓。

师一日为首座写真。师云。既是首座。为什麽却有两箇。首座云。争之不足。师云。儞问我。我与儞道。首座拟问。师云。雪窦门下。

宋太宗皇帝。因事六问。当时无人奏对。因入寺见僧看经。问云。看什麽经。对云。仁王经。帝云。既是寡人经。为甚在卿手里。师代云。皇天无亲唯德是辅。

因入塔院。问僧。卿是甚人。僧云。塔主。帝云。此是寡人塔。为什麽卿作主。代云。盖国咸知。

因僧烧却藏经。朝见告乞。宣问。昔日摩腾不烧。如今为什麽烧却。代云。陛下不忘付嘱。

因帝夜梦。神人报云。请陛下发菩提心。帝至晓宣问左右街。菩提心作麽生发。代云。实谓今古罕闻。

因僧朝见。帝问。甚处来。云卧云来。帝曰。朕闻卧云深处不朝天。为什麽却到这里。代云。难逃至化。

因僧朝见。帝赐坐。僧云。陛下还记得麽。帝云。甚处相见来。僧云。灵山一别直至如今。帝曰。以何为验。僧无对。代云。贫道得得而来。

唐宪宗迎舍利。现五色光。百辟俱贺。惟韩愈端立。帝问。百僚皆贺。卿为甚不贺。愈曰。臣曾看经来。佛光非青黄赤白等相。此是神龙荷助之光。帝云。作麽生是佛光。代云。陛下高垂天鉴。

裴相公。捧一尊佛像于黄檗前跪云。请师安名。檗云。裴休。师代相公。当时便喝。

广南刘王。请云门入内。于含春殿坐次。帝令鞠常侍宣问。灵树果子熟也末。门云。甚年中得信道生。师代进语云。犹带酸澁在。又代云门云。圣意难测。又云。诺诺。复宣问。如何是禅。云皇帝有勅臣僧对。代进语云错。又代云门云。念以臣僧年迈。

龙光问僧。名什麽。云自观。光云。自观见什麽。代云。有误龙光。

悟空禅师问座主。讲什麽经。云法华经。空云。有说法华经处。我现宝塔当为证明。座主赞请甚人证明。代云。私通车马。

投子示众云。汝等诸人尽道。我实头。若出门三步。有人问儞。作麽生是投子实头处。作麽道。代云。疑杀天下人。

有老宿。见官人手中执笏。乃问。在官人手中为笏。在天子手中为珪。在老僧手中唤作什麽。代云。弄巧成拙。

四祖到牛头后庵。见虎便作怕势。牛头云。和尚犹有这箇在。祖云。适来见什麽。代云。但亦作怕势。又代云。洎合放过。

僧问惠济。古人道。得坐披衣向后自看。如何是得坐披衣。济云。畅我平生。代云。诺诺。

问投子。定慧等学明见佛性。此理如何。投子云。打水用桶。舀粥用杓。代云。争得不问。

玄沙见孚上座。便云。新到相看。孚云。已相见了也。沙云。什麽劫中曾相见来。孚云。莫瞌睡。别云。这贼败也。

玄沙与地藏在方丈说话夜深。沙云。侍者关隔子门。汝作麽生出得。地藏云。唤什麽作门。别云。珍重便行。

崇寿问僧。泉眼不通被沙碍。道眼不通被甚麽碍。僧云眼碍。别云。强将下无弱兵。

保福在疾。问僧。我与儞相识年深。有何名方妙药相救僧云。甚有。闻说和尚不解忌口。别云。只恐难为和尚。

有西天声鸣三藏。到王大王处。王令玄沙验过。玄沙以铜火箸击铁火炉。问三藏云。是什麽声。云铜铁声。沙云。大王莫受外国人瞒。师别云。大王宜加信敬。又别三藏云。莫瞒外国人。

国师问座主。讲什麽经。云金刚经。国师云。最初是什麽字。座主云。如是。国师云。是什麽。别云。以拄杖便打。

陆郎中问仰山。如何是不断烦恼而入涅槃。仰山竖拂子。郎中便拜。异时仰山却问郎中。曾问不断烦恼而入涅槃。老僧竖拂子。郎中作麽生会。陆云。据某甲见处。入之一字也不用得。仰山云。入之一字不为郎中。师云。作麽生会。云别。陆云。拂子到某甲手里也。又别仰山后语云。我将谓儞是箇俗汉。

陆大夫问南泉。大悲菩萨甚处得许多手眼来。泉云。如国家用大夫作什麽。别云。不及大夫所问。

僧问云门。十方薄伽梵一路涅槃门。如何是一路涅槃门。门云。我道不得。云和尚为什麽道不得。云儞举话即得。别云。浅水无鱼徒劳下钓。

吴尚书访睦州。至门首便问。三门俱开。弟子从何门而入。睦召尚书。尚书应诺。睦云。从信门而入。别云。客是主人相师。

南泉迁化。陆亘大夫到。院主云。大夫何不哭。大夫云。道得即哭。长庆代云。合笑不合哭。别云。苍天苍天。

云岩迁化。时道吾问。离却壳漏子了。后向何处再得相见。岩云。向不生不灭处相见。别云。唤侍者与我记取这一问。

僧问法灯。百骸俱溃散。一物镇长灵。未审百骸一物相去多少。灯云。百骸一物一物五骸。别云。吾不如汝。

僧问归宗。如何是佛。宗云。我向儞道。还信麽。云和尚言重。争得不信。宗云。只汝便是。别云。侍者寮里喫茶去。

麻谷持锡到国师处。振锡而立。国师云。汝既如是。何用见吾。谷又振锡一下。别云。洎不到此。

妙济于僧前书一字。问云。是什麽。僧云不识。济云。满口道着。别云。老僧罪过。

僧问曹山。清税孤贫。请师拯济。山云。税阇梨。应诺。山云。清源白家酒。三盏犹道未霑唇。别云。税阇梨应诺。是什麽心行。

僧问玄觉。先师举不及处。请和尚举。觉云。听者须是奇人。别云。大众看者一员禅客。

石头问让大师。不慕诸圣不重己灵时如何。让云。子问太高生。何不向下问将来。别云。三十棒教谁喫。

僧问玄沙。尽十方世界。是一颗明珠。学人为什麽不会。沙云。用会作麽。别云。诸方即得。我这里不得。

玄沙问南际云。此事惟我能知。长老作麽生会。际云。须知有不求知者。别云。雪峯门下几箇如斯。

法眼问百法座主云。百法是体用双陈。明门是能所兼举。座主是能。法座是所。作麽生说箇兼举。有老宿代云。和尚唤什麽作法座。别云。和尚分半院与某甲始得。

睦州问座主。讲什麽经。云涅槃经。州云。问大德一段义得麽。云问什麽义。州以脚趯空吹一吹云。箇是什麽义。云经中无此义。州云。脱空谩语汉。此是五百力士揭石义麽。老宿代云。和尚瞒某甲瞒大众。别云。和尚惯得其便。

云门示众云。世尊生下。一手指天一手指地。周行七步目顾四方云。天上天下唯我独尊。我当时若见。一棒打杀与狗喫。贵得天下太平。法眼云。云门气势甚大。要且无佛法道理。老宿代云。将谓无人证明。别云。钩在不疑之地。

岩头雪峯钦山三人坐次。洞山点茶来。钦山闭眼。洞云。什麽处去来。钦山云。入定来。洞云。定本无门。从何而入。老宿代云。大有人恁麽会。别云。当时但指岩头雪峯云。与者两箇瞌睡茶喫。

云门问僧。近离甚处。云新罗。门云。将甚麽过海。云草贼大败。门云。儞为什麽在我手里。僧云恰是。别云。嘘嘘。

云门到洞岩得数日上参。恰见岩下来。岩问。什麽处去。云亲近去。岩云。乱走作什麽。云暂时不在。岩云。什麽处去来。别云。好与三十棒。

东平问官人。风作何色无对。却问僧。僧提起衲衣云。者箇在府下铺。平云。用多少帛子。别云。虾跳不出斗。

云门问曹山。密密为什麽不知有山云。只为密密所以不知有。别云。达磨来也。

雪峯在国清。拈起钵盂问座主。道得与儞钵盂。主云。此是化佛边事。别云。只恐钝置和尚。峯当时云。儞作座主奴也未得。主云。某甲不会。峯云。儞问我。我与儞道。座主方礼拜。峯便踏倒。后座主举似云门云。某甲得七年方见。门云。儞得七年方见云是。别云。草贼败也。

道吾见云岩扫地。问云。太驱驱生。岩云。须知有不驱驱者。吾云。恁麽有第二月也。别云。洎合放过。

清峯辞雪峯。问甚处去。清峯云。识得者汉即知去处。雪云。儞是了事人。乱走作什麽。别云。西天斩头截臂。清峯当时云。和尚莫涂污人好。雪云。我即涂污儞。儞道古人吹布毛作麽生。清峯云。残羹馊饭。已有人喫了也。雪峯休去。师出。雪峯语云。一死更不再活。

韶山勘僧云。莫便是多口。白头因云。不敢。韶云。多少口。云遍身是。韶云。大小二事向甚处出。云韶山口里。别云。从来疑着韶山。

保福到庵主处。茶话次。庵主云。有僧问某甲。如何是祖师西来意。某竖起拂子。不知得不得。福去。某争敢道得不得。有箇问有人赞叹此事。如虎带角。有人轻毁此事。分毫不直。一等是恁麽事。为什麽赞毁不同。庵主云。适来出自偶尔。有老宿云。毁又争得。又老宿云。惜取眉毛。师都别云。若非和尚证明。拂子一生无用。

## 石头大师参同契

予尝览斯作。颇见开士。皆摛辞肇极。成赞厥道。因亦随兴以拟之。匪求蚀木于文也。噫先觉洪规。可洞照遐古。岂复情谓逾越于其间哉。盖往往学者。抑问勉意不获而已。其或金沙溷流。淘之汰之。固必存彼匠手明矣。

&emsp;&emsp;竺土大仙心(谁是能举)。&emsp;&emsp;东西密相付(惜取眉毛)。

&emsp;&emsp;人根有利钝(作麽生)。&emsp;&emsp;道无南北祖(且欵欵)。

&emsp;&emsp;灵源明皎洁(抚掌呵呵)。&emsp;&emsp;枝派闇流注(亦未相许)。

&emsp;&emsp;执事元是迷(展开两手)。&emsp;&emsp;契理亦非悟(拈却了也)。

&emsp;&emsp;门门一切境(舍短从长)。&emsp;&emsp;回互不回互(以头换尾)。

&emsp;&emsp;回而更相涉(这箇是拄杖子)。&emsp;&emsp;不尔依位住(莫错认定盘星)。

&emsp;&emsp;色本殊质像(岂辨开眸)。&emsp;&emsp;声元异乐苦(还同掩耳)。

&emsp;&emsp;闇合上中言(心不负人)。&emsp;&emsp;明明清浊句(口宜挂壁)。

&emsp;&emsp;四大性自复(随所依)。&emsp;&emsp;如子得其母(可知也)。

&emsp;&emsp;火日风动摇(春水自消)。&emsp;&emsp;水湿地坚固(从旦至暮)。

&emsp;&emsp;眼色耳音声(海晏河清)。&emsp;&emsp;鼻香舌咸醋(可凭可据)。

&emsp;&emsp;然于一一法(重报君)。&emsp;&emsp;依根叶分布(好明取)。

&emsp;&emsp;本末须归宗(惟我能知)。&emsp;&emsp;尊卑用其语(不犯之令)。

&emsp;&emsp;当明中有闇(闇必可明)。&emsp;&emsp;勿以闇相遇(明还非覩)。

&emsp;&emsp;当闇中有明(一见三)。&emsp;&emsp;勿以明相覩(无异说)。

&emsp;&emsp;明闇各相对(若为分)。&emsp;&emsp;比如前后步(不如此)。

&emsp;&emsp;万物自有功(旨尔宁止)。&emsp;&emsp;当言用及处(纵横十字)。

&emsp;&emsp;事存函盖合(子细看)。&emsp;&emsp;理应箭锋拄(莫教错)。

&emsp;&emsp;承言须会宗(未兆非明)。&emsp;&emsp;勿自立规矩(突出难辨)。

&emsp;&emsp;触目不会道(又何妨)。&emsp;&emsp;运足焉知路(也不恶)。

&emsp;&emsp;进步非近远(唱弥高)。&emsp;&emsp;迷隔山河尔(和弥寡)。

&emsp;&emsp;谨白参玄人(闻必同归)。&emsp;&emsp;光阴莫虚度(诚哉是言也)。

## 真赞

### 禅定大师

&emsp;&emsp;虚凝不器。&emsp;&emsp;有象殊域。

&emsp;&emsp;伊河逞流。&emsp;&emsp;卓尔原极。

&emsp;&emsp;鹫峯崔嵬。&emsp;&emsp;蟾轮乍回。

&emsp;&emsp;列刹望重。&emsp;&emsp;劳生眼开。

&emsp;&emsp;开也谁覩。&emsp;&emsp;迅振高古。

&emsp;&emsp;或叶或华。&emsp;&emsp;自三自五。

&emsp;&emsp;天子褒称兮禅定师。&emsp;&emsp;而今而后兮香风吹。

### 集贤殿学士曾侯

&emsp;&emsp;天石麟岂轻献。&emsp;&emsp;日角月角藏亿万。

&emsp;&emsp;当年文阵获全功。&emsp;&emsp;不夺龙头几人怨。

### 若氷大师

&emsp;&emsp;氷之有光&emsp;&emsp;非珠澄彻。

&emsp;&emsp;山之有光&emsp;&emsp;非玉凝洁。

&emsp;&emsp;若氷大师&emsp;&emsp;殊彼清绝。

&emsp;&emsp;殊兮必群&emsp;&emsp;绝兮可覩。

&emsp;&emsp;一字根极&emsp;&emsp;三千顶住。

&emsp;&emsp;乍曰义龙&emsp;&emsp;或称律虎。

&emsp;&emsp;相对风规分不分。&emsp;&emsp;金田独步君看取。

### 清照大师

&emsp;&emsp;巨海秋碧鼇峯昼寒。&emsp;&emsp;巧出匠手依依对看。

&emsp;&emsp;宝几乍凭华巾非结。&emsp;&emsp;以焰续焰话月指月。

&emsp;&emsp;古兮今兮请试甄别。

### 恭首座

&emsp;&emsp;道离微兮谁与隣。&emsp;&emsp;貌古澹兮飞清尘。

&emsp;&emsp;岩桧苍苍经几春。&emsp;&emsp;乳窦堂中第一人。

禅徒写予幻质复请为赞辞曰。

&emsp;&emsp;祖佛怨兮非其师。&emsp;&emsp;丛林害兮谁相资。

&emsp;&emsp;氷枯雪残深索索。&emsp;&emsp;水冷云澹空纍纍。

&emsp;&emsp;宝圣错僧繇知。&emsp;&emsp;人间天上争容伊。

### 周生强图梦身予亦不能伏笔

上下三指彼此七马。拈华未曾微笑何也。石谓玉兮器必分。水凌虚兮月非下。不知谁是傍观者。

咄者枯枿遽生瓜葛。来自三川欺乎两浙。指鹿为马将日作月。罪兮弥天焉可分说。

### 广慧禅师

&emsp;&emsp;寥寥雄机&emsp;&emsp;落落虚宇。

&emsp;&emsp;本之不兆&emsp;&emsp;传之奚取。

&emsp;&emsp;取既有规&emsp;&emsp;规还伦古。

&emsp;&emsp;凝明孤宽&emsp;&emsp;垂应万端。

&emsp;&emsp;海蚌光绝&emsp;&emsp;天珠影残。

&emsp;&emsp;南来北来&emsp;&emsp;玄眸可观。

## 安岩山照禅师(并序)

愚昔游汉水抵庐岳。率访丛室。袭禅家流偕象马蹴踏。至于心口愤悱。品藻当代诚难其师。然非厚诬。方来且指掌轮握何取。岂斯欵陪老作覩绘真相。古之今之叹恨亡矣。高深莫究其极。明晦靡尽其际。故时钦依乃勉抉称咏。庶文外之士。道存而同归者也。

觉雄慧灯记。饮光灭光联不已。龙昌遽绝善续者谁。梅峯之师。化偃二浙声流四维。大名无当高让太白。韬晦殊运虚明旷索。归休安岩寒笼翠杉。我笑方外华非。类衔郢工笔狂梵仪。顿举肩云顶丝。秋蟾夜渚静应。南轩兮相对时。空生未解兮闻斯语。开眸凝瞻。迅雷不及揜耳。

明觉禅师瀑泉集卷第四