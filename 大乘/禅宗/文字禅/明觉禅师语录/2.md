# 明觉禅师语录卷第二

门人轸等编

## 举古

举。僧问赵州。道人相见时如何。州云。呈漆器。师云。诸禅德。还有识赵州底麽。出来相共商量若未能辩明。大好从头举与儞点破。四九三十六收。

举。临济示众云。有一无位真人。常在汝等面门出入。初心未证据者。看看。时有僧问。如何是无位真人。临济下禅床擒住。者僧拟议。济托开云无位真人是什麽乾屎橛。雪峯闻云。临济大似箇白拈贼。师云。夫善窃者。神鬼莫知。既被雪峯觑破。临济不是好手。复召大众。雪窦今日换尔诸人眼睛了也。尔若不信。各归寮舍。自摸𢱢看。

举。僧侍立保福次。福云。尔得与麽麁心。福拈一块土与僧。尔抛向门外着。僧抛了却来云。甚处是某甲麁心。福云。我见尔筑着磕着。所以道尔麁心。师云。然则者僧被保福热瞒。争奈真不掩伪曲不藏直。雪窦将今视古。于理不甘是尔者一队汉忽僧堂里来寮舍内出。筑着磕着亦乃不知。近来麁心转盛。我若放过。便见诸方检责。师蓦拈拄杖下座。大众一时走散。

举。雪峯敲观和尚门。观云谁。峯云。凤凰儿。观云。作什麽。峯云。鵮老观。观便开门。雪峯方入。被观把住云。道道。峯拟议。被观推出。峯住后示众云。我当时若入得老观门。尔者一队噇酒糟汉。向甚处摸𢱢。有老宿云。雪峯徒有此语。当时入不得。如今也入不得。师云。者辜恩负德汉。有什麽交涉。当时入不得。岂是教尔入。今既摸𢱢不着。累他雪峯。俱在老观门下。举。临济侍立德山。山云。今日困。济云。者老汉寱语作什麽。山便打。济掀倒绳床。山便休师云。二员作者。具啐啄同时眼。有啐啄同时用。雪窦拟向勐虎口中夺鹿。饥鹰爪下分兔。敢谓。临济德山二俱瞎汉。有人辩得。天下横行举。乾峯和尚云。举一不得举二。放过一着落在第二。云门出众云。昨日有人从天台来。却往南岳去。峯下座云大众来日不要普请师云。看他作者吐露箇消息。宛尔不同。若是瞌睡汉。递相钝致。乃拈起拄杖云。放过一着。便下座。

举。玄沙云。吾有正法眼藏。付嘱摩诃大迦叶。犹如话月。曹谿竖拂。犹如指月。鼓山云。月𡁠玄沙云。者阿师就我觅月。鼓山不肯。却归众云。道我就他觅月。师云。玄沙鼓山。如排百万军大阵。只抛瓦子相击。或有衲僧辩得。当知正法眼藏付嘱有在。

举。长庆云。净洁打垒了也。却近前就我觅。我噼嵴与尔一棒。有一棒到尔。尔须生惭愧。无一棒到尔尔又向什麽处会。师云。雪窦即不然。净洁打叠了也。直须近前。我噼嵴与尔一棒。有一棒到尔。尔即受屈。无一棒到尔。与尔平。出但与麽会。

## 勘辩

一日侍者报。有三人新到。从瑞岩来。师云。教伊大展坐具礼拜着。其僧方入门。师蓦拈起拄杖。僧云。某甲特来礼拜和尚师。云吽。吽那。箇是参头一。僧近前问讯师。云尔。为什麽失却本道公验僧云深。领和尚慈悲师。云过。者边立复问第二人。求朋须胜己。似我不如无。师以拄杖指参头云。尔为什麽随者漆桶。僧云。某甲新戒。师亦约云。过者边立。又问第三人。适来两箇败阙了也。尔堪作箇什麽。僧拟议。师便喝云。过者边。乃云。据合一时埋却。且念远来。参堂去。

问新到。寻师访道翫水游山。僧云。谢和尚顾问。师便喝鼻孔里秖对我。僧无对。师云。苦杀人来来。曾到雪窦麽。僧云。不曾到。师打一棒云。他后不得讳却。

一日二人新到。师云。座主衲僧。僧云。请和尚鉴。师云。一不成二不是。僧云。不劳如此。师云。我且放过。朝到西天暮归东土。作麽生。僧无对。师云。杜衲僧。参堂去。

问新到。近离甚处。僧云。和尚道什麽。师云。我问尔近离甚处。僧退身立。师云。克由叵耐不言来处。将拄杖来。僧云。某甲近离奉川。师云。打野榸汉。何不早与麽道。复问第二人。尔也一处来。僧云。某甲近离大梅。师云。两段不同。好与三十棒。且放过。

一日宗首座到。方拟人事。师约住云。既知信之韬略。便须拱手归降。宗云。今日败阙。师云。剑刃未施。贼身已露。宗云。气急杀人。师云。败将不斩。宗云是。师云。礼拜着。宗云。三十年后有人举在。师云。已放尔过。

问听道者。久参事作麽生。道者云。青天白日。师云。乱走作什麽。者便喝。师云。喫棒。者拟举手。师打一坐具云。尔看者瞎汉乱与。

一日五人新到。师云。尔总不消行脚。僧拟议。师云。一状领过。

有良周上座到。师作瞌睡势。僧云。新到相看。师不应。僧又云。新到相看。师高声云。阿谁。僧云新到。师云。已知参堂去。僧云。某甲是大龙受业。师喝云。漆桶谁识尔。僧便近前人事。师云。好好礼拜着。相看了。师云。还识宗首座麽。僧云。是师兄师云。尔为什麽钝致他。僧云。和尚休得也。师云。踏破草鞋汉。不能打得尔。且坐喫茶。

问僧。近离甚处。僧云天台。师云。还见智者麽。僧云见。师云。为什麽在我脚底。僧无语。师云脱空妄语。

问僧。近离甚处。僧云温州。师云。还识永嘉大师麽。僧云。是乡人。师云。与尔隔海。僧云酌然师云。而赤不如语直。僧无对。师云嘘。

师在大龙为知客。李殿院到山茶话次问师。知客是长老乡人。师云不敢。院云。且在者里不得乱走。师云。本为行脚。院云行脚为甚事。师云。看乱走底。院微笑。

师在池州景德为首座。时太守曾学士入院相访。茶果次。学士拈箇枣子抛在地上。召师首座。师应诺。士云。古人道。不离当处常湛然。在那里。师指景德长老云。只者老子也不知落处。士云。首座知也不得无过。师云。明眼人难瞒。

师到太湖。有余巡检。请师并志依上座斋。临起检问卑官今日命二衲僧斋。得何果报。师云。图他一粒米。失却半年粮。依云。临行方觉主人宽。师召舍人。舍人抬头。师指依云。垛根衲子。斋他有甚益。巡检大笑。师便起去。

师赴雪窦。经过杭州。徐转运问师。雪窦名山。多有具眼底衲僧。忽相靠来。长老作麽生支遣他。师高声召客司。司近前。师云。运使问箇什麽。使云。推过来。师云。推过又争得。使无语。师云。彼此没便宜。使又问。长老几日渡钱塘江。师云。山僧未敢前去。使云。作箇什麽。师云。徐转运把断要津。使云。今日被长老揉我一上。师便辞退。

师在南岳福严为藏主。李殿院同雅长老入藏院。师出接殿。院云。藏主那。师云不敢。院云。藏中说着下官麽。师云。目前可验。院云。验底事作麽生。师云。不消一札。院无语。师云。且请殿院归寮。喫茶坐次。山岚忽起。雅云。殿院游山。恰阻烟雾。院云。灵峯圣迹。为什麽却有者箇。师云。下方无。院拟道。雅云。藏主壮观福严。师云。和尚且莫开眼。院云。作家作家。师云。殿院尊重。时有道士秀才到院。又问。三教中那教最尊师乃起侧身而立。院云。有口何不道。师云。对夫子难言。院云。休休便起。师云。适来造次。

师在舒州海会时。因看胥通判问。山中多少众。师云。一百来僧。胥云。既是海会。为甚只有百僧。师云。人贫智短。胥云更道。师云。他后有人举在。又问。山中长老每日说箇什麽。师云。路逢剑客。胥云吽。师便辞退。

师在明州。看曾学士坐次。士问。曾与清长老商量赵州勘破婆子话。端的有勘破处麽。师云。清长老道箇甚麽。士云。又与麽去也。师云。清长老且放过一着。学士还知天下衲僧出者婆子绻䙡不得麽。士云。者里别有箇道处。赵州若不勘。破婆子。一生受屈。师云。勘破了也。

师与僧众入城缘化。学士先有公文止绝僧道投刺。师亦同例。乃有颂寄士云。碧落烟凝雪乍睛。住山情绪寄重城。使君道在未相见。空恋甘棠影里行。学士回答云。劳劳世务逐浮沉。一性澄明亘古今。目击道存无阻隔。何须见面始知心。复令人请师。相见了。士云。道存无阻。因甚入来不得。师云。他后见别处长老。学士不请举向伊。士云。举着又何妨。师云。山僧罪过。士云。好好。师云。诺诺。

学士解印后。师送到越州。住数日乃辞。士坚留。师云。归山住持不忘学士此日。士云。衲僧家爱把不定。师云。争得到者里。士无语。师云。已沐学士放辞。士云。容出城相送。师便退。士至客亭。排果子茶汤了。师问。学士自此一别。甚处再得相见。士云。长老何以对面忘却。师云。微僧心亦足矣。时广慧和尚复问。师自此一别。甚处与学士再得相见。师云。直是千里万里。于是取别。士云。善为道路。师云。诺诺。

## 歌颂

### 赠天衣长老

&emsp;&emsp;天衣长老无价之宝。&emsp;&emsp;金乌东昇是何杲杲。

&emsp;&emsp;他年或要儿孙。&emsp;&emsp;无端须入荒草。

### 寄妙果政长老

&emsp;&emsp;有臾机宜太孤绝。&emsp;&emsp;冷澹情怀止金铁。

&emsp;&emsp;游历不知参访谁。&emsp;&emsp;曾道天无第二月。

&emsp;&emsp;近闻锁断奔驰问。&emsp;&emsp;何物拈来固其本。

&emsp;&emsp;飞腾直上三十三。&emsp;&emsp;见不见兮为君困。

&emsp;&emsp;中岩藏晦亦枯藁。&emsp;&emsp;年光休竞七十九。

&emsp;&emsp;南北东西追古风。&emsp;&emsp;时有其人继其后。

### 送宗侍者

&emsp;&emsp;深忆韶阳示奇句。&emsp;&emsp;昔人到此犹不住。

&emsp;&emsp;宗禅九万曾列程。&emsp;&emsp;吾想七闽还独步。

&emsp;&emsp;重岩忽尔来扣门。&emsp;&emsp;自谓孤踪若断云。

&emsp;&emsp;雪庭乍远虽多恨。&emsp;&emsp;且有中峯月共分(斯句乃宗禅者离山日有作)

&emsp;&emsp;如斯慷慨非希冀。&emsp;&emsp;浩浩清风无处避。

&emsp;&emsp;天上天下知不知。&emsp;&emsp;五叶千灯复何啻。

### 小谿赠溥禅者

&emsp;&emsp;岁月将阑天光普寒。&emsp;&emsp;鄙叟复枕盘桓且难。

&emsp;&emsp;万杉禅客来寻我。&emsp;&emsp;言意勤勤勉清堕。

&emsp;&emsp;拂曙片帆重率归。&emsp;&emsp;百节四肢难负荷。

&emsp;&emsp;风之泠泠潮之平平。&emsp;&emsp;强写离辞几不成。

&emsp;&emsp;岩层落落旧知己。&emsp;&emsp;相见无忘极此情。

### 送清禅者

&emsp;&emsp;有禅者兮旷发灵机。&emsp;&emsp;出洪都兮声光步随。

&emsp;&emsp;一文一技不为用。&emsp;&emsp;方内方外谁论之。

&emsp;&emsp;春风来兮何所别。&emsp;&emsp;何曾拂尽古岩雪。

&emsp;&emsp;极目寥寥思远人。&emsp;&emsp;曹谿堪共此时饰。

&emsp;&emsp;清兮清苦宜存历。&emsp;&emsp;亮兮辜马休同迹。

&emsp;&emsp;弹指凋残六叶华。&emsp;&emsp;西山一去断消息。

### 送一禅者

&emsp;&emsp;天得一地得一。&emsp;&emsp;王得一兮无等匹。

&emsp;&emsp;谷得一兮归巨溟。&emsp;&emsp;应见三山皆岌岌。

&emsp;&emsp;一得一又何必。&emsp;&emsp;今古不曾居丈室。

&emsp;&emsp;千华影里复是谁。&emsp;&emsp;八面风清照红日。

&emsp;&emsp;一禅一禅须记取。&emsp;&emsp;象骨龄难兮且相许。

&emsp;&emsp;负石投针忽载来。&emsp;&emsp;拂袖双双便回去。

### 送全禅者

&emsp;&emsp;有龙彪兮时之相宜。

&emsp;&emsp;有艺行兮人之所归。

&emsp;&emsp;东西武步兮复谁。

&emsp;&emsp;是我上下。

&emsp;&emsp;观方兮存机未机。

&emsp;&emsp;全禅全禅知不知。

&emsp;&emsp;大施门开兮尘区可依。

### 送静山水

&emsp;&emsp;松根石上曾唯我。&emsp;&emsp;四顾寥寥谁未可。

&emsp;&emsp;岂知白凤传好音。&emsp;&emsp;抛却乱云千万朵。

&emsp;&emsp;谿山重叠春将暮。&emsp;&emsp;风递残华柳飞絮。

&emsp;&emsp;金盂待月应有期。&emsp;&emsp;宝冠照水宁无据。

&emsp;&emsp;静禅复记吾深嘱。&emsp;&emsp;彼兮国士真烈宿。

&emsp;&emsp;相见从容莫等闲。&emsp;&emsp;人天景行存高躅。

### 寄藏主收禅者

&emsp;&emsp;新州出箇卖樵者。&emsp;&emsp;龙朔年中藏昼夜。

&emsp;&emsp;黄梅舂得古菱华。&emsp;&emsp;不倚物兮便高拄。

&emsp;&emsp;秀禅拂拭无尘埃。&emsp;&emsp;历尽诸难眼未开。

&emsp;&emsp;交驰石上求文字。&emsp;&emsp;争得孤峯却载来。

&emsp;&emsp;近还有箇寻吾祖。&emsp;&emsp;云在庐村深处住。

&emsp;&emsp;偷得隣家些子光。&emsp;&emsp;用作千灯拟流布。

&emsp;&emsp;呵呵呵。&emsp;&emsp;地久天长争奈何。

### 送云禅德

&emsp;&emsp;中岩老兮八十一。&emsp;&emsp;闲寄十年助辞笔。

&emsp;&emsp;纵夸步骤当此时。&emsp;&emsp;岂免龙锺笑他日。

&emsp;&emsp;他时谁也流机变。&emsp;&emsp;午夜寒蟾生水面。

&emsp;&emsp;别有清光何处来。&emsp;&emsp;举目乱飞星斗转。

&emsp;&emsp;歌兮歌兮苦搜索。&emsp;&emsp;远赠云禅愧标格。

&emsp;&emsp;黄梅席上追古风。&emsp;&emsp;高唱自知天地窄。

### 赠陆学士

&emsp;&emsp;古之陆大夫。&emsp;&emsp;多集游方辈。

&emsp;&emsp;今之陆使君。&emsp;&emsp;复与空生会。

&emsp;&emsp;大国正搜罗。&emsp;&emsp;长剑今磨淬。

&emsp;&emsp;或问清旷闲。&emsp;&emsp;不知若为对。

### 舟行

&emsp;&emsp;孤舟选胜傍江千。&emsp;&emsp;乘兴幽游思未阑。

&emsp;&emsp;向日望来春色晚。&emsp;&emsp;顺潮归去野情宽。

&emsp;&emsp;高歌钓客收纶线。&emsp;&emsp;弄影沙禽刷羽翰。

&emsp;&emsp;回想古祠无限意。&emsp;&emsp;海蟾初上逼人寒。

### 东轩偶作

&emsp;&emsp;丛竹小山些子境。&emsp;&emsp;偶来闲坐解疎慵。

&emsp;&emsp;怡然纵目谁知我。&emsp;&emsp;胜入摩云千万峯。

## 明觉禅师后录

上堂云。日日日东上。日日日西没。循环三百六十。几箇解知窠窟。放开精精冥冥。把定恍恍惚惚。君不见毗耶离城。彼上人一室。寥寥是何物。师召大众云。高着眼。便下座。

上堂云。黄金为地白银为壁。释迦老子不合向者里疴。师以拄杖拨一下云。看看。落尔诸人头上。

上堂云。三千剑客今何在。独许庄周致太平。便下座。

一日云。大众。者一片田地。分付来多时也。尔诸人四至界畔。犹未识在。若要中心一树子。我也不惜。良久云。放憨作麽。便下座。

因雪示众云。头上皑皑脚下皑皑。金色尊者独上高台。开眼造罪合眼受灾。如何如何天网恢恢。

上堂。众方集定。师云。勘破了也。便下座。

上堂。拈起拄杖云。物中眼眼中物。十方如来同此起出。还会麽。瞎汉归堂。

上堂云。龙泉与刀斧。同铁利钝悬殊。驽骀与骥马。同途迟速有异。酌然酌然。一出一入。半合半开。平展之流。试辩缁素。

上堂云。直得动地雨华。何如归堂向火。便下座。

师一日晚参。于僧堂前立云。不打鼓上去不得。把却门入来不得。速道速道。大众。眼目定动。师以拄杖一时打趁。

上堂举。云门大师云。禅河随浪静。山河大地不是浪。师拈起拄杖云。看看。一处起千处百处没觜。一处息千处百处不识。还会麽归堂。

上堂云。见一则瞎汝眼。知一则翳汝眼。翳生则天上人间。瞎却则三头六臂。或若辩得。许尔十字纵横。

上堂云。以字不成八字。不是优昙华正开。嗅着无香气。翻笑钓鱼船上客。不爱南山爱鼈鼻。僧问。万里无云伸一问。青天喫棒意如何。师云。军随印转。僧云。恁麽则在和尚手里。师云。利剑不斩死汉。

上堂云。春山叠乱青。春水漾虚碧。寥寥天地间。独立望何极。便下座。却顾谓侍者云。适来有人看方丈麽。云有。师云。作贼人心虚。

上堂云。大无外小无内。半合半开成团成块。老胡既隔绝。衲子多违背。从他千古万古长漫漫。填沟塞壑没人会。以拄杖卓地一下云。归堂。

一日上堂。众方集。以拄杖横按膝上云。恁麽会得。瞎却天下人眼。复抛下挂杖云。救取一半。便下座。

上堂云。十方无壁落。四面亦无门。净躶躶赤傻傻没可把。灌溪老出头不得且致。我骑牛入尔鼻孔里。一般汉闻人恁麽道。若风过树头。有什麽共语处。

上堂云。一不定二不可。上下四维春风包裹。桃华杏华斗开。柳条桑条憋破。可怜昔日灵云刚道迷逢达磨。师拈起拄杖云。灵云鼻孔穿了也。

上堂云。垂丝千尺意在深潭。离钩三寸钓得一箇是好手。良久云。负命者上钩来。

一日小参。示众云。须菩提岩中宴坐。诸天雨华赞叹。尊者云。空中雨华赞叹。复是何人。云我是梵天。尊者云。汝云何赞叹。天云。我重尊者善说般若波罗蜜多。尊者云。我于般若未曾说一字。汝云何赞叹。天云。尊者无说。我乃无闻。无说无闻是真说般若波罗蜜多。又复动地雨华。师云。避喧求静处。世未有其方。他在岩中宴坐也。被者一队汉涂煳。伊更有者老把不住。问云。空中雨华赞叹复有何人。早见败阙了也。我重尊者善说般若波罗蜜多。恶水蓦头泼。我于般若未曾说一字。草里走。尊者无说我乃无闻。识甚麽好恶。总似者般底。何处有今日。师复召大众。云窦幸是无事人。尔来者里觅箇甚麽。以拄杖一时趁下。

上堂举。僧问赵州。至道无难唯嫌拣择。是时人窠窟否州云。曾有人问我。直得五年分疎不下。师云。识语不能转死却了也。好与二十棒者棒须有分付处。尔若辩不出。且放此话大行。

示众云。春力不到处。枯树亦生华。九年人不识。几度过流沙。便下座。

有时云。马祖陞堂。百丈捲蓆。正令不从。拗曲为直。

上堂云。似地擎山不知山之孤峻。如石含玉。不知玉之无瑕。昼行三千夜行八百。是我寻常用底。拈放一边。尔诸人向甚处见盘山。速道速道。

上堂举。僧问赵州。二龙争珠谁是得者。州云。老僧只管看。师云。看即不无。争即不得。且道扶者僧扶赵州。

上堂云。不是金色头陀。有理也无雪处。便下座。

一日示众云。城东老母。与佛同时而生。一世共处而不欲见佛。每见佛来即便回避。周回上下皆避不及。乃以手掩面。十指掌中悉皆见佛。诸上座。他虽是箇老婆。宛有丈夫之作。既知回避。稍难不免吞声饮气。如今不欲见佛即许尔切忌以手掩面。何以明眼底觑着。将谓雪窦门下。教尔学老婆禅。

举。黄檗入堂。于南泉位中坐。泉问。长老甚年中行道。檗云。威音王已前泉云。犹是王老师儿孙下去。檗便起去。师云。可惜王老师只见锥头利。我当时若作南泉。待伊道威音王已前即便于第二位坐令黄檗一生起不得。虽然如此。也须救取南泉。

举。药山久不上堂。知事白云。大众久思和尚示诲。山云。教槌钟着。大众方集。山便掩却门。知事咨白。既许为大众上堂。为什麽一言不施。山云。经有经师。论有论师。争怪得老僧。师云。可惜药山老汉。平地上喫扑。尽大地人扶不起。

举。石巩曾为猎人。趁一鹿从马大师菴前过。问云。还见我鹿麽。大师云。尔是甚人。巩云。我是猎人。马云。尔还解射也无。云解射。马云。一箭射几箇。云一箭射一箇。马云。尔不解射。巩云。和尚莫解射否。云我解射。巩云。和尚一箭射几箇。马云。我一箭射一群。巩云。彼此生命。何用射他。马云。尔既如是。何不自射。巩云。若教某甲自射。直是无下手处。马云。者汉无明烦恼顿歇。巩于是以刀断其发。在菴给侍。师云。马大师一箭射一群。信彩射得。有甚用处。不如他石巩一箭射一箇。却是好手。雪窦今日効古人之作。拟放一箭。高声喝云。看箭。复云。中也。便下座。

举。同光帝命诸禅师坐次云。朕收得中原之宝。只是无人酬价。兴化云。如何是陛下中原之宝。帝以两手畏幞头脚。化云。君王之宝谁敢酬价。师云。至尊所得只可傍观。若非兴化作家。往往高价酬却。

一日上堂。良久云。大施门开无拥塞。忽然有箇衲子出来。雪窦倒退八百。何以临危不悚人。便下座。

举。保寿问胡钉铰云。莫便是胡钉铰。云不敢。寿云。还钉得虚空麽。云请和尚打破将来寿便打铰云。莫错打某甲。寿云。向后遇多口阿师。与尔点破去在。后至赵州举前话。问云。不知某甲过在甚处。赵州云。只者一缝。尚不奈何胡钉铰。于此有省。师云。雪窦要打者三箇汉。第一赵州。不合瞎却胡钉铰眼第二保寿。不能塞断赵州口。第三胡钉铰。放过保寿。师蓦拈起拄杖云。更有一箇。大众一时走退。师击绳床一下。便起去。

上堂。善财别后谁相访。楼阁门开竟日闲。便下座。

举。肃宗帝问国师。百年后所须何物。国师云与老僧作箇无缝塔子。帝曰。请师塔样。国师良久云。会麽。帝云不会。国师。云。吾有付法弟子耽源。却谙此事。请诏问之。国师迁化后。帝诏耽源。问此意如何。源云。湘之南潭之北。中有黄金充一国。无影树下合同船。瑠璃殿上无知识。师云。肃宗不会且致。耽源还会麽。只消箇请师塔样。尽西天此土诸位祖师。遭者一拶。不免将南作北。有傍不肯底出来。我要问尔。那箇是无缝塔。

举。云门与长庆在雪峯日。因举。石巩见僧便云。看箭。三平到。遂擘开胸。巩云。三十年一张弓。两下箭只射得半箇圣人。云门问长庆。作麽生道免得石巩唤作半箇圣人。庆云。若不还价争辩真伪。云门云。入水始知有长人。师云。石巩要先拗折不难。争奈三平中的了也。然则老宿要活三平。且未免张弓架箭。

上堂云。一华开天下春。古佛为甚麽不着便尔。若透得救取天下老宿。忽若有箇衲僧出来云。和尚且自救也。许伊是金毛狮子。

举。舍利弗问须菩提。梦中说六波罗蜜。与觉时同别。须菩提云。此义幽深吾不能说。此会有弥勒大士。汝往彼问。师云。当时若不放过。随后与一札。谁名弥勒。谁是弥勒者。便见氷消瓦得。

举。傅大士云。要知佛去处。师云。三生六十劫。末后一句天下衲僧跳不出。直饶口拄壁上汉。别有一窍勘过了打。

举。紫湖和尚山门立一牌。牌上有字云。紫湖有狗。上取人头。中取人腰。下取人脚。拟议则丧身失命。时见新到。便喝看狗。僧才回首。湖便归方丈。师云。众中总道。者僧着一口。着即着了也。争奈者僧在。敢问诸人。紫湖狗着者便死。因甚麽者僧犹在。若无知方眼救得者僧。设使紫湖出世。咬杀百千万箇。有甚益。我当时若见。先斫下牌。然后入院。待者老汉喝云看狗。与伊放出箇焦尾大虫。如今诸人要见麽。日势稍晚。归堂。

上堂云。国无定乱之剑。四海晏清也。不是分外。还有梯山入贡底麽。

因。中山主为师煎茶。师问僧。尔随例喫茶。将何报答。僧云。因风吹火。师不肯。自代云。难为和尚。复云。还会麽。僧云不会。师云。尔也须煎一会茶始得。

举。长庆示众云。撞着道伴交肩过。一生参学事毕。师云。是即是。针不札风不入。有甚麽用处。

上堂云。摩竭掩室计校未成。毗耶杜辞伎俩俱尽。还有人检点得者两个老汉出头不得处麽。直饶觑透。更有箇汉碍着。以拄杖击绳床一下。便下座。

有时云。槌击沙喜世界百杂碎底人。为甚麽处处解持钵。

又云。知时频到香积国底人。为甚麽拄杖头上失却眼。

一日云。义出丰年。俭生不孝。于佛法中作麽生辩损益。便下座。

上堂云。一尘一佛国。一叶一释迦。德山何以卓牌于闹市。又云。入林不动草。入水不动波。投子因甚麽脚下五色索透关底试辩看。

上堂云世。事悠悠不如山丘。卧藤萝下块石枕头。者般底有甚用处唤起了打。

有时云。一切不是句。瞎却时人眼。还有出得底麽。

上堂云。一切法皆是佛法。瞒瞒顸顸非为正观一切法即非一切法。莽莽卤卤还同天鼓。赏箇名安箇是立箇非。向甚处见释迦老子。还会麽。以拄杖卓地一下云。各请归堂。

示众云。父子亲其居。尊卑异其位。于衲僧分上。是放开是揑聚。或若辩得。分半院与尔。

一日云。宝山到也须开眼。勿使茫茫空手回。便下座。

上堂云。机轮转处作者犹迷。千眼顿开与君相见。

师问新到。阇梨甚处人。僧提起坐具。师云。虾跳不出斗。僧云。𨁝跳。师便打。僧云。更𨁝跳。师又打。僧便走。师唤回。僧便礼拜云。触忤和尚。师云。我要者话行。尔又走作什麽。僧云。已遍天下了也。师复打五下。僧云。有诸方在。师云。尔只管喫棒。师唤第二人近前来。甚处人。云鼎州人。师云败也。僧云。青天白日。师云。两重公桉。僧云。恰是。师以拄杖指云。尔拟𨁝跳。僧拟议。师亦打五下。参头云。者僧喫棒。与某甲不同。师一时唤近前。其僧珍重便走。师随后与一拄杖。

上堂云。孟甞之门剑客何在。良久云。点即不到。便下座。

上堂云。泡幻同无碍。拈起拄杖云。泡幻何处得来。又击一下云。西天四七圣。东土二三祖。鼻孔眼睛总穿在者里。瞌睡汉归堂。

上堂云。目前无法。意在目前。不是目前法。非耳目之所到。师拈起拄杖云。夹山老子甚处去也。何不出来。百草头与大众相见。又卓地一下云。在者里。复云。咄者野狐精。缩头去。便下座。

僧问。牛头未见四祖时如何。师云。恰漝麽。

僧云。见后如何。师云。三生六十劫僧礼拜。师长吁一声。

上堂云。一举不载说作麽生。举得作麽生会。

上堂云。久雨不晴今日晴。衲僧晒了也未。良久自云。晒了也。师云收。复拈起拄杖。大众定动。师云。无一箇灵利。便下座打趁。

示众云。譬若二龙争珠。有爪牙者不得。或有衲僧问。既是有爪牙者。为什麽不得。请大众为雪窦下一转语。

上堂。僧问。承和尚有言。道士倒骑牛。意旨如何。师云。泥人眼赤。僧云不会。师云。有甚麽了期。便下座。

上堂云。天得一以清。地得一以宁。衲僧得一无风浪起。尔若辩得。祸不入慎家之门。

举。僧问镜清。学人啐请师啄。清云。还得活也无。学云。若不活遭人快笑。清云。也是草里汉。师云。衲僧有此奇特事。若一人半箇互相平展。古圣也不虚出来一回。

问承和尚有言。金刚铸铁券。意旨如何。师云。三头六臂。云学人不会。师云。抬上抬下。师拈起拄杖云。人天交接两得相见。太茫茫何扰扰。穿来且放一边。三十三二十八。敲落又在一处。复云。退后退后。便起去。

问。承古有言。九九八十一。意旨如何。师云。金刚合掌。进云。学人不会。师云。归依佛法僧。

上堂云。应缘而化物。方便呼为智。拈起拄杖唤作什麽。尔若道不得。也许具一隻眼。

上堂举。雪峯示众云。尽乾坤是箇解脱门。把手拽不肯入。一僧云。和尚怪某甲不得。一僧云。用入作什麽。师云。三箇中有一人受救在。忽若总不辩明。平地上有甚数。便下座。

一日云。此大讲堂洞开。东方日轮昇天。则有明曜。中夜黑月云雾晦暝。则复昏暗。户牖之隙则复见通。牆宇之间则复观壅。分别之处则复见缘。顽虚之中遍是空性。欝㶿之象则纡昏尘。澄霁敛氛又观清净。惭愧释迦老子。说甚还与不还。文殊堂里万菩萨。到处觅不得。元来总在者里。灵利汉一见。便请拗折拄杖。

上堂举。镜清问僧。近离甚处。云石桥。清云。本分事作麽生。云某甲近离石桥。清云。我不管尔石桥。本分事作麽生。云和尚何不领话。清便打。僧云。某甲话在。清云。尔但喫棒。我要话行。师云。然则倚势欺人。奈缘事不孤起。者僧若能慎初护末。棒则须是镜清自喫。

举。云门大师示众云。尔若不相当。且觅箇入头处。微尘诸佛在尔舌头上。三藏圣教在尔脚跟底。不如误去好。还有人误得麽。出来对众道看。师拈云。然则养子之缘。争奈压良为贱。其间忽有不甘底。出掀倒绳床。岂不是大丈夫汉。然虽如此。且问据箇甚麽。师蓦拈起拄杖云。洎合停囚长智。击绳床一下。便下座。

上堂云。穷诸玄辩。若一毫致于太虚。竭世枢机。似一滴投于巨壑。不如歇去。好还会麽。客亭不远。

上堂云。青萝夤缘。直上寒松之顶。白云澹泞。出没太虚之中。师拈起拄杖云。国师眼睛在者里。瞌睡汉七穿八穴。甚处得来。

一日举。乾峯示众云。举一不得举二。放过一着落在第二。云门大师出众云。昨日有人从天台来。却往南岳去。峯云。来日不要普请。师云。诸禅德。云门老汉只解一手抬。不能一手搦。还有共相着力底麽。试露爪牙看。

上堂云。不得春风华不开。华开又被风吹落。尔若明得褒贬句。未必善因而招恶果。归堂。

一日云。古人道。其为也形。其寂也冥。转变天地自在纵横。河沙而用溷沌而荣。谁闻不喜。谁闻不惊。如何以无价之宝。隐在阴入之坑。

师以拄杖击一下云。打破了也。宝在甚处。

有时云。不犯之令。大众必合依行。

上堂云。万法本闲。而人自闹。国师走入露柱里去也。见麽见麽。良久云。出头便死。归堂。

示众云。回而更相涉。拈起拄杖云。头上是天脚下是地。眼前绿水背靠青山。衲僧道我会也。忽若骑驴入尔鼻孔里。牵牛入尔眼睛中。又作麽生商量。

上堂云。欲得现前莫存顺逆。者里参见祖师了。更买草鞋行脚三千里外。也被雪窦穿却鼻孔。

一日举。马祖上堂。众方集。百丈出捲蓆。祖便下座。诸方皆谓奇特漝麽举。还当麽。若当。譬若水母以虾为目。若不当。又空赞叹图箇什麽。众中一般汉。乱踏向前问古人意旨如何。更有老底不识好恶。对云。将谓仙陀客。又云。来日更到座前。苦哉苦哉。如此自称宗匠。欲开人天眼目。驴年去。诸上堂。雪窦当时若见伊出来捲蓆。噼胸与一踏。令坐者倒者俱起不得。且要后人别有生涯去。免见互相钝置。岂不箇箇英灵底汉。还会也无。归堂。

上堂云。虚空为鼓须弥为槌。打者甚多听者极少。且问谁是解打者。莫谤盐官好。只如南泉道王老师不打者破鼓。法眼去王老师不打两箇。既不奈何一箇。更是懡[怡-台+罗]。

上堂云。还有闹市里出头底麽。良久云。不如策杖归山去。长啸一声烟雾深。便下座。

举。僧问赵州。学人乍入丛林。乞师指示。州云。喫粥了也未。云喫粥了也。州云。洗钵盂去。云门大师云。且道有指示无指示。若云有。向他道什麽。若道无。何得悟去。师拈云。我不似云门为蛇画足。直言向尔道。问者如虫蚀木。答者偶尔成文。然虽恁麽瞎却衲僧眼。作麽生免得此过。诸仁者要会麽。还尔赵州喫粥。未拈却者僧喫粥了。雪窦与尔拄杖子。归堂。

举。云门大师云。尽十方世界乾坤大地。天下老和尚。以拄杖一画云。百杂碎。师云。者老汉。是即是。要且未有出身之路。如今拄杖在雪窦手里复横按云。东西南北甚处得来。

举。僧问投子。如何是十身调御。投子下绳床立。又问。凡圣相去多少。投子下绳床立。师云。此公桉。诸人无不委知。若漝麽举。天下衲僧尽为念话社家。雪窦莫有长处也无。试为大众举看。凡圣相去多少。投子下绳床立。如何是十身调御。投子下绳床立。且道与前来举底同别。若道一般。许上座具一隻眼。若云别有奇特。也许上座具一隻眼。复更开一线道。凡圣相去多少。请上座下一转语。如何是十身调御。答一转话。非但参见投子。亦乃知雪窦长处。或若总道下绳床立。惜取眉毛。便下座。

举。洞山聪和尚。每见新到便问。沩山水牯牛。上堂作麽生会。前后皆不相契。师到。亦乃垂问。师云。后人标牓。洞山拟道。师以坐具拂一下便行。洞山云。且来上座。师云。未参堂。

举。云门大师云。三乘十二分教。达磨西来。放过即不可。若不放过不消一喝。师随举了便喝。复云。大众。好喝落在甚处。若要鼻孔辽天。辩取者一喝。便下座。

师因事示众云。杜耳目于胎壳。掩玄象于霄外。而责宫商之异。辩玄素之殊底。是甚麽人。还知落处麽。那一箇者一箇。兼本三人。放过一着。便下座。

上堂云。三十年来寻剑客。有麽有麽。几回叶落又抽枝。衲僧眼光失却了也。自从一见桃花后填沟塞壑。直至如今更不疑败军之将。以拄杖卓地一下云看。便下座。

举。归宗问僧。甚处去。云诸方学五味禅去。宗云。我者里有一味禅。为甚不学。僧云。如何是一味禅。宗便打。僧云。莫打。某甲会也。宗云。尔作麽生会。僧拟开口。宗又打。黄檗闻举云。马大师出八十四员善知识。问着箇箇疴辘辘地。只有归宗老较些子。师云。以强欺弱有甚麽难。我者里有一味禅。为甚麽不学。但向道。收待伊拈起。有般无眼汉。只管喫吽吽。雪窦门下谁敢。便下座。

上堂云。胡蜂不恋旧时窠。勐将不在家中死。若是箇汉。聊闻举着。剔起眉毛便行。

一日六人新到。师问云。还有作家禅客麽。参头云。和尚道什麽。师云。点即不到。僧拟议。师便喝。僧无语。师云。龙头蛇尾。复问第二箇僧。指参头云。和尚问。何不祇对。师与一掌。僧无语。师复指云。第三。其僧茫然。师云。一状领过。

上堂。僧问。如何是时节因缘。师云。瞌睡汉。僧便喝。师云。诈惺惺。复云。譬若世界坏时大水竞作。其间无量众生。或没未没。互相悲号。仰望苍苍。皆云相救。当尔之时。四禅天人一见高声便喝。咄哉众生。我预曾报汝。令频频上来。汝都不听。如今有甚麽救。处乃拍手一下。云归堂。

上堂云。乾坤之内宇宙之间。中有一宝挂在壁上。达磨九年不敢正眼觑着。如今衲僧要见。噼嵴打。

上堂。僧问。如何是佛。师云。头鬅鬙耳卓朔。学云不会。师云。堪笑堪悲。复云。不着便也不奈何。尔从江南江北来。笠子下为什麽拶破洛浦遍参底。

上堂云。乾坤把定即不无尔。作麽生是手擎日月底句。又云。周游四天下道。我知有须弥顶上着得几人。复云。举步已经诸佛刹。是尔草鞋踏破多少。

上堂云。长觜鸟芳树不栖。喃喃独语摩斯吒沧溟不入战战。却回三十年后悟去。提起手云。吽吽。便下座。

上堂举。在众日。僧问如何是佛。师云。四众围绕。如何是涅槃。师云。双林树下。复云。便是钉觜铁石汉也。卒话会不及归堂。

有时竖起拄杖云。洪机在掌。排巨灵擘太华之峯。复横按云。明镜当台。绝演若逐东西之径。又以拄杖一划云。比拟张麟兔亦不遇。便下座。

上堂云。不与一法作对。便是无诤三昧。或是箇汉闻我举着。悉能坐断。有甚麽近处。虽然如此。向后莫辜负人好。便下座。

上堂举。古人道。明眼汉没窠臼。我且问尔。各从德山临济下来。棒喝向尔不能施。语言向尔使不着。我既如此。汝合必然。又作麽生露得箇消息。令雪窦知尔是箇风不入底汉去。便下座。

一日三僧辞。师把住云。天无门地无户。乱走衲僧拟往何处。僧皆无对。师噼面唾云。枉喫我多少粥饭。便推出。

示众云。摩竭正令。譬若披沙拣金。毗耶杜辞。颇类守株待兔。设使顿开千眼未辩机关。点着不来白云万里。

举。永嘉云。六般神用空不空。一颗圆光色非色。云门大师拈起拄杖云。是色非色。师云。雪窦即不然。圆光一颗儱伺真如。神用六般和泥合水。猷窰人设齐且致。水中拈月致将一问来。

有时云。袖头打领腋下剜襟。诸方一任剪裁。南山起云北山下雨。衲子作麽话会。

一日上堂。大众才集。师云。一任诸方贬剥。便下座。

举。僧问乾峯。十方薄伽梵。一路涅槃门。路头在什麽处。乾峯云。在者里。师代僧便喝。复有僧问长庆。长庆云。问取堂中第二座。师代僧云错。复有僧问师。师云。堕坑落堑。自代云。作贼人心虚。

上堂云。粪扫堆上现丈六金身。遇贱则贵。赤肉团上壁立千仞。遇明则暗。鼻孔辽天底衲僧。试辩雪窦为人眼。

示众云。一法不通万缘方透。会与不会成群作队。策着磕着一时拈却。管取乾坤独露。便下座。

上堂云。禅河随浪静。定水逐波清。若拄杖子是浪。衲僧便七纵八横。忽乾坤大地是浪。便见扶篱摸壁。且道放行好把定好一日云。春雷已发阳鸟未啼。迷身句即不问。尔透出一字作麽生道。

上堂云。巢知风穴知雨。灵利衲僧未可相许。若问如何。苦哉佛陀参。

举。马大师云。一切语言是提婆宗。以者箇为主。云门大师云。好语只是无人问我。僧便问。如何是提婆宗。云门云。西天九十六种。尔是最下种。师云。赤幡被者僧夺了也。便下座。

一日云。山河无隔碍。光明处处透。傅大士骑驴。入尔鼻孔里。见尔诸人不惺惺。却归双林寺去也。便下座。

举。僧问翠微。自到和尚法席。每沐上堂。不蒙一法示诲。意在于何。微云。嫌箇什麽。僧复问洞山。山云。争怪得老僧。后有僧问法眼。眼云。祖师来也。师云。两箇老汉。被者僧穿却。唯有法眼。与他同参。若是雪窦门下。喫棒了赶出。

上堂云。种种幻化。皆生如来圆觉。师云。住住。三世诸佛是幻。六代祖师是幻。天下老和尚是幻。复拈起拄杖云。拄杖子是幻。那箇是圆觉。良久以拄杖击绳床一下云。幻出。大众拟议。师云。者一队漆桶。总无孔窍。以拄杖一时趁下。

举。夹山问僧。甚处来。云湖南来。山云。曾到石霜麽。云要路经过。争得不到。山云。承闻石霜有毬子话是否。云和尚也须急着眼山云。作麽生是毱子。云趒不出。云作麽生是毱杖。云勿手足。山云。老僧未曾与阇梨相识。出去。师云。雪窦亲见者僧从石霜来。夹山因甚麽道。不相识。

举。赵州问僧。甚处来。云雪峯来。州云。雪峯近日有何言句示徒。僧云。雪峯道。尽大地是沙门一隻眼。尔诸人向什麽处疴。州云。尔若过岭。我附箇锹子去。师云。者僧既不从雪峯来。可惜赵州锹子。

举。僧问石霜。三千里外远闻石霜有箇不顾。霜云是。僧云。只如万像历然。是顾不顾。霜云。我道不惊众。僧云。不惊众是不与万像合。如何是不顾。霜云。遍界不曾藏。师拈云。谁是不顾者。

示众云。世界与麽广阔为甚麽向雪窦手里乞命。

上堂云。乾坤侧。日月星辰一时黑。东西不辩南北不分底衲僧。向甚处见雪窦。

上堂。僧问。雪覆芦华时如何。师云点。僧云。恁麽则为祥为瑞也。师云。两重公桉。复成一颂。雪覆芦华欲暮天。谢家人不在鱼船。白牛放却无寻处。空把山童赠铁鞭。

师问大龙。语底默底不是。非语非默底更非。总是总不是。拈却大用现前。时人知有大龙如何。龙云。子有如是见解那。师云。这老汉今日瓦解氷消。至晚龙问师。那里是老僧瓦解氷消处。师云。转见不堪。拂袖便出。龙云。叵耐叵耐。师不顾。后举似福严雅。雅云。何不与他本分草料。师云。和尚更买草鞋行脚始得。

僧问。只在目前。为甚麽再三不覩。师云截耳卧街。云黑豆未生芽时如何。师云。餧驴餧马。云生芽后如何。师云。透水透沙。

明觉禅师语录卷第二