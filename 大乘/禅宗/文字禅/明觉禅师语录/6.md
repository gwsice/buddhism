# 明觉禅师祖英集卷第六

参学小师文政编

### 三宝赞(并序)

予天禧中。寓迹灵隐。与宝真禅者为友。或游或处。固以道义相揖。投报相袭。冷冷然自乐天常之性也。一日真公谓予曰。愚近偶作三宝赞三十韵。宜请赓唱。因披阅加叹。率尔而继之。类蚀木也。俄属分飞吴楚。将二十载。殊不复记忆。真公不以事旷诚隔远。远附僧如衍而至。再窥荒斐愧慰多集。且夫圣人之立言也。必眹虚必冥奥。使文外之士同振古风垂千万世。又焉知来者及之不及道在其中也。斯之赞辞。曾不沽不待。但遐仰觉皇宗致禅徒。告而行之。得不曲为序引。

#### 佛宝

&emsp;&emsp;甘蔗流苗应刹尘。&emsp;&emsp;觉场高发利生因。

&emsp;&emsp;紫金莲捧千轮足。&emsp;&emsp;白玉毫飞万德身。

&emsp;&emsp;孤立大方资定慧。&emsp;&emsp;等观含类舍怨亲。

&emsp;&emsp;挨星相好中天主。&emsp;&emsp;匝地名闻出世人。

&emsp;&emsp;螺发右旋仙岛碧。&emsp;&emsp;月眉斜印海门新。

&emsp;&emsp;鸾翔凤舞非殊品。&emsp;&emsp;象转龙蟠绝比伦。

&emsp;&emsp;璎珞聚中腾瑞色。&emsp;&emsp;华鬘影里夺芳春。

&emsp;&emsp;慈仪恋望知何极。&emsp;&emsp;梵德言辞莫可陈。

&emsp;&emsp;胸字杳分无量义。&emsp;&emsp;顶珠常照百由旬。

&emsp;&emsp;双林孰谓归圆寂。&emsp;&emsp;坐断乾坤日见真。

#### 法宝

&emsp;&emsp;后得智生功德聚。&emsp;&emsp;大悲留演润禽鱼。

&emsp;&emsp;贯华虽自科千品。&emsp;&emsp;标月还归理一如。

&emsp;&emsp;过量劫应期广布。&emsp;&emsp;刹那心合未忘书。

&emsp;&emsp;四衢道内抛红焰。&emsp;&emsp;五欲波中绽白蕖。

&emsp;&emsp;排斥众魔登寿域。&emsp;&emsp;引携诸子上安车。

&emsp;&emsp;义天星象荧荧也。&emsp;&emsp;辞海波澜浩浩欤。

&emsp;&emsp;违背此恩难拯拔。&emsp;&emsp;遭逢末世岂踌躇。

&emsp;&emsp;闻来半偈须相学。&emsp;&emsp;惜去全身莫共居。

&emsp;&emsp;飞辩恨曾亏激问。&emsp;&emsp;赜幽欣且免长嘘。

&emsp;&emsp;生生顶奉辉心镜。&emsp;&emsp;廓照尘劳信有余。

#### 僧宝

&emsp;&emsp;方袍圆顶义何宣。&emsp;&emsp;续焰千灯岂小缘。

&emsp;&emsp;华雨座前犹滞相。&emsp;&emsp;虎驯庵畔尚稽诠。

&emsp;&emsp;岩栖塚宿难依望。&emsp;&emsp;鹤貌云心逈洒然。

&emsp;&emsp;宝杖夜鸣寒峤月。&emsp;&emsp;铜瓶秋漱碧潭烟。

&emsp;&emsp;名标练若澄諠猾。&emsp;&emsp;迹念昏衢警睡眠。

&emsp;&emsp;林下雅为方外客。&emsp;&emsp;人间堪作火中莲。

&emsp;&emsp;情高不是超三际。&emsp;&emsp;道在非同入四禅。

&emsp;&emsp;浮世勉谁知逝水。&emsp;&emsp;深峯甘自听飞泉。

&emsp;&emsp;苾刍草馥僧秖后。&emsp;&emsp;玳瑁盂传古佛先。

&emsp;&emsp;珍重觉皇有真子。&emsp;&emsp;坤维高步列金田。

### 夏寄辩禅者山房

&emsp;&emsp;枕箪云作屏。&emsp;&emsp;必固黄金宅。

&emsp;&emsp;轩窓月为昼。&emsp;&emsp;岂止虚生白。

&emsp;&emsp;麟龙愧头角。&emsp;&emsp;凋鹗惭羽翮。

&emsp;&emsp;庶拟群类心。&emsp;&emsp;在宽如在窄。

### 和钱太博见寄觅山药(二首)

#### 一

&emsp;&emsp;文柄谁持合自持。&emsp;&emsp;忧民风概乍清羸。

&emsp;&emsp;禅林草药如为效。&emsp;&emsp;愿见皇家急诏时。

#### 二

&emsp;&emsp;圣君鸿业在扶持。&emsp;&emsp;日角龙章固不羸。

&emsp;&emsp;擒藻玉堂归未晚。&emsp;&emsp;百华开赴御筵时。

### 送钱太博应贤良选

&emsp;&emsp;贤才当召试。&emsp;&emsp;彪炳对吾君。

&emsp;&emsp;千古不遗恨。&emsp;&emsp;八元应主文。

&emsp;&emsp;岸花明列施。&emsp;&emsp;天籁拂微云。

&emsp;&emsp;后夜观垂象。&emsp;&emsp;中台位已分。

### 答天童新和尚

&emsp;&emsp;中峯深且寒。&emsp;&emsp;欹接海边岛。

&emsp;&emsp;松凋不死枝。&emsp;&emsp;华折未萌草。

&emsp;&emsp;飞瀑吼蛟宫。&emsp;&emsp;幽径分鸟道。

&emsp;&emsp;伊余空寂徒。&emsp;&emsp;浮光寄枯藁。

&emsp;&emsp;冥游天地间。&emsp;&emsp;谁兮可寻讨。

&emsp;&emsp;孤立云霞外。&emsp;&emsp;谁兮可长保。

&emsp;&emsp;兹来仁者来。&emsp;&emsp;还称大白老。

&emsp;&emsp;何策扣岩扃。&emsp;&emsp;重席展怀抱。

&emsp;&emsp;示我商颂清。&emsp;&emsp;休夸郢歌好。

&emsp;&emsp;报投渐抒辞。&emsp;&emsp;难以论嘉藻。

### 和颂

&emsp;&emsp;玲珑岩古寺。&emsp;&emsp;冠乎明越境。

&emsp;&emsp;海眼通洌泉。&emsp;&emsp;天心耸危岭。

&emsp;&emsp;尝游兴未阑。&emsp;&emsp;遐想神忽凝。

&emsp;&emsp;彼士真觉雄。&emsp;&emsp;相隣不孤逈。

&emsp;&emsp;吾爱济横流。&emsp;&emsp;孰云烦虑屏。

&emsp;&emsp;吾爱整颓纲。&emsp;&emsp;岂止浮根静。

&emsp;&emsp;栖梧瑞九苞。&emsp;&emsp;追风骏十影。

&emsp;&emsp;顾我不争衡。&emsp;&emsp;与谁闲斗茗。

&emsp;&emsp;乘时既磊落。&emsp;&emsp;照世非昏瞑。

&emsp;&emsp;伫为王者师。&emsp;&emsp;三千统摩顶。

### 赠别太臻禅者

&emsp;&emsp;武陵山来何秘邃。&emsp;&emsp;元化功兮不容易。

&emsp;&emsp;坛曾善卷韬龙光。&emsp;&emsp;洞亦桃华副麟趾。

&emsp;&emsp;仍思昔日吾祖。&emsp;&emsp;浩浩提纲宗。

&emsp;&emsp;消息旷断寰宇空。

&emsp;&emsp;又闻高大舜让公器。&emsp;&emsp;祥瑞却生芦苇丛。

&emsp;&emsp;人由境兮冥道德。&emsp;&emsp;境有人兮分玉石。

&emsp;&emsp;臻禅本自偃殊方。&emsp;&emsp;忽向其中诞孤迹。

&emsp;&emsp;迢迢海甸来寻我。&emsp;&emsp;一十二年同冷坐。

&emsp;&emsp;羽翼抟风今是时。&emsp;&emsp;拂尽天云乃飞过。

### 云门俱字

&emsp;&emsp;百草头何太极。&emsp;&emsp;重与禅徒下锥刺。

&emsp;&emsp;云门俱字好参详。&emsp;&emsp;雪峯辊毬亦端的。

&emsp;&emsp;黛非青兮蓝一色。&emsp;&emsp;辰锦砂兮敢言赤。

&emsp;&emsp;紫罗帐里有真珠。&emsp;&emsp;曹溪路上生荆棘。

&emsp;&emsp;还会麽。

&emsp;&emsp;此时若不究根源。&emsp;&emsp;直向当来问弥勒。

### 僧问四宾主。因而有颂。颂之

如何是宾中宾。云满面埃尘。又曰噫。

颂

&emsp;&emsp;宾中之宾。&emsp;&emsp;少喜多瞋。

&emsp;&emsp;丈夫壮志。&emsp;&emsp;当付何人。

如何是宾中主。云兆分其五。又曰引。

颂

&emsp;&emsp;宾中之主。&emsp;&emsp;玄沙勐虎。

&emsp;&emsp;半合半开。&emsp;&emsp;唯自相许。

如何是主中宾。云月带重轮。又曰收。

颂

&emsp;&emsp;主中之宾。&emsp;&emsp;温故知新。

&emsp;&emsp;互换相照。&emsp;&emsp;师子嚬呻。

如何是主中主。云大千揑聚。又曰揭。

颂

&emsp;&emsp;主中之主。&emsp;&emsp;正令齐举。

&emsp;&emsp;长剑倚天。&emsp;&emsp;谁敢当御。

都颂

&emsp;&emsp;宾主分不分。&emsp;&emsp;颟顸绝异闻。

&emsp;&emsp;解布劳生手。&emsp;&emsp;寄言来白云。

### 令僧把衲

&emsp;&emsp;七八既难直须教透。&emsp;&emsp;来不在前去不在后。

&emsp;&emsp;麁细自看紧缓相就。

&emsp;&emsp;一日圆成呈似君。&emsp;&emsp;想得诸方未知有。

### 送知一入京兼简清河从事

&emsp;&emsp;六月千江水似秋。&emsp;&emsp;片帆高挂岸云收。

&emsp;&emsp;行行莫谓朝天阙。&emsp;&emsp;况倚文星在巨舟。

### 送德珉山主

&emsp;&emsp;溪山春色映云袍。&emsp;&emsp;爱住隍城意转高。

&emsp;&emsp;翻笑忘机自安者。&emsp;&emsp;不能垂手入尘劳。

### 送僧(二首)

#### 一

&emsp;&emsp;红芍药边方舞蝶。&emsp;&emsp;碧梧桐里正啼莺。

&emsp;&emsp;离亭不折依依柳。&emsp;&emsp;况有春山送又迎。

#### 二

&emsp;&emsp;祖域高亲日未央。&emsp;&emsp;家林归去意何长。

&emsp;&emsp;旧交不识初相见。&emsp;&emsp;曾振沧溟夺夜光。

### 送崇己阇梨归天台

&emsp;&emsp;石桥云瀑冷相侵。&emsp;&emsp;苏径萝龛入更深。

&emsp;&emsp;却羡搘筇远归去。&emsp;&emsp;半千尊者是知音。

### 送邃悟上人之会稽

&emsp;&emsp;百越江山冠九州。&emsp;&emsp;如屏还媿谩相褒。

&emsp;&emsp;惠休此去多吟赏。&emsp;&emsp;赢得清风价转高。

### 送僧(四首)

#### 一

&emsp;&emsp;乘兴飞帆别翠峯。&emsp;&emsp;水光春静冷涵空。

&emsp;&emsp;到人若问曹溪意。&emsp;&emsp;只报卢能在下风。

#### 二

&emsp;&emsp;禅石飞流溅碧莎。&emsp;&emsp;利生还喜下云坡。

&emsp;&emsp;途中若立三千客。&emsp;&emsp;剔起眉毛不在多。

#### 三

&emsp;&emsp;栴檀林里振金毛。&emsp;&emsp;四顾清风拂几遭。

&emsp;&emsp;曾许全威作云雨。&emsp;&emsp;不知何处是尘劳。

#### 四

&emsp;&emsp;云衣轻拂下层峦。&emsp;&emsp;松桧生风触神寒。

&emsp;&emsp;谁问亲游乳峯意。&emsp;&emsp;百千年后与谁看。

### 寄员外黄君

&emsp;&emsp;碧岫层层列杳冥。&emsp;&emsp;涟漪环绕贲寒青。

&emsp;&emsp;韬藏未识古君子。&emsp;&emsp;空仰嘉声过洞庭。

### 送僧

&emsp;&emsp;五色祥麟白月轮。&emsp;&emsp;乘时应不念离群。

&emsp;&emsp;松根石上未归日。&emsp;&emsp;谁看暮山飞断云。

### 寄刘秀才

&emsp;&emsp;远远飞来一幅书。&emsp;&emsp;愈风诚重复何如。

&emsp;&emsp;相逢相见未期日。&emsp;&emsp;目断千山插太虚。

### 送僧

&emsp;&emsp;古之别今之别。&emsp;&emsp;目对春江倚寥沉。

&emsp;&emsp;三树两树啼断猿。&emsp;&emsp;千峯万峯落残雪。

&emsp;&emsp;华濛濛雨濛濛。&emsp;&emsp;坤维步步生清风。

### 闻百舌鸟送僧

&emsp;&emsp;曾来芳树几回飞。&emsp;&emsp;烟霭初晴又见伊。

&emsp;&emsp;巧语向人莫相笑。&emsp;&emsp;知音知后更谁知。

### 送中座主入广

&emsp;&emsp;船主船中寄惠持。&emsp;&emsp;云霞无迹共依依。

&emsp;&emsp;海山见说多嘉赏。&emsp;&emsp;莫便因循忘却归。

### 送陇西秀才入京

&emsp;&emsp;国器难藏孰可知。&emsp;&emsp;携来书剑莫迟迟。

&emsp;&emsp;明年桂籍登文阵。&emsp;&emsp;夺取龙头更是谁。

### 送僧

&emsp;&emsp;雪残春岛路迢迢。&emsp;&emsp;水静云开见碧霄。

&emsp;&emsp;别后谁同此深意。&emsp;&emsp;只应孤月共寥寥。

### 因仰山气毬颂

&emsp;&emsp;四大假合非虚妄。&emsp;&emsp;儱儱侗侗为一相。

&emsp;&emsp;东西南北不相知。&emsp;&emsp;留与衲僧作榜样。

### 赴翠峯请别灵隐禅师

&emsp;&emsp;临行情绪懒开。&emsp;&emsp;言提唱宗乘亦是闲。

&emsp;&emsp;珍重导师并海众。&emsp;&emsp;不胜依恋向灵山。

### 送僧归闽

&emsp;&emsp;雪老当年曾入岭。&emsp;&emsp;真禅今日又思乡。

&emsp;&emsp;孤帆隐隐曾唯我。&emsp;&emsp;月照夜涛空淼茫。

### 送僧

&emsp;&emsp;春风𩖼𩖼华正飞。&emsp;&emsp;红霞碧霭笼高低。

&emsp;&emsp;越山日暮少林客。&emsp;&emsp;应听子规深夜啼。

### 寄陈悦秀才

&emsp;&emsp;水中得火旨何深。&emsp;&emsp;握草由来不是金。

&emsp;&emsp;莫道庄生解齐物。&emsp;&emsp;几人穷极到无心。

### 寄钱塘观音朋山主

&emsp;&emsp;远念依依阙附书。&emsp;&emsp;还同秋水澹相于。

&emsp;&emsp;冲云况是曾无定。&emsp;&emsp;几掩寒蟾出太虚。

### 送僧

&emsp;&emsp;极目春光水照空。&emsp;&emsp;岸莎汀草碧茸茸。

&emsp;&emsp;三千里外生灵望。&emsp;&emsp;独倚寒藤振祖风。

### 春日示众(二首)

#### 一

&emsp;&emsp;门外春将半。&emsp;&emsp;闲华处处开。

&emsp;&emsp;山童不用折。&emsp;&emsp;幽鸟自衔来。

#### 二

&emsp;&emsp;门外春将半。&emsp;&emsp;闲华处处开。

&emsp;&emsp;山童曾折后。&emsp;&emsp;幽鸟不衔来。

### 寄乌龙长老

&emsp;&emsp;雪带烟云冷不开。&emsp;&emsp;相思无复上高台。

&emsp;&emsp;江山况是数千里。&emsp;&emsp;只听嘉声动地来。

### 寄太平端和尚

&emsp;&emsp;千朵危峯杳霭间。&emsp;&emsp;石房长带瀑声寒。

&emsp;&emsp;鸟啼华发寻常事。&emsp;&emsp;松本青青雪里看。

### 送僧

&emsp;&emsp;千峯雨雪时。&emsp;&emsp;别我情何极。

&emsp;&emsp;不知天地间。&emsp;&emsp;更有谁相识。

### 因官人请陞座

&emsp;&emsp;晓天云静冷涵霜。&emsp;&emsp;满槛风清敌夜光。

&emsp;&emsp;莫谓座间人不识。&emsp;&emsp;孤明孤影射虚堂。

### 因金鹅和尚语药病

&emsp;&emsp;药病相治见最难。&emsp;&emsp;百重关锁太无端。

&emsp;&emsp;金鹅道者来相访。&emsp;&emsp;学海波澜一夜乾。

### 赋冲云鹞送僧

&emsp;&emsp;侧翼雄飞天势阔。&emsp;&emsp;电闪星流太轻脱。

&emsp;&emsp;南北东西相对看。&emsp;&emsp;千里万里阿喇喇。

### 风旛竞辩(二首)

#### 一

&emsp;&emsp;不是旛兮不是风。&emsp;&emsp;衲僧于此作流通。

&emsp;&emsp;渡河用筏寻常事。&emsp;&emsp;南山烧炭北山红。

#### 二

&emsp;&emsp;不是风旛何处着。&emsp;&emsp;新开作者曾拈却。

&emsp;&emsp;如今懵懂痴禅和。&emsp;&emsp;谩道玄玄为独脚。

### 渔父

&emsp;&emsp;春光冉冉岸烟轻。&emsp;&emsp;水面无风钓艇横。

&emsp;&emsp;千尺丝纶在方寸。&emsp;&emsp;不知何处得鲲鲸。

### 牧童

&emsp;&emsp;呕啊唱与那鸣咿。&emsp;&emsp;百草拈来斗不知。

&emsp;&emsp;日晚骑牛未归去。&emsp;&emsp;指前坡笑又嘘𡃰。

### 送僧

&emsp;&emsp;岩房高下折寒梅。&emsp;&emsp;极目寥寥雁影回。

&emsp;&emsp;相别相逢竟何事。&emsp;&emsp;一声江上发春雷。

### 寄天童凝

&emsp;&emsp;经旬抱疾阻春霖。&emsp;&emsp;莎砌重重藓晕侵。

&emsp;&emsp;曾约偕游未能得。&emsp;&emsp;暮山空锁碧云深。

### 送僧入城

&emsp;&emsp;云笼碧嶂月笼台。&emsp;&emsp;此去城中早晚回。

&emsp;&emsp;不为佛光谒韩愈。&emsp;&emsp;问君何事出山来。

### 病中寄诸化主

&emsp;&emsp;雪里梅华见早春。&emsp;&emsp;东西南北路行人。

&emsp;&emsp;不知何处圆蟾夜。&emsp;&emsp;同念山头老病身。

### 和于秘丞见召之什(二首)

#### 一 

&emsp;&emsp;民瘼求来吏放闲。&emsp;&emsp;万家深夜启重关。

&emsp;&emsp;斋中既是清凉国。&emsp;&emsp;应笑支公别买山。

#### 二

&emsp;&emsp;垂垂甘自养衰残。&emsp;&emsp;度岁无人到竹关。

&emsp;&emsp;何幸文星枉嘉什。&emsp;&emsp;殷勤相唤出层山。

### 和王殿直见寄(二首)

#### 一

&emsp;&emsp;华野非殊古所难。&emsp;&emsp;得安闲处未为安。

&emsp;&emsp;大方无外谁相到。&emsp;&emsp;空笑重云锁碧峦。

#### 二

&emsp;&emsp;清风凛凛字人官。&emsp;&emsp;堪对弥天释道安。

&emsp;&emsp;不日归朝狎鸳鹭。&emsp;&emsp;也须音问寄层峦。

### 送僧

&emsp;&emsp;澄江依棹碧光流。&emsp;&emsp;风冷蒹葭雨乍收。

&emsp;&emsp;别夜新吟许谁约。&emsp;&emsp;白苹汀上月陵秋。

### 送僧归永嘉

&emsp;&emsp;韶石曾披此性灵。&emsp;&emsp;三年孤与急流争。

&emsp;&emsp;永嘉旧隐今归去。&emsp;&emsp;堪听海涛中夜声。

### 兔角拄杖

&emsp;&emsp;少室传来兔角杖。&emsp;&emsp;千圣护持为顶相。

&emsp;&emsp;虎踞龙蟠势未休。&emsp;&emsp;云影山形冷相向。

&emsp;&emsp;有时闲倚在处空。&emsp;&emsp;寥寥匝地凝秋霜。

&emsp;&emsp;有时大作师子吼。&emsp;&emsp;德峤临济何茫茫。

&emsp;&emsp;今日提来还不惜。&emsp;&emsp;分明普示诸知识。

&emsp;&emsp;解拈天下任横行。&emsp;&emsp;高振风规有何极。

### 送从吉禅者

&emsp;&emsp;君不见行路难亦容易。&emsp;&emsp;握草为金不为贵。

&emsp;&emsp;难曾平地涌波澜。&emsp;&emsp;易复到处列祥瑞。

&emsp;&emsp;堪笑堪悲能几几。&emsp;&emsp;天上人间立高轨。

&emsp;&emsp;兄弟十字越参星。&emsp;&emsp;一义同心澹秋水。

&emsp;&emsp;因忆韶阳古风骨。&emsp;&emsp;石火电光迟出没。

&emsp;&emsp;隔身之句是程途。&emsp;&emsp;扣门之问非窠窟。

&emsp;&emsp;殷勤报君君记取。&emsp;&emsp;方外周游看爪距。

&emsp;&emsp;虎狼丛不遇知音。&emsp;&emsp;剔起眉毛便归去。

### 寄承天长老

&emsp;&emsp;道义相资复是谁。&emsp;&emsp;岩房深夜思迟迟。

&emsp;&emsp;海山云静见孤月。&emsp;&emsp;高照婺城人不知。

### 送僧

&emsp;&emsp;古路枝分列洲渚。&emsp;&emsp;纲兮领兮若为举。

&emsp;&emsp;病眼方开忽送人。&emsp;&emsp;落华惊断山禽语。

&emsp;&emsp;亲禅客&emsp;&emsp;亲禅客&emsp;&emsp;行复行。

&emsp;&emsp;独步坤维消此情。

### 送因大师

&emsp;&emsp;瘦藤清对紫方袍。&emsp;&emsp;闲步坤维意转高。

&emsp;&emsp;若到慎江人借问。&emsp;&emsp;金轮王子是吾曹。

### 送实师弟

&emsp;&emsp;天伦曾重意难分。&emsp;&emsp;争奈孤踪若断云。

&emsp;&emsp;去去休同亮禅者。&emsp;&emsp;西山一入杳无闻。

### 送新茶(二首)

#### 一

&emsp;&emsp;元化功深陆羽知。&emsp;&emsp;雨前微露见鎗旗。

&emsp;&emsp;收来献佛余堪惜。&emsp;&emsp;不寄诗家复寄谁。

#### 二

&emsp;&emsp;乘春雀舌占高名。&emsp;&emsp;龙麝相资笑解醒。

&emsp;&emsp;莫讶山家少为送。&emsp;&emsp;郑都官谓草中英。

### 赋月生云际送诚监寺

&emsp;&emsp;皎洁离云鹤梦时。&emsp;&emsp;孤光还与雪相宜。

&emsp;&emsp;金盆后夜重垂影。&emsp;&emsp;拂尽天风不自知。

### 送僧之金华兼简周屯田

&emsp;&emsp;瘦藤轻屦藓衣并。&emsp;&emsp;路过危峯截杳冥。

&emsp;&emsp;若到金华拂云雾。&emsp;&emsp;不应容易见文星。

### 送僧之永嘉

&emsp;&emsp;故园不是阻天涯。&emsp;&emsp;华木光中见独归。

&emsp;&emsp;蜃水鄞江人莫问。&emsp;&emsp;月分春浪冷依依。

### 寄送凝长老

&emsp;&emsp;德不孤兮必有隣。&emsp;&emsp;四明留住是因循。

&emsp;&emsp;如今高步钱塘境。&emsp;&emsp;只许灵山箇老人。

### 放白鹇

&emsp;&emsp;朱冠青戢雪为毛。&emsp;&emsp;不近鸾凰意亦高。

&emsp;&emsp;放儞云林莫回首。&emsp;&emsp;如今何处是仙曹。

### 喜禅人回山

&emsp;&emsp;别我游方意未论。&emsp;&emsp;瓶盂还喜到云根。

&emsp;&emsp;旧岩房有安禅石。&emsp;&emsp;再折松枝拂藓痕。

### 送僧

&emsp;&emsp;七尺岩藤握便行。&emsp;&emsp;旧山归去几多程。

&emsp;&emsp;相逢忽问迢迢意。&emsp;&emsp;应发春雷动地声。

### 送僧归天童

&emsp;&emsp;峨峨太白峯。&emsp;&emsp;倚翠列霄岸。

&emsp;&emsp;羡君乘兴归。&emsp;&emsp;凭栏与谁看。

### 和曾推官示嘉遁之什

&emsp;&emsp;少微星出古风还。&emsp;&emsp;匝地声光不掩关。

&emsp;&emsp;三馆峻迁同陌路。&emsp;&emsp;九华高卧是蓬山。

&emsp;&emsp;岩莎步入祥麟稳。&emsp;&emsp;海树飞来白凤闲。

&emsp;&emsp;只恐致君休未得。&emsp;&emsp;蒲输重到薜萝间。

### 经古堰偶作

&emsp;&emsp;出城四十里。&emsp;&emsp;古堰若天外。

&emsp;&emsp;飞棹清浅中。&emsp;&emsp;孤影自相对。

### 谢张太保见访

&emsp;&emsp;老病还同叶半凋。&emsp;&emsp;经旬门掩夜萧萧。

&emsp;&emsp;海城都护曾垂访。&emsp;&emsp;一片清风慰寂寥。

### 送宗朴禅者

&emsp;&emsp;洞庭乳窦皆泉石。&emsp;&emsp;抱疾何缘寄幽迹。

&emsp;&emsp;曾列狂机一二三。&emsp;&emsp;东山西岭非相识。

&emsp;&emsp;屈指嚬眉不可寻。&emsp;&emsp;雪飞雨散空沉沉。

&emsp;&emsp;如今转觉流年隔。&emsp;&emsp;强把冥悰苦搜索。

&emsp;&emsp;纵止言欺白雪辞。&emsp;&emsp;宁忘笑与黄梅客。

&emsp;&emsp;朴禅者&emsp;&emsp;朴禅者。&emsp;&emsp;珠月有光惭照夜。

### 送尚辞

&emsp;&emsp;浮屠之子。&emsp;&emsp;履道为贵。

&emsp;&emsp;天兮地兮。&emsp;&emsp;何泰何否。

&emsp;&emsp;动无饰非。&emsp;&emsp;静还凋伪。

&emsp;&emsp;辞也云行。&emsp;&emsp;后生可畏。

### 歌寄留英禅德

&emsp;&emsp;当时临济辞黄檗。&emsp;&emsp;或指河南或河北。

&emsp;&emsp;英禅此日下中峯。&emsp;&emsp;机桉曾焚笑仍则。

&emsp;&emsp;九苞一角惭称瑞。&emsp;&emsp;导月观星亦非意。

&emsp;&emsp;争似韶阳振古风。&emsp;&emsp;半途未肯还希冀。

&emsp;&emsp;归去来&emsp;&emsp;归去来。&emsp;&emsp;飞泉浩浩声如雷。

### 送小师元贲

&emsp;&emsp;愧尔求师。&emsp;&emsp;为吾弟子。

&emsp;&emsp;学虽无闻。&emsp;&emsp;道亦可拟。

&emsp;&emsp;平飞辩月。&emsp;&emsp;照复流水。

&emsp;&emsp;斯意斯言兮如不忘。&emsp;&emsp;行行𩖼𩖼兮步兰芷

(善应殊宗吾不知也思之)。

### 送丈佶归庐岳

&emsp;&emsp;春色未深。&emsp;&emsp;兴无迟早。

&emsp;&emsp;瓶谢九江。&emsp;&emsp;峯寻五老。

&emsp;&emsp;到日攀萝独上时。&emsp;&emsp;依依莫忘海山脑。

### 送侃禅者之丹丘

&emsp;&emsp;石桥多古迹。&emsp;&emsp;路嶮少人过。

&emsp;&emsp;如同白日闲。&emsp;&emsp;冷拂青苔坐。

&emsp;&emsp;寒老若相逢。&emsp;&emsp;为吾略嘲破。

### 送实山主

&emsp;&emsp;野水春山风光极目。&emsp;&emsp;千里万里太迟太速。

&emsp;&emsp;绝域澄澄兮非犀炬可照。&emsp;&emsp;希声杳杳兮非凤胶可续。

&emsp;&emsp;叶落华开知不知。&emsp;&emsp;人天景行为高躅。

### 示众

&emsp;&emsp;丫角女子白头丝。&emsp;&emsp;报儞诸方作者知。

&emsp;&emsp;借问住山何境界。

&emsp;&emsp;春风𩖼𩖼&emsp;&emsp;春鸟喧喧。

&emsp;&emsp;翠峯不能助发。&emsp;&emsp;心印却是他传。

### 和范监簿(二首)

#### 一

&emsp;&emsp;吏散帘垂思莫穷。&emsp;&emsp;山光溪影恣相容。

&emsp;&emsp;谁夸靖节偏栽柳。&emsp;&emsp;自笑隐居高听松。

&emsp;&emsp;丹阙尚遥芝检密。&emsp;&emsp;讼庭闲列藓华重。

&emsp;&emsp;岩间野客虽多病。&emsp;&emsp;终再携筇谒士龙。

#### 二

&emsp;&emsp;品彙不自适。&emsp;&emsp;善政还可寻。

&emsp;&emsp;县楼清夜上。&emsp;&emsp;岛月思云侵。

&emsp;&emsp;谁有古菱华。&emsp;&emsp;照此真宰心。

### 因香严和尚

&emsp;&emsp;我有一机禅子。&emsp;&emsp;须知烁迦罗眼。

&emsp;&emsp;总是胶黐若人。&emsp;&emsp;借问伏惟伏惟。

### 送雄直岁

&emsp;&emsp;罢参还欲勘诸方。&emsp;&emsp;竿木随身不易当(是则俱行非则擒下)。

&emsp;&emsp;翻忆古来兴化老。&emsp;&emsp;主宾用尽力牵羊。

### 为道日损

&emsp;&emsp;三分光阴二早过。&emsp;&emsp;灵台一点不揩磨。

&emsp;&emsp;贪生逐日区区去。&emsp;&emsp;唤不回头争奈何。

### 疏古

&emsp;&emsp;我有面镜。&emsp;&emsp;到处悬挂。

&emsp;&emsp;凡圣不来。&emsp;&emsp;谁上谁下。

### 访俞秀才

&emsp;&emsp;万叠云山未得归。&emsp;&emsp;寂寥心许老卢知。

&emsp;&emsp;江城雨雪书名纸。&emsp;&emsp;不谒鸿儒更谒谁。

### 再詶

&emsp;&emsp;万卷无书道用归。&emsp;&emsp;闲文公也未须知。

&emsp;&emsp;倚天长剑如重战。&emsp;&emsp;更有龙头复是谁。

### 留暹首座

&emsp;&emsp;从龙为雨复清闲。&emsp;&emsp;片段依依水石间。

&emsp;&emsp;惭问秋风欲吹散。&emsp;&emsp;不能留得覆青山(不惭问者为我留之)。

### 送俞居士归蜀

&emsp;&emsp;何处深栖役梦频。&emsp;&emsp;青城抛却数溪云。

&emsp;&emsp;如今老大归难得。&emsp;&emsp;只写情怀远送君。

### 和王殿丞蘡粟种之什

&emsp;&emsp;纤纤圆实占芳春。&emsp;&emsp;得自侯门胜楚珍。

&emsp;&emsp;开叶开华人不会。&emsp;&emsp;百千年是等闲身。

### 和江桥晚望

&emsp;&emsp;公余纵目望江山。&emsp;&emsp;万化穷来罔象间。

&emsp;&emsp;闻说圣君将下诏。&emsp;&emsp;未容清澹与僧闲。

### 病起示众

&emsp;&emsp;门掩还同岁月摧。&emsp;&emsp;石窓经雨积莓苔。

&emsp;&emsp;一床枕𮆕净名老。&emsp;&emsp;时见断云孤月来。

### 送麻居士

&emsp;&emsp;纱帽山仪白苎袍。&emsp;&emsp;远披孤顶近吾曹。

&emsp;&emsp;携来七尺霜前竹。&emsp;&emsp;划断天云不放高。

### 酧李校书

&emsp;&emsp;一回辞我一回吟。&emsp;&emsp;睠恋岩丛意转深。

&emsp;&emsp;翻谢霜松不凋落。&emsp;&emsp;与君同有岁寒心。

### 苦热中怀寄永固山主

&emsp;&emsp;火云高下影相连。&emsp;&emsp;几欲披寻恨不前。

&emsp;&emsp;无限清风无处问。&emsp;&emsp;只应迟步绕林泉。

### 送元安禅者

&emsp;&emsp;群峯杳蔼留不住。&emsp;&emsp;远道依依只藤屦。

&emsp;&emsp;旧隐萝龛付与谁。&emsp;&emsp;寒猿后夜啼高树。

### 赋病鹤送奉伦禅者

&emsp;&emsp;欲飞飞未得。&emsp;&emsp;冷泊杉松枝。

&emsp;&emsp;如何垂天云。&emsp;&emsp;远远同一涯。

### 偶作

&emsp;&emsp;列岫霁新雨。&emsp;&emsp;凭栏只澹交。

&emsp;&emsp;夕阳明远水。&emsp;&emsp;秋叶露空巢。

&emsp;&emsp;思极曾无玷。&emsp;&emsp;神清未动爻。

&emsp;&emsp;只应千古意。&emsp;&emsp;谁得共云坳。

### 谢鲍学士惠腊茶

&emsp;&emsp;丛卉乘春独让灵。&emsp;&emsp;建溪从此振嘉声。

&emsp;&emsp;使君分赐深深意。&emsp;&emsp;曾敌禅曹万虑清。

### 因游育王亭寄牧主郎给事

&emsp;&emsp;冷翠千万峯。&emsp;&emsp;当轩列如黛。

&emsp;&emsp;蒲团及禅板。&emsp;&emsp;永日澹相对。

&emsp;&emsp;彤云曾无机。&emsp;&emsp;烧松亦成盖。

&emsp;&emsp;远谢幽隐情。&emsp;&emsp;难与台星会。

### 送遇能禅者

&emsp;&emsp;湖绕严城列象宽。&emsp;&emsp;万家台榭水光寒。

&emsp;&emsp;片帆隐隐生遥极。&emsp;&emsp;谁问曹溪意转难。

### 送觉海大师

&emsp;&emsp;秋云岩叶两悠悠。&emsp;&emsp;半逐风驰半水流。

&emsp;&emsp;凭问禅家有何意。&emsp;&emsp;不知方外若为酬。

### 送曾侍禁

&emsp;&emsp;冷匣秋波射斗星。&emsp;&emsp;铁衣随从古霜清。

&emsp;&emsp;宣池莫问常年事。&emsp;&emsp;一片威风动地生。

### 病起酬如禅德

&emsp;&emsp;大明一寸光。&emsp;&emsp;腐草一何假。

&emsp;&emsp;人命呼吸间。&emsp;&emsp;诚哉是言也。

&emsp;&emsp;呼之曾已休。&emsp;&emsp;吸之尚未舍。

&emsp;&emsp;寄问诸苦源。&emsp;&emsp;来者不来者。

### 送云禅德

&emsp;&emsp;古之送人言作怀宝。&emsp;&emsp;我惭老病困乏辞藻。

&emsp;&emsp;熊岭迢迢兮曾立夜雪。&emsp;&emsp;谢池依依兮笑生春草。

&emsp;&emsp;头角麟龙安可论。&emsp;&emsp;清风步步应相讨。

### 送久禅德归兰亭

&emsp;&emsp;右军墨池月。&emsp;&emsp;照我复照谁。

&emsp;&emsp;千里忽相到。&emsp;&emsp;中峯多病师。

### 送羲大师

&emsp;&emsp;岩房抱病经一月。&emsp;&emsp;门有诸生阻来谒。

&emsp;&emsp;长往之期犹未能。&emsp;&emsp;七十之年更何说。

&emsp;&emsp;若耶溪老忽留语。&emsp;&emsp;溪上旧游且归去。

&emsp;&emsp;春风𩖼𩖼兮兼断云。&emsp;&emsp;弱柳依依兮带轻絮。

&emsp;&emsp;古今离恨虽如此。&emsp;&emsp;动静于吾亦多意。

&emsp;&emsp;高握霜筇独步时。&emsp;&emsp;音书莫忘远飞寄。

### 酬海宗二侍者(二首)

#### 一

&emsp;&emsp;荪之得兰。&emsp;&emsp;其道匪难。

&emsp;&emsp;扶吾病起。&emsp;&emsp;如珠在盘。

&emsp;&emsp;一兮二兮。&emsp;&emsp;自看谁看。

#### 二

&emsp;&emsp;兰之得荪。&emsp;&emsp;其道必存。

&emsp;&emsp;扶吾病起。&emsp;&emsp;古风入门。

&emsp;&emsp;二兮一兮。&emsp;&emsp;且论勿论。

### 谢郎给事送建茗

&emsp;&emsp;陆羽仙经不易夸。&emsp;&emsp;诗家珍重寄禅家。

&emsp;&emsp;松根石上春光里。&emsp;&emsp;瀑水烹来斗百华。

### 送山茶上知府郎给事

&emsp;&emsp;穀雨前收献至公。&emsp;&emsp;不争春力避芳丛。

&emsp;&emsp;烟开曾入深深坞。&emsp;&emsp;百万鎗旗在下风。

### 送郎侍郎致政归钱塘

&emsp;&emsp;帆挂西风别海城。&emsp;&emsp;二疎千古道相应。

&emsp;&emsp;谁夸富贵沽时誉。&emsp;&emsp;自笑经纶作技能。

&emsp;&emsp;残叶赋题红片片。&emsp;&emsp;远山供望碧层层。

&emsp;&emsp;武林到日符嘉遁。&emsp;&emsp;高访岩扃只许僧。

### 山行逢勤禅德

&emsp;&emsp;乳岩秋日无他作。&emsp;&emsp;策杖层层止寥廓。

&emsp;&emsp;四顾有人分野情。&emsp;&emsp;一点彤云起深壑。

&emsp;&emsp;藓石迟迟略轻踞。&emsp;&emsp;逢箇衲僧忽骤步。

&emsp;&emsp;频唤回头不肯回。&emsp;&emsp;及至回兮眉卓竪。

&emsp;&emsp;阿喇喇。&emsp;&emsp;千里万里横该抹(咄)。

### 送小师元哲

&emsp;&emsp;老卢之子四三二一。&emsp;&emsp;将欲振飞卷比丛室。

&emsp;&emsp;松凌霜兮运青。&emsp;&emsp;水带岩兮流急。

&emsp;&emsp;南北东西云开见日。

### 永丰庄新植径松忽二本隣偃抒辞纪之

&emsp;&emsp;双偃松何似。&emsp;&emsp;螺文结数遭。

&emsp;&emsp;清声虽竞发。&emsp;&emsp;寒影不相高。

&emsp;&emsp;对客圆分盖。&emsp;&emsp;孤禅翠滴袍。

&emsp;&emsp;若教图画得。&emsp;&emsp;争奈有萧搔。

### 送白云宣长老

&emsp;&emsp;鄞江秋晚忽成春。&emsp;&emsp;况有台星作主人。

&emsp;&emsp;去去高携古刀尺。&emsp;&emsp;二千年运续芳尘。

### 送亲禅者

&emsp;&emsp;万木带秋声。&emsp;&emsp;古今念睽别。

&emsp;&emsp;我有赠行意。&emsp;&emsp;临行为君说。

&emsp;&emsp;重岩休滞云。&emsp;&emsp;远水且观月。

&emsp;&emsp;生生知不知。&emsp;&emsp;天风助清彻。

### 送显冲禅者

&emsp;&emsp;聚散非常准。&emsp;&emsp;古今亦标格。

&emsp;&emsp;如何无事人。&emsp;&emsp;还似未归客。

&emsp;&emsp;秋风生群林。&emsp;&emsp;野水资寒色。

&emsp;&emsp;谁兮谢寸阴。&emsp;&emsp;观彼青山白。

&emsp;&emsp;冲禅行复行。&emsp;&emsp;五叶待时折。

### 送天童普和尚

&emsp;&emsp;迢迢别海涯。&emsp;&emsp;帆挂杪秋时。

&emsp;&emsp;岛树落寒叶。&emsp;&emsp;人谁访祖师。

&emsp;&emsp;浪开游象急。&emsp;&emsp;天阔过鸿迟。

&emsp;&emsp;早晚归林下。&emsp;&emsp;千徒不共知。

### 张秀才下第

&emsp;&emsp;得第何人愧不平。&emsp;&emsp;道存颜巷亦为荣。

&emsp;&emsp;应知未丧斯文也。&emsp;&emsp;且把新诗乐性情。

### 寄久监收

&emsp;&emsp;田中稻熟及时收。&emsp;&emsp;颗粒圆成免外求。

&emsp;&emsp;一日归来古岩上。&emsp;&emsp;白云红树共悠悠。

### 暮冬夜坐寄岫禅者

&emsp;&emsp;碧落无片云。&emsp;&emsp;虚庭积深雪。

&emsp;&emsp;负春还有谁。

&emsp;&emsp;彻曙对孤月。&emsp;&emsp;岩松影拂翠。

&emsp;&emsp;不断瀑水声。&emsp;&emsp;来听忽绝岫。

&emsp;&emsp;禅岫禅知也如未知。&emsp;&emsp;八面清风远远待时说。

### 寄崇寿怀长老歌

&emsp;&emsp;寂住峯兮触星斗。&emsp;&emsp;寂住师兮古为道。

&emsp;&emsp;死中得活未轻詶。&emsp;&emsp;不许夜行投晓到。

&emsp;&emsp;蔼蔼声光一百年。&emsp;&emsp;吾其后兮吾其先。

&emsp;&emsp;振领提纲笑多事。&emsp;&emsp;掩扉塞路空依然。

&emsp;&emsp;龙朔老卢同兀兀。&emsp;&emsp;土为貌兮金作骨。

&emsp;&emsp;万国争求肯便行。&emsp;&emsp;我要重新敲铁佛。

&emsp;&emsp;东西南北休云识。&emsp;&emsp;枯藁冥冥颇相忆。

&emsp;&emsp;天外清风结阵来。&emsp;&emsp;狂歌远寄从抛掷。

### 送廷利禅者

&emsp;&emsp;雪峯孤顶谁家路。&emsp;&emsp;上兮下兮复何故。

&emsp;&emsp;曾列三千一半徒。&emsp;&emsp;我今独满当时数。

&emsp;&emsp;鲸麟麟&emsp;&emsp;龙鳞鳞。&emsp;&emsp;坤维高步生清尘。

&emsp;&emsp;休云裴相慕黄檗。&emsp;&emsp;额有圆珠七尺身。

&emsp;&emsp;利禅者&emsp;&emsp;利禅者。

&emsp;&emsp;倚天长。&emsp;&emsp;剑应牢把。

&emsp;&emsp;或谓风云不再来。&emsp;&emsp;谁为苍苍分昼夜。

### 送倧禅者

&emsp;&emsp;涪江怒激鲸鼇宅。&emsp;&emsp;岌岌三山大倾侧。

&emsp;&emsp;冥数俄然一箇来。&emsp;&emsp;步武群方作禅客。

&emsp;&emsp;振声谓我分纲宗。&emsp;&emsp;今兮古兮何怱怱。

&emsp;&emsp;今吾强为抉辞句。&emsp;&emsp;句句字字凛凛生狂风。

&emsp;&emsp;拂散四七单传之落叶。&emsp;&emsp;扫荡二三直指之流蓬。

&emsp;&emsp;似带微芒敢未勦绝。

&emsp;&emsp;寒木在握兮全机可笑。&emsp;&emsp;秋水横按兮半提可灭。

&emsp;&emsp;使八极顶目者不自争衡。&emsp;&emsp;见斯人兮驾御昂枿。

### 送鼎禅者

&emsp;&emsp;落落禅家流。&emsp;&emsp;携筇卷云毳。

&emsp;&emsp;别我振辞锋。&emsp;&emsp;夜堂消祖偈(鼎禅之句)。

&emsp;&emsp;霜天飞一鹗。&emsp;&emsp;目对弹其滞。

&emsp;&emsp;春岸立千峯。&emsp;&emsp;指也乎其势。

&emsp;&emsp;行行复行行。&emsp;&emsp;清飚起兰蕙。

### 观泉送演禅者

&emsp;&emsp;云根漱野泉。&emsp;&emsp;照空复照月。

&emsp;&emsp;冷声曾未消。&emsp;&emsp;飞澜似相别。

&emsp;&emsp;岩近生风雷。&emsp;&emsp;天遥新氷雪。

&emsp;&emsp;演禅乘兴知不知。&emsp;&emsp;源流依依共澄洁。

### 答忠禅者

&emsp;&emsp;一字七字三五字。&emsp;&emsp;万象穷来不为据。

&emsp;&emsp;夜深月白下沧溟。&emsp;&emsp;搜得骊珠有多许。

### 和陆轸学士夏日见寄

&emsp;&emsp;良牧归诗匠。&emsp;&emsp;雅风消郁蒸。&emsp;&emsp;官清难滞爵。&emsp;&emsp;吏散远同僧。
&emsp;&emsp;棠树非烟合。&emsp;&emsp;仙槎碧浪乘。&emsp;&emsp;因思穷万化(使君早製圆明鉴图冠之序引或闻或见令人旷达)。
&emsp;&emsp;千古更无能。

### 送化主

&emsp;&emsp;春色依依笼远树。&emsp;&emsp;卷衲搘藤𬧓轻屦。

&emsp;&emsp;尘世茫茫无限人。&emsp;&emsp;不知谁问曹溪路。

### 送通判刘国博(黄中)

&emsp;&emsp;为星当贰职。&emsp;&emsp;权化不相饶。

&emsp;&emsp;白屋如多恨。&emsp;&emsp;清风何处消。

&emsp;&emsp;岸鸥窥列斾。&emsp;&emsp;天辟看陞朝。

&emsp;&emsp;别有生灵意。&emsp;&emsp;寒枝未变条。

### 送别陈秘丞古意

&emsp;&emsp;悠悠层山云。&emsp;&emsp;断兮仍复续。

&emsp;&emsp;离离双岸草。&emsp;&emsp;变兮且兼绿。

&emsp;&emsp;如何苦雪霜。&emsp;&emsp;后凋蠧松竹。

&emsp;&emsp;松竹有节操。&emsp;&emsp;雪霜无伎俩。

&emsp;&emsp;敢折岁寒枝。&emsp;&emsp;赠君作嘉赏。

&emsp;&emsp;行行天地间。&emsp;&emsp;清风在谁掌。

### 送通判学士归南国(杨)

&emsp;&emsp;斾拥帆开照德星。&emsp;&emsp;天风高兴国风清。

&emsp;&emsp;武夷仙仗知回也。&emsp;&emsp;各下祥云到地迎(千理之外应之非此则殊待者也)。

### 和酬郎签判殿丞

&emsp;&emsp;向国心存了了身。&emsp;&emsp;大方无外且同尘。

&emsp;&emsp;江城早晚重相见。&emsp;&emsp;解笑宗雷十八人。

### 歌送范阳卢君兼简华严昱大师

&emsp;&emsp;范阳居士来鄞水。&emsp;&emsp;动地仙颷向人起。

&emsp;&emsp;乳峯直上云霞开。&emsp;&emsp;步骤天衢到如此。

&emsp;&emsp;茫茫尘世谁知交。&emsp;&emsp;当场问我非相饶。

&emsp;&emsp;禅家毕竟无他事。&emsp;&emsp;古雪岩前曾未消。

&emsp;&emsp;俄然怅望辞丛室。&emsp;&emsp;荷负难兮泪深溢。

&emsp;&emsp;远幸流方且莫论。&emsp;&emsp;再得从容又何日。

&emsp;&emsp;迢迢故国殊存想。&emsp;&emsp;冷碧柯山分指掌。

&emsp;&emsp;况有觉雄华严师。&emsp;&emsp;归去百城共游赏。

### 送广教专使

&emsp;&emsp;峨峨石头使乎让祖。&emsp;&emsp;己之匪存圣之奚慕。

&emsp;&emsp;或妄以山或索云斧。

&emsp;&emsp;音耗不通兮清源派分。&emsp;&emsp;吾斯语兮讵可论古。

### 送微文章

&emsp;&emsp;双莲亭上送行客。&emsp;&emsp;菡萏清香散秋色。

&emsp;&emsp;野兴断山云片高。&emsp;&emsp;孤影澄江月华白。

&emsp;&emsp;希声险绝堪谁知。&emsp;&emsp;大道机存曾未可。

&emsp;&emsp;纵闢天常立下风。&emsp;&emsp;安教类变丛流火。

&emsp;&emsp;君不见。

&emsp;&emsp;梁兮阖国难滞留。&emsp;&emsp;千古遗恨空悠悠。

&emsp;&emsp;君又不见。

&emsp;&emsp;魏兮小桂生寒翠。&emsp;&emsp;一华对雪开无休。

&emsp;&emsp;微禅亦并联芳驾。&emsp;&emsp;德星文星仰萧洒。

&emsp;&emsp;物外情深不等闲。&emsp;&emsp;环中趣别非轻舍。

&emsp;&emsp;相访从容为我言。&emsp;&emsp;屈指多求更何者。

### 送怀秀禅者

&emsp;&emsp;麻衣草座思灵彻。&emsp;&emsp;一食安闲更无别。

&emsp;&emsp;倐忽迁流数百年。&emsp;&emsp;杳杳谁来继其绝。

&emsp;&emsp;吾兮亦是疎慵辈。&emsp;&emsp;冷澹身心存慷恺。

&emsp;&emsp;偶续灵峯照夜灯。&emsp;&emsp;遽泛铁船下沧海。

&emsp;&emsp;深嗟知困不知休。&emsp;&emsp;奔驰骇浪空淹留。

&emsp;&emsp;纵得长鼇拟何待。&emsp;&emsp;堪白头时好白头。

&emsp;&emsp;因观坏衲秀禅客。&emsp;&emsp;清苦如氷复如檗。

&emsp;&emsp;别我携筇步大方。&emsp;&emsp;为叶为华恣披折。

&emsp;&emsp;伏枕寥寥情意阑。&emsp;&emsp;率写狂歌赠行色。

### 孤运铭

&emsp;&emsp;云根石广容身待老。&emsp;&emsp;南来北来闲且寻讨。

&emsp;&emsp;五叶一华兮堪对谁。&emsp;&emsp;寥寥万古兮空知有。

### 寄海会之长老

&emsp;&emsp;百华开后一华开。&emsp;&emsp;风递清香远远来。

&emsp;&emsp;谁问黄梅不平事。&emsp;&emsp;照中依旧惹尘埃。

### 杂言送贤专使

&emsp;&emsp;使乎谁老作者。

&emsp;&emsp;百战场中飞铁马。

&emsp;&emsp;秋水藏来人不知。

&emsp;&emsp;笑李将军被擒下。

&emsp;&emsp;阿呵呵。&emsp;&emsp;却归湖山唱凯歌。

### 歌纪四明汪君信士

&emsp;&emsp;古君子兮道诸已。&emsp;&emsp;道器用兮合天理。

&emsp;&emsp;同尘还若待时生。&emsp;&emsp;观象不知何处起。

&emsp;&emsp;荆丛丛袭莪丛丛。&emsp;&emsp;孝兮悌兮非沚中。

&emsp;&emsp;聚应落落滴仙露。&emsp;&emsp;散或泠泠扬士风。

&emsp;&emsp;风之上兮风之下。&emsp;&emsp;近一指兮远一马。

&emsp;&emsp;秋水澹交无限情。&emsp;&emsp;夜光照乘胡为者。

&emsp;&emsp;伊予匪谓存余力。&emsp;&emsp;咏高义兮因胸臆。

&emsp;&emsp;巴歌百字岩叶书。&emsp;&emsp;飞寄汪门旧知识。

### 送仲卿禅德

&emsp;&emsp;高兮竺卿。&emsp;&emsp;秋水虚明。

&emsp;&emsp;夫何之象&emsp;&emsp;堪云指程。

&emsp;&emsp;知吾不知&emsp;&emsp;笑(理出情谓宜抚掌尔)伽耶城。

### 真州资福禅院新铸锺铭(并序)

国朝紫微舍人赵公。丙戌年出镇姑苏。裁情示空岩之客。所恨不能効善财。展转南方以求先觉。如别幅叙云岳长老。令僧惠敏造锺既成。剏重楼以虡之。欲为铭记。且言当使学者。有所警误概也。纵能道其归禅人恶肯信。惟师为善知识。行重名当代。愿为此铭。因机垂化不亦美乎。然重显固陋。荷大君子外奖敢不从命。辄复引寄。夫形声未先。旷默奚准。器用之后。幽灵绝常。故圣人以锺为大。惟圣人则之。袭兮忘兮求以深矣。其能具诸种智。对飞雄辩。但未兼极有生。权化之来。未易穷也。感通传称。昔拘留孙于乾竺造青石锺。如青玉色可容十斛。顶类诸天腹陷众宝。八角四面华光互分。有化如来与日偕出。明宣秘演。或闻不闻。王舍城中。大千界内。匪同铮铮者乎。今岳禅老于准甸造青铜锺。如青珠色。过百钧之用。上旋旁植绕兽蹲熊。其或层城昼闲。祇园夜永。寥寥霜月。射寒影以争辉。殷殷地雷。发虚音而交振。师之唱险。资之继难。寅夕铿铿。主伴索索。足使一鳞半甲。无违真化之方。二听五观。有寄神游之域。善存殊应。扣惟良哉。谨为铭曰。

&emsp;&emsp;淮之要冲&emsp;&emsp;真之会府

&emsp;&emsp;中列梵𢋇&emsp;&emsp;居我禅祖

&emsp;&emsp;参徒骈罗&emsp;&emsp;慧敏千橹

&emsp;&emsp;爰构鲸音&emsp;&emsp;息彼轮苦

&emsp;&emsp;峻横崇台&emsp;&emsp;金飞碧回

&emsp;&emsp;斯门屡掩&emsp;&emsp;向人或开

&emsp;&emsp;希兮微兮&emsp;&emsp;作延乍催

&emsp;&emsp;先闻未及&emsp;&emsp;后时不来

&emsp;&emsp;增悲遐宣&emsp;&emsp;无困天理

&emsp;&emsp;带识万端&emsp;&emsp;警悟齐起

&emsp;&emsp;遵晦陟明&emsp;&emsp;其母得子

&emsp;&emsp;尘尘访谁&emsp;&emsp;刹刹问己

&emsp;&emsp;大缘斯成&emsp;&emsp;大功不宰

&emsp;&emsp;君奉禹汤&emsp;&emsp;臣仰元凯

&emsp;&emsp;碑勒绀园&emsp;&emsp;铭寡文彩

&emsp;&emsp;庶其妙峯&emsp;&emsp;永耸沧海

明觉禅师祖英集卷第六

# 明州雪窦山资圣寺第六祖明觉大师塔铭

*尚书度支员外郎直秘阁兼充史馆检讨赐绯鱼袋吕夏卿撰*

夫真空不空。是有无证。寂灭不灭。是往来相。佛以权实一法。开顿渐之径。使随器而趋之。有不离道场得大智慧。有难行苦行为人天业。日月为明矣。而盲者不见睫毛。舟枻可济矣。而溺者沦于波浪。人之未有恶明而忘济者。其心一也。其途异矣。昆蚑之性群行食啄。倦则息触则避。求所以安乐。不待教而能也。人之于贵贱贫富寿夭得丧。不知自然之分。爱恶悲欣。廉贪静躁。紏缠桎梏。无所解脱。昼劳形骸。夜动梦寝。至于老死。且不知息。彼昆蚑知所以安乐。人顾不能也。佛之教人。推性命之际。以极天地之外。乃至观身如掌中物。传付法宝不寓文字。是谓禅那。山岳之大有时而泐。金石之刚有时而刓。形器之用也我则异。于是无去无住。无取无离。不见于内。不见于外。不见中间。自利义也。利他仁也。是谓涅槃妙心诸佛法印无上微妙秘密圆明真实正法眼藏。佛以授摩诃迦叶。传僧伽梨衣。以待补处出世。为成道之符。自是衣法相传二十有七世香至王子。初入中国。諡曰圆觉。圆觉传大祖。大祖传鉴智。鉴智传大医。大医传大满。大满传大鉴。大鉴藏衣传法而已。大慧继之。大寂承之。其后皆以所居称。若天皇龙潭德山雪峯云门香林智门。其世次也。禅师讳重显。字隐之。大寂九世之孙。智门之法嗣也。俗姓李氏。母文氏。以太平兴国五年四月八日。生大师于遂州。始生瞑目若寐。三日既浴。乃豁然而寤。屏去荤血不习戏弄。七岁有僧过其门。挽持袈裟。喜不自胜。闻梵呗之声。辄泣下。父母问其故。恳请出家。父母执不可。师不食者累日。咸平中终父母丧。诣益州普安院仁铣师。落发为弟子。大慈寺僧元莹。讲定慧圆觉疏。师执卷质问大义。至心本是佛。由念起而漂沉。伺夜入室请益。往复数四。莹不能屈。乃拱手称谢曰。子非滞教者。吾闻南方有得诸佛清净法眼者。子其从之。彼待子之求也久矣。师于是东出襄阳。至石门聪禅师之席。居三岁机缘不谐。聪谕之曰。此事非思量分别所解。随州智门祚禅师。子之师也。师乃徙锡而诣之。一夕问祚曰。古人不起一念。云何有过。祚招师前席。师摄衣趋进。祚以拂子击之。师未晓其旨。祚曰。解麽。师拟答次。祚又击之。师由是顿悟。寻往庐山林禅师道场。问之曰。法尔不尔云何指南。林曰。只为法尔不尔。师遂拂衣而退。众皆股栗。有毁于林者。林谕众曰。此如来广大三昧也。非汝等辈以取舍心可了别也。师辞往池州景德寺为首座。为众解肇法师般若论。知州曾公会。以果子抵于地曰。古人云。不离当处常湛然。即今在何许。师指景德长老曰。只此长老亦不知落处。曾公云。上座知也不得无过。师曰。明眼人难瞒。师南游杭州。住持苏州洞庭翠峯。嗣智门也。未几曾公出守明州。手疏请师。住持雪窦资圣。苏人固留不可。师曰。出家人止如孤鹤翘松。去若片云过顶。何彼此之有。雪窦本智觉禅师道场。智觉亦雪峯五世孙。备传琛。琛传益。益传韶。而寿继之。智觉其号也。一法同源。而地有盈虚。师之至犹家焉。决潢汗变清泚。掖躄偃争迅驰。州邦远近辐辏座下。驸马都尉和文李公。表锡紫方袍。侍中贾公又奏。加明觉之号。师住持三十一载。度僧七十八人。先是门弟子建寿塔于寺之西南五百余步。一日命侍者。洒扫塔亭。行至山椒。历览久之曰。自今过此。何日复至。左右皆大惊。众迎师还。师坚指塔所。众皆号泣。随至塔前。或曰。师无颂辞世耶。师曰。吾平生患语之多矣。翌日出杖屦衣盂。散遗其徒。有问疾者。留食殷勤与之约曰。七月七日复来相见。其夜盥浴整衣侧卧而灭。时皇祐四年六月十日。俗寿七十三。僧腊五十夏。以七月初六日入塔。如师之约。呜呼师得妙用善机。不取诸法。能知去来达性命。故方是时陞堂皇。游牆藩者。悟性相体空。顿息万缘。为大乘法器。曰义怀在和。凡百五十人。传其法于天下。彼遮护意根。网绊初心。背觉合尘。逐念流徙。得少为多。妄立知见。虽三诣投子九陟洞山。师亦援手濡足。而无以救之。是犹孔子之有宰我。孟子之有盆成括。非其师之过也自师出世门人。惟益文轸圆应文政远尘允诚子环。相与裒记提唱语句诗颂。为洞庭语录。雪窦开堂录。瀑泉集。祖英集。颂古集。拈古集。雪窦后录。凡七集。师患语之多。而其徒怆然。犹以为编攟有遗。盖利他之谓也。余得其书而读之。二十余年虽瞻仰高行。而禄利所縻无由亲近。使得稽首避席。霑彼法雨觉悟尘劳。庶几可教者。今蔑如之何。师辞世十有三年。碑表未立。余杭僧惠思。撰行业录。与其徒元圭觉济大师。悟朋继踵。褒文请铭。以予跂慕之心重之。以门人之请之勤。抑有待耶。愚公叩壤以移山。虽不量力。其诚则至矣。谨焚香再拜。系之以铭曰。

&emsp;&emsp;噫憃愚&emsp;&emsp;背本源&emsp;&emsp;一念异&emsp;&emsp;生二根
&emsp;&emsp;胜与劣&emsp;&emsp;驷马奔&emsp;&emsp;嗜所得&emsp;&emsp;自诈谖
&emsp;&emsp;失大道&emsp;&emsp;南北辕&emsp;&emsp;艾至老&emsp;&emsp;愉朝昏
&emsp;&emsp;正遍觉&emsp;&emsp;人天尊&emsp;&emsp;迷者挽&emsp;&emsp;溺者掀
&emsp;&emsp;朝暾出&emsp;&emsp;彗霾云&emsp;&emsp;渴得浆&emsp;&emsp;寒得薪
&emsp;&emsp;悟报化&emsp;&emsp;知非真&emsp;&emsp;趣安隐&emsp;&emsp;摆客尘
&emsp;&emsp;王叔生&emsp;&emsp;广佛事&emsp;&emsp;破六宗&emsp;&emsp;应弹指
&emsp;&emsp;法来东&emsp;&emsp;非会际&emsp;&emsp;信衣传&emsp;&emsp;隻履逝
&emsp;&emsp;顶五山&emsp;&emsp;真法器&emsp;&emsp;立积雪&emsp;&emsp;殊其臂
&emsp;&emsp;忍非忍&emsp;&emsp;得法髓&emsp;&emsp;债必偿&emsp;&emsp;有裔嗣
&emsp;&emsp;皖公潜&emsp;&emsp;佛日翳&emsp;&emsp;翩南游&emsp;&emsp;立如椔
&emsp;&emsp;乞解脱&emsp;&emsp;彊哉慧&emsp;&emsp;攘蜂虿&emsp;&emsp;神岳卫
&emsp;&emsp;破头峯&emsp;&emsp;众云从&emsp;&emsp;横六气&emsp;&emsp;酾二宗
&emsp;&emsp;教任意&emsp;&emsp;任懒融&emsp;&emsp;黄梅儿&emsp;&emsp;陌上童
&emsp;&emsp;阙七相&emsp;&emsp;了诸空&emsp;&emsp;圣服劳&emsp;&emsp;杵臼佣
&emsp;&emsp;和心偈&emsp;&emsp;掊争锋&emsp;&emsp;夜南骛&emsp;&emsp;怀是逢
&emsp;&emsp;帝稽首&emsp;&emsp;晞下风&emsp;&emsp;舟复新&emsp;&emsp;叶归丛
&emsp;&emsp;有道得&emsp;&emsp;无心通&emsp;&emsp;世有承&emsp;&emsp;四众依
&emsp;&emsp;灯相续&emsp;&emsp;埙应篪&emsp;&emsp;师异禀&emsp;&emsp;自孩提
&emsp;&emsp;斤𱼅俊&emsp;&emsp;蹈圣梯&emsp;&emsp;慈固挋&emsp;&emsp;不得施
&emsp;&emsp;起恭孝&emsp;&emsp;终苴縗&emsp;&emsp;铣落发&emsp;&emsp;莹质疑
&emsp;&emsp;汉之东&emsp;&emsp;得我师&emsp;&emsp;抉盲瞶&emsp;&emsp;柞荒菑
&emsp;&emsp;昔无有&emsp;&emsp;今委蛇&emsp;&emsp;遇霑洽&emsp;&emsp;发萌荑
&emsp;&emsp;淫鼃鸣&emsp;&emsp;锺未簴&emsp;&emsp;鱼目藏&emsp;&emsp;明珠吐
&emsp;&emsp;岿二山&emsp;&emsp;下檐聚&emsp;&emsp;来万里&emsp;&emsp;足茧踽
&emsp;&emsp;訇春雷&emsp;&emsp;披蛰户&emsp;&emsp;辩缚解&emsp;&emsp;决去住
&emsp;&emsp;沃醍醐&emsp;&emsp;㪺甘露&emsp;&emsp;百五十&emsp;&emsp;胄蕃庑
&emsp;&emsp;穷车辙&emsp;&emsp;诵句语&emsp;&emsp;瞻骨目&emsp;&emsp;轴绘素
&emsp;&emsp;远胡越&emsp;&emsp;近杖屦&emsp;&emsp;捐麁相&emsp;&emsp;悉开悟
&emsp;&emsp;山茀郁&emsp;&emsp;泉咿幽&emsp;&emsp;虎迹交&emsp;&emsp;鼪猱啾
&emsp;&emsp;塔门閟&emsp;&emsp;松柏樛&emsp;&emsp;天南垂&emsp;&emsp;海彪彪
&emsp;&emsp;囊破褐&emsp;&emsp;笈单裯&emsp;&emsp;来环绕&emsp;&emsp;五体投
&emsp;&emsp;名彊身&emsp;&emsp;禄饱喉&emsp;&emsp;狃怨憎&emsp;&emsp;甘鲍鱐
&emsp;&emsp;睨真乘&emsp;&emsp;等赘疣&emsp;&emsp;庆我生&emsp;&emsp;辩薰莸
&emsp;&emsp;蕲诱掖&emsp;&emsp;邈无由&emsp;&emsp;瑑坚石&emsp;&emsp;摅我忧

治平二年乙巳岁二月五日