# 明觉禅师祖英集卷第五

参学小师文政编

师之形言也。且异乎阳春白雪碧云清风者也。夫大圭不琢贵乎天真。至言不文尚于理实。乃世之衡鉴。岂智识而拟议哉。师自戾止翠峯雪窦。或先德言句渊密。师因而颂之。或感兴怀别贻赠之作。固亦多矣。其有好道者。并录而囊之。一日总缉成二百二十首。乃写呈师。师曰。余偶兴而作。宁存于本。不许行焉。禅者应曰。乃祖闱千载之芳烈也。勿轻舍诸。师察其慤志勉。弗获已抑而从之。文政幸侍座机。辄述序引。用识岁时。炎宋天圣十年孟陬月。文政谨序。

## 偈颂

### 送宝相长老(并序)

大师欢禅德。将赴丹丘辟命光阐宗乘。盖时应必行。固不可抑留者也。且抚会之作肇旷绝之道。虽一凝一流一彼一此又何间然。率织芜辞。以代赆别。

&emsp;&emsp;奥域灵区存物外。&emsp;&emsp;独标台岭为绝概。

&emsp;&emsp;掩胜潜奇列作屏。&emsp;&emsp;堆青写碧深如黛。

&emsp;&emsp;彤霞暖影生岩壁。&emsp;&emsp;香桂茂阴笼苏石。

&emsp;&emsp;赤松子也浪虚闲。&emsp;&emsp;白道猷兮大轻掷。

&emsp;&emsp;曹溪有叟归其中。&emsp;&emsp;风从虎兮云从龙。

&emsp;&emsp;乘兴正值二三月。&emsp;&emsp;坐断还依千万峯。

&emsp;&emsp;华飞飞日迟迟。&emsp;&emsp;清飚𩖼𩖼吹无时。

&emsp;&emsp;玲珑八面自回合。&emsp;&emsp;峭峻一方谁敢窥。

&emsp;&emsp;窥来须得乾坤眼。&emsp;&emsp;照古腾今谓非间。

&emsp;&emsp;若能此去副全提。&emsp;&emsp;开发人天有何限。

### 送法海长老

&emsp;&emsp;常爱裴相国式芳尘。&emsp;&emsp;断际高风慕要伦。

&emsp;&emsp;拟欲事师为弟子。&emsp;&emsp;不知将法付何人。

&emsp;&emsp;常爱李相国垂列星。&emsp;&emsp;药峤深源宅性灵。

&emsp;&emsp;我来问道无余说。&emsp;&emsp;云在青天水在瓶。

&emsp;&emsp;缅想当时二台辅。&emsp;&emsp;出镇藩维访诸祖。

&emsp;&emsp;寥寥浮幻轻百年。&emsp;&emsp;落落宏规照千古。

&emsp;&emsp;今闻仙都贤太守。&emsp;&emsp;入政褰帷声浩浩。

&emsp;&emsp;英佐一一分化条。&emsp;&emsp;文经武纬亦难讨。

&emsp;&emsp;远远牋函飞乳峯。&emsp;&emsp;选开士兮恢吾宗。

&emsp;&emsp;觌夜光非震沧海。&emsp;&emsp;聆正音岂玩焦桐。

&emsp;&emsp;徒夸麟龙自西自东。&emsp;&emsp;应排罔象得象。

&emsp;&emsp;必须觉雄让雄。&emsp;&emsp;今既塞请还也奇别。

&emsp;&emsp;茫茫普热纷纷下雪。&emsp;&emsp;倒流四河载发枯枿。

&emsp;&emsp;卷舒立方外乾坤。&emsp;&emsp;纵横挂域中日月。

&emsp;&emsp;黄头碧眼。

&emsp;&emsp;知未知去去。&emsp;&emsp;凭谁继清绝。

### 送文政禅者

&emsp;&emsp;古有焦桐音。&emsp;&emsp;听寡不在弹。

&emsp;&emsp;古有阳春曲。&emsp;&emsp;和寡不在言。

&emsp;&emsp;言兮牙齿寒。&emsp;&emsp;未极离微根。

&emsp;&emsp;弹兮岁月阑。&emsp;&emsp;未尽昇沉源。

&emsp;&emsp;少林几坐华木落。&emsp;&emsp;庾岭独行天地宽。

&emsp;&emsp;因笑仲尼温伯雪。&emsp;&emsp;倾盖同途不同辙。

&emsp;&emsp;麟兮凤兮安可论。&emsp;&emsp;许兮巢兮复何说。

&emsp;&emsp;秋光澄澄蟾印水。&emsp;&emsp;秋风萧萧叶初坠。

&emsp;&emsp;送君高蹈谁不知。&emsp;&emsp;如曰不知则为贵。

### 送昭敏首座

&emsp;&emsp;君不见。&emsp;&emsp;鹫峯胜集百万。

&emsp;&emsp;茫茫等闲过。&emsp;&emsp;坏衲之外皆清堕。

&emsp;&emsp;君又不见。

&emsp;&emsp;熊岭孤运岁月。&emsp;&emsp;索索艰难生。

&emsp;&emsp;深雪之中有一箇。&emsp;&emsp;宛转流落千余年。

&emsp;&emsp;危分嶮布空平阗。

&emsp;&emsp;辩龙蛇兮眼何正。&emsp;&emsp;擒虎兕兮机不全。

&emsp;&emsp;石窓四顾沧溟窄。&emsp;&emsp;寥寥不许白云白。

&emsp;&emsp;掣断金锁天麒麟。&emsp;&emsp;高举铁鞭击三百。

&emsp;&emsp;犹轻舍争知也。&emsp;&emsp;别有七星光斗射。

&emsp;&emsp;风前把欲赠行人。&emsp;&emsp;将报不平绕天下。

### 送知白禅者

&emsp;&emsp;松不直棘不曲。&emsp;&emsp;谁笑卞和三献玉。

&emsp;&emsp;经天纬地太无端。&emsp;&emsp;迈古超今亦轻触。

&emsp;&emsp;靡覉束何必云。&emsp;&emsp;素范还还真规复复。

&emsp;&emsp;栴檀叶落香风清。&emsp;&emsp;千里万里长相逐。

### 送胜因长老

&emsp;&emsp;黄梅散席三百载。&emsp;&emsp;续焰联芳事空在。

&emsp;&emsp;宗兮派兮生异端。&emsp;&emsp;华兮叶兮太烦碎。

&emsp;&emsp;韶阳间出多慷慨。&emsp;&emsp;权要雄雄曾绝待。

&emsp;&emsp;曲木据位知几何。&emsp;&emsp;利刀剪却令人爱。

&emsp;&emsp;近还有箇披老衲。&emsp;&emsp;楚甸横身风飒飒。

&emsp;&emsp;铁作一寻非等闲。&emsp;&emsp;壁立千仞须摧踏。

&emsp;&emsp;报君知江南&emsp;&emsp;江北徒纍纍。

&emsp;&emsp;鼇转海运兮纤麟片甲。&emsp;&emsp;雷奔电驱兮寸毫尺氂。

&emsp;&emsp;斯言勿谓存规矩。&emsp;&emsp;平不留兮险非取。

&emsp;&emsp;周行独立如便休。&emsp;&emsp;谁振宏纲照千古。

### 送重郜禅者

&emsp;&emsp;春雨如膏春云如鹤。&emsp;&emsp;忽此忽彼乍休乍作。

&emsp;&emsp;枯荄离离维风太迟。&emsp;&emsp;幽石片片辽空亦危。

&emsp;&emsp;一华开五叶兮不相似。&emsp;&emsp;独孤明夸还自知。

&emsp;&emsp;还自知。&emsp;&emsp;历魏游梁徒尔为。

### 送僧归灵隐(因瞩白云无覉)

&emsp;&emsp;白云无覉冷澹清奇。&emsp;&emsp;雪格未可鹤态还卑。

&emsp;&emsp;垂天沃日兮似结不结。&emsp;&emsp;为雨从龙夸后期必期。

&emsp;&emsp;噫悠悠忽尔春风吹。&emsp;&emsp;南北东西唯我知。

&emsp;&emsp;谁知。&emsp;&emsp;菡萏峯前布影时。

### 送僧之石梁

&emsp;&emsp;万卉流芳不知春力。&emsp;&emsp;岩畔涧底蹙红皱碧。

&emsp;&emsp;乘兴复谁同。&emsp;&emsp;孤踪远雠敌。

&emsp;&emsp;君不见。

&emsp;&emsp;五百圣者导雄机。&emsp;&emsp;灵峯晦育深无极。

&emsp;&emsp;寒山老&emsp;&emsp;寒山老

&emsp;&emsp;随沉迹。&emsp;&emsp;迢迢此去须寻觅。

&emsp;&emsp;华落华开独望时。&emsp;&emsp;记取白云抱幽石。

### 送师旻禅者

&emsp;&emsp;深岩寂寂披兰芷。&emsp;&emsp;碧雾红霞映流水。

&emsp;&emsp;空生别我期未期。&emsp;&emsp;绝域殊方拟轻拟。

&emsp;&emsp;堪笑归岭南奔驰。

&emsp;&emsp;何鄙彼危急乱抛下。&emsp;&emsp;尽云提不起。

&emsp;&emsp;伊予本自不将来。&emsp;&emsp;相送奚凭挂唇齿。

&emsp;&emsp;旻禅客&emsp;&emsp;旻禅客

&emsp;&emsp;师子子。&emsp;&emsp;应须落落存终始。

&emsp;&emsp;君不见。

&emsp;&emsp;古人有言兮。&emsp;&emsp;扑碎骊龙明月珠。

&emsp;&emsp;大丈夫到如此。&emsp;&emsp;行行不用频弹指。

### 寄白云长老

&emsp;&emsp;八紘云静明寥沉。&emsp;&emsp;夜永松堂对寒月。

&emsp;&emsp;凋残片叶坠虚庭。&emsp;&emsp;冷寂何人立深雪。

&emsp;&emsp;因忆钱唐郜禅者。&emsp;&emsp;十载岩栖曾未下。

&emsp;&emsp;分飞谁谓绝相同。&emsp;&emsp;远念冥冥欲奚写。

&emsp;&emsp;忽闻赴请之仙都。&emsp;&emsp;声光蔼蔼登清途。

&emsp;&emsp;孰云天骥骤方外。&emsp;&emsp;自笑大鹏离海隅。

&emsp;&emsp;乾坤窄。&emsp;&emsp;乾坤窄。&emsp;&emsp;湛卢潜射斗牛白。

&emsp;&emsp;茫茫无限未归人。&emsp;&emsp;到必为时除点额。

### 送智迁首座

&emsp;&emsp;云萝杳杳藏岩曲。&emsp;&emsp;碧叠清飞冷相促。

&emsp;&emsp;瘦藤轻衲休便休。&emsp;&emsp;短焰残芳续何续。

&emsp;&emsp;禅家本自冥覉绊。&emsp;&emsp;洲渚园林曾不惮。

&emsp;&emsp;十影神驹立海涯。&emsp;&emsp;五色祥麟步天岸。

&emsp;&emsp;君看取君看取。&emsp;&emsp;匝地茫茫有谁举。

&emsp;&emsp;瓴甋频磨如未回。&emsp;&emsp;为吾深忆卢公语。

### 送善暹首座

&emsp;&emsp;名之基实之蒂。&emsp;&emsp;深兮固兮宛相继。

&emsp;&emsp;古之名也在希声。&emsp;&emsp;今之实也同浮瞖。

&emsp;&emsp;子州善卷之流也。&emsp;&emsp;尧驱舜驰让无暇。

&emsp;&emsp;归去来兮归不归。&emsp;&emsp;到头未出冥冥者。

&emsp;&emsp;吾徒孰谓标奇绝。&emsp;&emsp;动静凭君试甄别。

&emsp;&emsp;叶零零兮秋暮半凋。&emsp;&emsp;华片片兮春暖齐发。

&emsp;&emsp;暹禅老。&emsp;&emsp;暹禅老。&emsp;&emsp;意曾高旷排沽待忽致讥褒。

&emsp;&emsp;天人列请兮屡轻笑。&emsp;&emsp;祖佛位卑兮还拟逃。

&emsp;&emsp;我恐逃之逃不得。&emsp;&emsp;大方无外皆充塞。

&emsp;&emsp;茫茫扰扰知何极。&emsp;&emsp;八面香风惹衣裓。

### 送僧

&emsp;&emsp;吴山碧。&emsp;&emsp;楚江碧。&emsp;&emsp;吴楚悠悠兴何极。

&emsp;&emsp;一寻寒木自为隣。&emsp;&emsp;三事秋云更谁识。

&emsp;&emsp;乾坤不是无知己。&emsp;&emsp;玉石休云辩真伪。

&emsp;&emsp;待时沽誉漫沦生。&emsp;&emsp;晦迹韬光亦何意。

&emsp;&emsp;春风急。&emsp;&emsp;春风急。&emsp;&emsp;八骏奔驰追不及。

&emsp;&emsp;南北东西把定时。&emsp;&emsp;为君直上孤峯立

(观气分枝非独古有诚之言也)。

### 颂药山师子话送僧

&emsp;&emsp;斥愬金毛师子子。&emsp;&emsp;栴檀林下青莎里。

&emsp;&emsp;置也置也威自全。&emsp;&emsp;一出六出眉剔起。

&emsp;&emsp;非拟拟知几几。&emsp;&emsp;星流不问三千里。

&emsp;&emsp;天外风清哮吼时。&emsp;&emsp;为君吸尽西江水(咄)。

### 送秀大师

&emsp;&emsp;岩窦宵寒拥山帔。&emsp;&emsp;月高古木霜禽睡。

&emsp;&emsp;西庵禅者来扣门。&emsp;&emsp;别我凌晨下层翠。

&emsp;&emsp;欲留不可留。&emsp;&emsp;写意不及意。

&emsp;&emsp;屈眴迢迢安足云。&emsp;&emsp;华偈联联太容易。

&emsp;&emsp;君不见。

&emsp;&emsp;刘阳叟绝希冀。&emsp;&emsp;送人只道无他事。

&emsp;&emsp;行行会有知音知。&emsp;&emsp;何必清风动天地。

### 送广华严归鹫峯

&emsp;&emsp;海山孤僻非蓬岛。&emsp;&emsp;雾冷云深松桂老。

&emsp;&emsp;有客凝冬何太高。&emsp;&emsp;巨野宵征苦相讨。

&emsp;&emsp;岩房杳杳凌寒空。&emsp;&emsp;氷霜落落分谭丛。

&emsp;&emsp;谁云百城沉古月。&emsp;&emsp;自笑八面生清风。

&emsp;&emsp;俄然别我还归去。&emsp;&emsp;惠理之徒望回驭。

&emsp;&emsp;重重无尽楼阁门。&emsp;&emsp;到必为时略轻据。

### 送远尘禅者

&emsp;&emsp;衲卷残云风高绝隣。&emsp;&emsp;倚天照雪堪抗要津。

&emsp;&emsp;八紘极目兮春山若黛。&emsp;&emsp;九野纵步兮汀草如茵。

&emsp;&emsp;三十四老未轻识。&emsp;&emsp;凛然方外奚相亲。

### 送德隆山主

&emsp;&emsp;霜叶凋残岩风凛寒。&emsp;&emsp;彼之禅老忽下崇峦。

&emsp;&emsp;衲有云兮曾卷未卷。&emsp;&emsp;琴无絃分解弹不弹。

&emsp;&emsp;迢迢既行宜听斯语。&emsp;&emsp;明闇路岐生死洲渚。

&emsp;&emsp;而今而后知不知。&emsp;&emsp;颓纲委地凭谁举。

### 送澄禅者

&emsp;&emsp;春色依依袭尔原草。&emsp;&emsp;春风浩浩拂我窓牖。

&emsp;&emsp;念此分飞赠无琼玖。

&emsp;&emsp;片片乱飘岩上梅。&emsp;&emsp;条条纵舞溪边柳。

&emsp;&emsp;澄禅澄禅听斯言。&emsp;&emsp;古也今也行路难。

&emsp;&emsp;知之者石火星流未急。&emsp;&emsp;不知者龙骥步骤曾宽。

&emsp;&emsp;看看。&emsp;&emsp;孰云平地起波澜。

### 送惠俦禅者

&emsp;&emsp;少林风规何大潇洒。&emsp;&emsp;笼古罩今睥真睨假。

&emsp;&emsp;谁云发机射虎。&emsp;&emsp;自笑品类观马。

&emsp;&emsp;剑客茫茫不要呈。&emsp;&emsp;甑人往往须擒下。

&emsp;&emsp;俦禅俦禅峥嵘象驾。

### 送惠文禅者

&emsp;&emsp;正法眼绝尘沙。&emsp;&emsp;二三四七水月空华。

&emsp;&emsp;千灯续焰曾间五叶分披未葩。

&emsp;&emsp;君不见。&emsp;&emsp;卷蓆百丈掩耳丹霞。

&emsp;&emsp;龙行虎步争孤立。&emsp;&emsp;尽同云雨去无涯。

&emsp;&emsp;文禅文禅腾焕吾家。

### 送道成禅者

&emsp;&emsp;曹溪流非止水。&emsp;&emsp;一点忽来千波自起。

&emsp;&emsp;直须钓鼇钓鲸。&emsp;&emsp;莫问得皮得髓。

&emsp;&emsp;君不见。&emsp;&emsp;石头有言兮。

&emsp;&emsp;圣不慕他灵不在已。&emsp;&emsp;成禅成禅谁家之子。

### 送清演禅者

&emsp;&emsp;我年老大心力衰微。&emsp;&emsp;赠别无语冥同振飞。

&emsp;&emsp;因思古之送人有言。&emsp;&emsp;吾不知其殊途同归。

&emsp;&emsp;独爱新丰曲腾清辉。

&emsp;&emsp;寸草不生千万里。&emsp;&emsp;出门春色共依依。

### 送继宝禅者

&emsp;&emsp;宝非宝日杲杲。&emsp;&emsp;上上机无处讨。

&emsp;&emsp;赤水求来何太狂。&emsp;&emsp;荆山觅得苦相恼。

&emsp;&emsp;不恼不狂排夜光。&emsp;&emsp;险恶道中为津梁。

### 送小师元楚

&emsp;&emsp;道之冥机一何相守。&emsp;&emsp;汝竞光阴我亲蒲柳。

&emsp;&emsp;毋厚辨之夺席。&emsp;&emsp;毋薄愚之诵箒。

&emsp;&emsp;深思彼伐木丁丁之声。&emsp;&emsp;照古照今兮宜善求友。

### 送清果禅者

&emsp;&emsp;春雨濛濛春风𩖼𩖼。&emsp;&emsp;动兮静兮匪待时出。

&emsp;&emsp;云霞闲澹作性。&emsp;&emsp;金铁冷落为骨。

&emsp;&emsp;知我者谓我高蹈世表。&emsp;&emsp;不知我者谓我下视箇窟。

&emsp;&emsp;道恣随方情。&emsp;&emsp;融覊锁紫栗。

&emsp;&emsp;一寻青山万朵行行思。&emsp;&emsp;古人之言无可不可。

&emsp;&emsp;南北东西但唯我。

### 酬行奯长老

&emsp;&emsp;黄金为骨松为恣。&emsp;&emsp;道高曾鄙天人师。

&emsp;&emsp;有言遗我千古奇。&emsp;&emsp;无人知石虎吞却木羊儿。

### 至人不器

&emsp;&emsp;谁当机举不赚亦还稀。&emsp;&emsp;摧残峭峻销烁玄微。

&emsp;&emsp;重关曾巨闢。&emsp;&emsp;作者未同归。

&emsp;&emsp;玉兔乍圆乍阙。&emsp;&emsp;金乌似飞不飞。

&emsp;&emsp;卢老不知何处去。&emsp;&emsp;白云流水共依依。

### 因事示众

&emsp;&emsp;石本落落玉自碌碌。&emsp;&emsp;古之今之一何𧬜速。

&emsp;&emsp;师子不咬麒麟。&emsp;&emsp;勐虎不食伏肉。

&emsp;&emsp;君不见。

&emsp;&emsp;洞庭孤岛烟浪深。&emsp;&emsp;木马追风有人识。

### 日暮游东涧(五首)

#### 一

&emsp;&emsp;极目生晚照。&emsp;&emsp;溪云偶成朵。

&emsp;&emsp;大朴曾未分。&emsp;&emsp;青山自唯我。

#### 二

&emsp;&emsp;极目生晚照。&emsp;&emsp;远树笼微阴。

&emsp;&emsp;谁知清浅流。&emsp;&emsp;别有沧海深。

#### 三

&emsp;&emsp;极目生晚照。&emsp;&emsp;幽情眷兰芷。

&emsp;&emsp;白苹叶里风。&emsp;&emsp;不在秋江起。

#### 四

&emsp;&emsp;极目生晚照。&emsp;&emsp;步影何迟迟。

&emsp;&emsp;归禽古木中。&emsp;&emsp;相对频相窥。

#### 五

&emsp;&emsp;极目生晚照。&emsp;&emsp;蓬莱匪仙境。

&emsp;&emsp;钓得十二鼇。&emsp;&emsp;重来谢孤影。

### 思归引(三首)

#### 一

&emsp;&emsp;一住翠峯顶。&emsp;&emsp;两见溪草绿。

&emsp;&emsp;不知朝市间。&emsp;&emsp;几番生荣辱。

&emsp;&emsp;萧条岩上云。&emsp;&emsp;冷澹水边竹。

&emsp;&emsp;报谁归去来。&emsp;&emsp;向此空踟躅。

#### 二

&emsp;&emsp;常忆在庐山。&emsp;&emsp;随时寄瓶锡。

&emsp;&emsp;五百与一千。&emsp;&emsp;聚头同遣日。

&emsp;&emsp;猿攀影未回。&emsp;&emsp;鹤望情还失。

&emsp;&emsp;教他王老师。&emsp;&emsp;痴钝无处觅。

#### 三

&emsp;&emsp;时雨洒如膏。&emsp;&emsp;万卉皆滋益。

&emsp;&emsp;枯根甘自休。&emsp;&emsp;也似春无力。

&emsp;&emsp;耕夫晓尚眠。&emsp;&emsp;蚕妇夜多息。

&emsp;&emsp;从兹家业荒。&emsp;&emsp;共落风尘迹。

### 送蕴欢禅者西上

&emsp;&emsp;金阙路曾遥。&emsp;&emsp;行行值开泰。

&emsp;&emsp;石房云未闲。&emsp;&emsp;杳杳若相待。

&emsp;&emsp;高踪逾履水。&emsp;&emsp;何人不倾盖。

&emsp;&emsp;早晚承帝恩。&emsp;&emsp;再卜林泉会。

### 送僧

&emsp;&emsp;春云情既高。&emsp;&emsp;片段飞虚碧。

&emsp;&emsp;去留机未消。&emsp;&emsp;今古望还积。

&emsp;&emsp;澄澄天影回。&emsp;&emsp;杳杳地形直。

&emsp;&emsp;别夜共相思。&emsp;&emsp;谁栖此泉石。

### 法尔不尔

&emsp;&emsp;夏云多奇峯。&emsp;&emsp;乾城冷相映。

&emsp;&emsp;借问诸禅僧。&emsp;&emsp;那箇堪凭定。

&emsp;&emsp;乾城高锁月。&emsp;&emsp;夏云欲为雨。

&emsp;&emsp;若谓非全功。&emsp;&emsp;子细看规矩。

### 送诸方化主

&emsp;&emsp;空岩暖律回。&emsp;&emsp;极目望还普。

&emsp;&emsp;数点方外云。&emsp;&emsp;几处人间雨。

&emsp;&emsp;寥寥沧海月。&emsp;&emsp;依依少林祖。

&emsp;&emsp;去必示劳生。&emsp;&emsp;清风立千古。

<br>

&emsp;&emsp;刘禹端公问云居雨从何来。&emsp;&emsp;东平问官人风作何色。

&emsp;&emsp;雨从何来风作何色。

&emsp;&emsp;龙门万仞曾留宿客。&emsp;&emsp;进退相将谁遭点额。

&emsp;&emsp;风作何色雨从何来。

&emsp;&emsp;不用弹指楼阁门开。&emsp;&emsp;波波稜稜南方未回。

### 送僧

&emsp;&emsp;松风清未休。&emsp;&emsp;水月澹相对。

&emsp;&emsp;去来非等闲。&emsp;&emsp;必许孤云会。

### 颂云门九九八十一(二首)

#### 一

&emsp;&emsp;三三九九八十一。&emsp;&emsp;一一观风随召出。

&emsp;&emsp;千古有谁同共知。&emsp;&emsp;一毛师子众毛毕。

#### 二

&emsp;&emsp;九九八十一。&emsp;&emsp;大勳不竪赏。

&emsp;&emsp;若谓无誵讹。&emsp;&emsp;金刚曾合掌。

### 乌龙和尚

&emsp;&emsp;空岩清夜坐。&emsp;&emsp;藓径积深雪。

&emsp;&emsp;瞑目思古人。&emsp;&emsp;彻曙落残月。

&emsp;&emsp;童敲石磬寒。&emsp;&emsp;猿挂枯枝折。

&emsp;&emsp;杳杳无限情。&emsp;&emsp;分明向谁说。

### 秋日送僧

&emsp;&emsp;边雁影邪寒蝉声速。&emsp;&emsp;乘时毳流远别岩谷。

&emsp;&emsp;林惊一叶兮微风触袖。&emsp;&emsp;水肃百川兮片月在目。

&emsp;&emsp;因忆象骨老师曾送人。&emsp;&emsp;行行不谓抽金镞。

### 早参示众

&emsp;&emsp;晓天云静浓霜白。&emsp;&emsp;千峯万峯锁寒色。

&emsp;&emsp;骊龙失珠知不知。&emsp;&emsp;无限平人遭点额。

### 春风辞寄武威石秘校

&emsp;&emsp;春风何萧萧。&emsp;&emsp;和雨复兼雪。

&emsp;&emsp;折华功未深。&emsp;&emsp;偃草势曾烈。

&emsp;&emsp;毗城痴爱老。&emsp;&emsp;怯寒对清拙。

&emsp;&emsp;襄岩影响士。&emsp;&emsp;难御同孤劣。

&emsp;&emsp;鼇峯人不来。&emsp;&emsp;柴门亦休闭。

&emsp;&emsp;松头栗鼠下。&emsp;&emsp;时把藤床啮。

&emsp;&emsp;庭际霜禽归。&emsp;&emsp;屡啄苔钱阙。

&emsp;&emsp;一旦春风息。&emsp;&emsp;暖日生林樾。

&emsp;&emsp;幽径磐石上。&emsp;&emsp;拄筇行且歇。

&emsp;&emsp;无絃兮莫弹。&emsp;&emsp;有语兮存舌。

&emsp;&emsp;冷落流水声。&emsp;&emsp;古之若为说。

&emsp;&emsp;凋残早梅树。&emsp;&emsp;今之若为别。

&emsp;&emsp;俯仰身力轻。&emsp;&emsp;翻忆春风切。

&emsp;&emsp;为吾吹却尘,&emsp;&emsp;欲革分岐辙。

&emsp;&emsp;为吾吹却云。&emsp;&emsp;欲问辽空月。

&emsp;&emsp;不知天地间。&emsp;&emsp;堪为谁交结。

### 送百丈专使

&emsp;&emsp;大雄孤顶曾遐举。&emsp;&emsp;遍索诸方谁敢拒。

&emsp;&emsp;乳窦峯前捋虎须。&emsp;&emsp;再得完全又归去。

### 送清素禅者之金华

&emsp;&emsp;古策风高瓶浪阔。&emsp;&emsp;春云片段分清绝。

&emsp;&emsp;金盆后夜孤顶寒。&emsp;&emsp;去去谁同落残月。

### 拟寒山送僧

&emsp;&emsp;择木有灵禽。&emsp;&emsp;寒空寄羽翼。

&emsp;&emsp;不止蓬莱山。&emsp;&emsp;冥冥去何极。

### 送如香大师

&emsp;&emsp;栴檀叶落雨初歇。&emsp;&emsp;天外风清亦何别。

&emsp;&emsp;后夜莲城溪月寒。&emsp;&emsp;孤光谁共倚寥沉。

### 寄于秘丞(二首)

#### 一

&emsp;&emsp;石径通岩窦。&emsp;&emsp;引步藏欹侧。

&emsp;&emsp;蓬莱人不来。&emsp;&emsp;扫尽苍苔色。

#### 二

&emsp;&emsp;飞瀑千万层。&emsp;&emsp;五月状氷雪。

&emsp;&emsp;将期云雾开。&emsp;&emsp;永夜对孤月。

### 再成古诗

&emsp;&emsp;霜华一镊中。&emsp;&emsp;玉童摘未摘。

&emsp;&emsp;斯言如不闻。&emsp;&emsp;千古动愁色。

&emsp;&emsp;因忆商山吟。&emsp;&emsp;在乌不在白。

### 答当生不生

&emsp;&emsp;咄咄休强名。&emsp;&emsp;刍狗亦为累。

&emsp;&emsp;寂寥金粟身。&emsp;&emsp;曾未求诸己。

### 戏靠安岩呈双溪大师

&emsp;&emsp;陝府铁牛却知有。&emsp;&emsp;春秋几几成过咎。

&emsp;&emsp;一身还作二如来。&emsp;&emsp;黑白不分辩香臭。

### 疏黑白无从

&emsp;&emsp;天地不仁&emsp;&emsp;万化蠢蠢。

&emsp;&emsp;若谓非缘&emsp;&emsp;竹何从笋。

&emsp;&emsp;发兮发兮&emsp;&emsp;黑白是准。

### 暮冬感怀寄瑞岩禅师

&emsp;&emsp;雪水绕松槛。&emsp;&emsp;迟迟结清浅。

&emsp;&emsp;病眼时懒开。&emsp;&emsp;幽情况难遣。

&emsp;&emsp;故人久相别。&emsp;&emsp;飞文屡惭腼。

&emsp;&emsp;仰谢十二峯。&emsp;&emsp;分照月如剪。

### 送知久禅者

&emsp;&emsp;霜竹凝寒携九节。&emsp;&emsp;铜瓶浪锁千溪月。

&emsp;&emsp;天上人间不自知。&emsp;&emsp;行行谁共分清绝。

### 送庆颜禅者

&emsp;&emsp;岩桂风清香露滴。&emsp;&emsp;定起高秋映虚碧。

&emsp;&emsp;断云不是归帝乡。&emsp;&emsp;飞落人间有谁识。

### 春日怀古(四首)

#### 一

&emsp;&emsp;门外春将半。&emsp;&emsp;岩氷暖有声。

&emsp;&emsp;玄沙曾未到。&emsp;&emsp;虚得偃溪名。

#### 二

&emsp;&emsp;门外春将半。&emsp;&emsp;青青野色分。

&emsp;&emsp;桃华开欲尽。&emsp;&emsp;无处觅灵云。

#### 三

&emsp;&emsp;门外春将半。&emsp;&emsp;群芳斗盛时。

&emsp;&emsp;隣家有庭柏。&emsp;&emsp;诸祖共相知。

#### 四

&emsp;&emsp;门外春将半。&emsp;&emsp;幽禽语共新。

&emsp;&emsp;宝陀岩上客。&emsp;&emsp;应笑未归人。

### 送僧之金陵

&emsp;&emsp;胜游生末迹。&emsp;&emsp;杳自狎时群。

&emsp;&emsp;卷衲消寒木。&emsp;&emsp;扬帆寄断云。

&emsp;&emsp;曙瓶华外汲。&emsp;&emsp;午磬浪边闻。

&emsp;&emsp;别后石城月。&emsp;&emsp;依依远共分。

### 送僧

&emsp;&emsp;知方流古意。&emsp;&emsp;云树别诸隣。

&emsp;&emsp;月不澄微水。&emsp;&emsp;山应立是尘。

&emsp;&emsp;静空孤鹗远。&emsp;&emsp;高柳一蝉新。

&emsp;&emsp;欲究劳生问。&emsp;&emsp;归思莫厌频。

### 千里不来

&emsp;&emsp;不见古君子。&emsp;&emsp;因循又隔秋。

&emsp;&emsp;浮生多自掷。&emsp;&emsp;好事更谁留。

&emsp;&emsp;碧巘高沉月。&emsp;&emsp;寒云静锁楼。

&emsp;&emsp;宗雷何处是。&emsp;&emsp;白鸟下汀洲。

### 僧归霅上

&emsp;&emsp;海国浮轻楫。&emsp;&emsp;悠悠兴未阑。

&emsp;&emsp;草随春岸绿。&emsp;&emsp;风倚夜涛寒。

&emsp;&emsp;沙鹭宜相狎。&emsp;&emsp;霜蟾望更宽。

&emsp;&emsp;河声西听日。&emsp;&emsp;谁得共云端。

### 春晴野步

&emsp;&emsp;乘兴携多士。&emsp;&emsp;迟迟傍水濆。

&emsp;&emsp;春山不在目。&emsp;&emsp;啼鸟共谁闻。

&emsp;&emsp;片石寒笼藓。&emsp;&emsp;残华冷衬云。

&emsp;&emsp;只应融老辈。&emsp;&emsp;庵际境犹分。

### 赋瑞雪送穆大师

&emsp;&emsp;五六皆名出。&emsp;&emsp;飘华独见稀。

&emsp;&emsp;若教同一色。&emsp;&emsp;还似负群机。

&emsp;&emsp;玉马独空说。&emsp;&emsp;铜驼转更非。

&emsp;&emsp;争如千万里，&emsp;&emsp;相对共依依。

### 送铁佛专使

&emsp;&emsp;荷策来寻我。&emsp;&emsp;泛舟思旧山。

&emsp;&emsp;不知何处月。&emsp;&emsp;相照在深湾。

&emsp;&emsp;风助秋涛急。&emsp;&emsp;云兼野树闲。

&emsp;&emsp;到时如请益。&emsp;&emsp;先忆赵州关。

### 同于秘丞赋瀑泉

&emsp;&emsp;大禹不知凿。&emsp;&emsp;来源亦自成。

&emsp;&emsp;色应隣众白。&emsp;&emsp;声合让孤清。

&emsp;&emsp;远势曾吞海。&emsp;&emsp;飞流未喷鲸。

&emsp;&emsp;灵槎如可泛。&emsp;&emsp;天派问归程。

### 送简能禅者归仙都

&emsp;&emsp;荷策下丹嶂。&emsp;&emsp;纷纷雪正飞。

&emsp;&emsp;浮生谁未到。&emsp;&emsp;旧国自重归。

&emsp;&emsp;云背猿声断。&emsp;&emsp;天遥鹗影微。

&emsp;&emsp;莲城古风月。&emsp;&emsp;又得振清机。

### 天竺送僧

&emsp;&emsp;雪霁莲峯顶。&emsp;&emsp;孤禅起石床。

&emsp;&emsp;向时机自绝。&emsp;&emsp;异域路空长。

&emsp;&emsp;啼狖冲寒影。&emsp;&emsp;归鸿见断行。

&emsp;&emsp;后期无定迹。&emsp;&emsp;烟水共茫茫。

### 寄石秘校

&emsp;&emsp;重林冥坐久。&emsp;&emsp;引望复迟迟。

&emsp;&emsp;烦暑未消日。&emsp;&emsp;凉风来几时。

&emsp;&emsp;天云飞积火。&emsp;&emsp;岩熘散垂丝。

&emsp;&emsp;欲拟相寻去。&emsp;&emsp;浮生已共知。

### 因事示众

&emsp;&emsp;客从远方来。&emsp;&emsp;遗我径寸璧。

&emsp;&emsp;中有四箇字。&emsp;&emsp;字字无人识。

&emsp;&emsp;清涵鲸海宽。&emsp;&emsp;冷射蟾轮窄。

&emsp;&emsp;今朝呈似看。&emsp;&emsp;请道末后句。

### 静而善应(二首)

#### 一

&emsp;&emsp;觌面相见不在多端。&emsp;&emsp;龙蛇易辩衲子难瞒。

&emsp;&emsp;金槌影动宝剑光寒。&emsp;&emsp;直下来也急着眼看。

#### 二

&emsp;&emsp;对扬殊特本同参。&emsp;&emsp;谁自辽空强指南。

&emsp;&emsp;今古不存师弟子。&emsp;&emsp;一轮秋月印寒潭。

### 自诲

&emsp;&emsp;麟龙不为瑞。&emsp;&emsp;草木生光辉。

&emsp;&emsp;三尺一丈六。&emsp;&emsp;且同携手归。

&emsp;&emsp;惭尔惩世师。&emsp;&emsp;巍巍何巍巍。

### 宗门三印(三首)

#### 一

&emsp;&emsp;印空印水印泥。&emsp;&emsp;炳然字义还迷。

&emsp;&emsp;黄头大士不识。&emsp;&emsp;敢问谁得亲提。

#### 二

&emsp;&emsp;印泥印空印水。&emsp;&emsp;匝地寒涛竞起。

&emsp;&emsp;其中无限鳞龙。&emsp;&emsp;几处争求出觜。

#### 三

&emsp;&emsp;印水印泥印空。&emsp;&emsp;衲子不辩西东。

&emsp;&emsp;拨开向上一窍。&emsp;&emsp;千圣齐立下风。

### 革辙二门(四首)

#### 一

&emsp;&emsp;劫火曾洞然。&emsp;&emsp;木人泪先落。

&emsp;&emsp;可怜傅大士。&emsp;&emsp;处处失楼阁。

#### 二

&emsp;&emsp;德云闲古锥。&emsp;&emsp;几下妙峯顶。

&emsp;&emsp;唤他痴圣人。&emsp;&emsp;担雪共填井。

#### 三

&emsp;&emsp;祖佛未生前。&emsp;&emsp;已振涂毒鼓。

&emsp;&emsp;如今谁乐闻。&emsp;&emsp;请试分回互。

#### 四

&emsp;&emsp;宛转复宛转。&emsp;&emsp;真金休百鍊。

&emsp;&emsp;丧却毗耶离。&emsp;&emsp;无人解看箭。

### 拟弋者慕

&emsp;&emsp;翠羽立高枝。&emsp;&emsp;危巢对落晖。

&emsp;&emsp;碧潭千万丈。&emsp;&emsp;直下取鱼归。

### 透法身句(二首)

#### 一

&emsp;&emsp;潦倒云门泛铁船。&emsp;&emsp;江南江北竞头看。

&emsp;&emsp;可怜无限垂钩者。&emsp;&emsp;随例茫茫失钓竿。

#### 二

&emsp;&emsp;一叶飘空便见秋。&emsp;&emsp;法身须透闹啾啾。

&emsp;&emsp;明年更有新条在。&emsp;&emsp;恼乱春风卒未休。

### 灵隐小参

&emsp;&emsp;六合茫茫竟不知。&emsp;&emsp;灵山经夏是便宜。

&emsp;&emsp;虚堂夜静无余事。&emsp;&emsp;留得禅僧立片时。

### 因雪示众

&emsp;&emsp;清光欹月不相饶。&emsp;&emsp;堆积虚庭卒未消。

&emsp;&emsp;为瑞为祥也难得。&emsp;&emsp;不知谁解立齐腰。

### 秘魔岩

&emsp;&emsp;把断重津过者难。&emsp;&emsp;擎杈须信髑髅乾。

&emsp;&emsp;霍山到后知端的。&emsp;&emsp;同死同生未足观。

### 保福四谩人

&emsp;&emsp;竿木随身老作家。&emsp;&emsp;逢场作戏更难加。

&emsp;&emsp;谩人谩我无人会。&emsp;&emsp;水长船高眼里沙。

### 灵云和尚

&emsp;&emsp;本无迷悟数如麻。&emsp;&emsp;独许灵云是作家。

&emsp;&emsp;借问遍参诸祖客。&emsp;&emsp;不知何处身桃华。

### 僧问缘生义

&emsp;&emsp;义列缘生笑未闻。&emsp;&emsp;就呈布鼓向雷门。

&emsp;&emsp;金刚铁券诸方问。&emsp;&emsp;报道三千海岳昏。

### 名实无当

&emsp;&emsp;玉转珠回祖佛言。&emsp;&emsp;精通犹是汗心田。

&emsp;&emsp;老卢只解长舂米。&emsp;&emsp;何得黄梅万古传。

### 迷悟相返

&emsp;&emsp;霏霏梅雨洒危层。&emsp;&emsp;五月山房冷似氷。

&emsp;&emsp;莫谓乾坤乖大信。&emsp;&emsp;未明心地是炎蒸。

### 道贵如愚

&emsp;&emsp;雨过云凝晓半开。&emsp;&emsp;数峯如画碧崔嵬。

&emsp;&emsp;空生不解岩中坐。&emsp;&emsp;惹得天华动地来。

### 大功不宰

&emsp;&emsp;牛头峯顶锁重云。&emsp;&emsp;独坐寥寥寄此身。

&emsp;&emsp;百鸟不来春又过。&emsp;&emsp;不知谁是到庵人。

### 晦迹自贻

&emsp;&emsp;图画当年爱洞庭。&emsp;&emsp;波心七十二峯青。

&emsp;&emsp;如今高卧思前事。&emsp;&emsp;添得卢公倚石屏。

### 五老师子

&emsp;&emsp;踞地磐空势未休。&emsp;&emsp;爪牙何必竞时流。

&emsp;&emsp;天教生在千峯上。&emsp;&emsp;不得云擎也出头。

### 与时寡合

&emsp;&emsp;居士门高谒未期。&emsp;&emsp;闲隈岩石且相宜。

&emsp;&emsp;太湖三万六千顷。&emsp;&emsp;月在清波说向谁。

### 宜谦山主赴鄞城命

&emsp;&emsp;休向千峯过好时。&emsp;&emsp;白云高卧趣还卑。

&emsp;&emsp;涂中无限未归客。&emsp;&emsp;不待相依更待谁。

### 庭前柏树子(二首)

#### 一

&emsp;&emsp;七百甲子老禅和。&emsp;&emsp;安贴家邦苦是他。

&emsp;&emsp;人问西来指庭柏。&emsp;&emsp;却令天下动干戈。

#### 二

&emsp;&emsp;千圣灵机不易亲。&emsp;&emsp;龙生龙子莫因循。

&emsp;&emsp;赵州夺得连城璧。&emsp;&emsp;秦王相如总丧身。

### 赠琴僧

&emsp;&emsp;太古清音发指端。&emsp;&emsp;月当松顶夜堂寒。

&emsp;&emsp;悲风流水多呜咽。&emsp;&emsp;不听希声不用弹。

### 送僧

&emsp;&emsp;帆挂澄江雨霁时。&emsp;&emsp;绿铺春岸草离离。

&emsp;&emsp;定乾坤句轻相送。&emsp;&emsp;逢着知音举向伊。

### 送僧之婺城(二首)

#### 一

&emsp;&emsp;孤云徒自类行踪。&emsp;&emsp;高指金华思不穷。

&emsp;&emsp;日慕轻帆映秋色。&emsp;&emsp;沙禽啼断一江风。

#### 二

&emsp;&emsp;婺溪烟景称生涯。&emsp;&emsp;轻泛兰舟意未赊。

&emsp;&emsp;八咏清风好相继。&emsp;&emsp;碧云流水是诗家。

### 送文用庵主归旧隐

&emsp;&emsp;太白峯前旧隐基。&emsp;&emsp;杉松寒翠滴无时。

&emsp;&emsp;经年抛却又归去。&emsp;&emsp;再听岩猿只自知。

### 送显冲禅者之霅上觐兄着作

&emsp;&emsp;选佛选官应在我。&emsp;&emsp;难兄难弟不唯他。

&emsp;&emsp;汀华岸草芳菲日。&emsp;&emsp;远远清风争奈何。

### 送宝月禅者之天台

&emsp;&emsp;春风吹断海山云。&emsp;&emsp;别夜寥寥绝四隣。

&emsp;&emsp;月在石桥更无月。&emsp;&emsp;不知谁是月边人。

### 玄沙和尚

&emsp;&emsp;本是钓鱼船上客。&emsp;&emsp;偶除须发着袈裟。

&emsp;&emsp;祖佛位中留不得。&emsp;&emsp;夜来依旧宿芦华。

### 偶作

&emsp;&emsp;拾翠寻芳烈夜灯。&emsp;&emsp;芦芽穿膝笑无能。

&emsp;&emsp;飞泉冷澹与谁听。&emsp;&emsp;空落断崖千万层。

### 送僧

&emsp;&emsp;路岐长草带青青。&emsp;&emsp;云片相兼野思生。

&emsp;&emsp;多谢春风莫吹散。&emsp;&emsp;等闲为盖赠君行。

### 送纯禅者

&emsp;&emsp;莎萝雨滴苍苔痕。&emsp;&emsp;前峯后峯啼断猿。

&emsp;&emsp;携筇别我下层翠。&emsp;&emsp;何处静敲仁者门。

### 和顽书记见寄

&emsp;&emsp;古松吟绕石磷磷。&emsp;&emsp;汤惠休辞岂易闻。

&emsp;&emsp;红叶写成藏不得。&emsp;&emsp;暮风吹断碧溪云。

### 送允诚侍者

&emsp;&emsp;飞泉列岫压穷野。&emsp;&emsp;冷碧寒青光斗射。

&emsp;&emsp;片云片石何太高。&emsp;&emsp;为谁留在长松下。

### 送僧

&emsp;&emsp;古藤枝寒索索。&emsp;&emsp;方倚靠又拈却。

&emsp;&emsp;海阔天遥非等闲。&emsp;&emsp;风前曾共孤云约。

### 送清禅者

&emsp;&emsp;瘦藤春云深。&emsp;&emsp;天涯去无侣。

&emsp;&emsp;时笑野泉声。&emsp;&emsp;似共流莺语。

&emsp;&emsp;落落风规今古情。&emsp;&emsp;相逢会有知音举。

### 辞于秘丞

&emsp;&emsp;永夜潜思藁木身。&emsp;&emsp;蓬仙门馆渐经旬。

&emsp;&emsp;虽干清政为高客。&emsp;&emsp;争奈白云无主人。

&emsp;&emsp;岩泻瀑泉机未息。&emsp;&emsp;雨零寒叶梦犹频。

&emsp;&emsp;此时贤宰容归去。&emsp;&emsp;古像焚檀祝有因。

### 送僧

&emsp;&emsp;凉颷新叶坠岩阴。&emsp;&emsp;禅起高秋别翠今。

&emsp;&emsp;孤月冷光清有兴。&emsp;&emsp;断云闲影合无心。

&emsp;&emsp;瓶分吴浪情何极。&emsp;&emsp;钵化膺门道更深。

&emsp;&emsp;好是却回旧房日。&emsp;&emsp;倚栏同看橘铺金。

### 往复无间(十二首)

#### 一

&emsp;&emsp;平旦寅。&emsp;&emsp;眹兆之前已丧真。

&emsp;&emsp;老胡鹤树渐开口。&emsp;&emsp;犹举双趺诳后人。

#### 二

&emsp;&emsp;日出卯。&emsp;&emsp;万国香华竞头走。

&emsp;&emsp;邯郸学步笑傍观。&emsp;&emsp;岂知凶祸逐其后。

#### 三

&emsp;&emsp;食时辰。&emsp;&emsp;大嚮那堪列主宾。

&emsp;&emsp;维摩香饭本非赞。&emsp;&emsp;怪他鹙鹭独生瞋。

#### 四

&emsp;&emsp;禺中已。&emsp;&emsp;荆棘园林遍大地。

&emsp;&emsp;南北东西卒未休。&emsp;&emsp;金刚焰复从何起。

#### 五

&emsp;&emsp;日南午。&emsp;&emsp;寥廓腾辉示天鼓。

&emsp;&emsp;郁头蓝已定全身。&emsp;&emsp;何假周行夸七步。

#### 六

&emsp;&emsp;日昳未。&emsp;&emsp;碧眼胡来欺汉地。

&emsp;&emsp;九年计较不能成。&emsp;&emsp;刚有痴人求断臂。

#### 七

&emsp;&emsp;晡时申。&emsp;&emsp;急急趒生路上人。

&emsp;&emsp;草鞋踏尽家乡远。&emsp;&emsp;顶罩烧锺一万斤。

#### 八

&emsp;&emsp;日入酉。&emsp;&emsp;室内覆盆且依旧。

&emsp;&emsp;尘尘彼彼丈夫儿。&emsp;&emsp;井中之物同哮吼。

#### 九

&emsp;&emsp;黄昏戌。&emsp;&emsp;寰中不碍平人出。

&emsp;&emsp;瓦砾光生珠玉闲。&emsp;&emsp;将军岂用驱边卒。

#### 十

&emsp;&emsp;人定亥。&emsp;&emsp;六合茫茫谁不在。

&emsp;&emsp;长空有月自寻常。&emsp;&emsp;雾起云腾也奇怪。

#### 十一

&emsp;&emsp;半夜子。&emsp;&emsp;樵唱渔歌声未已。

&emsp;&emsp;雨华徒说问空生。&emsp;&emsp;高枕千门睡方美。

#### 十二

&emsp;&emsp;鸡鸣丑。&emsp;&emsp;贵贱尊卑名相守。

&emsp;&emsp;忙者忙兮闲者闲。&emsp;&emsp;古今休论自长久。

### 送僧

&emsp;&emsp;岩泉高锁黄金宅。&emsp;&emsp;衲卷秋云古标格。

&emsp;&emsp;离歌谁赠欲行人。&emsp;&emsp;遍界同为一宿客。

&emsp;&emsp;春色依依日杲杲。&emsp;&emsp;南北东西好看好。

&emsp;&emsp;闹市拶笑娇尸迦。&emsp;&emsp;草头青点俱胝老。

&emsp;&emsp;阿呵呵。&emsp;&emsp;人间天上不知他。

&emsp;&emsp;粝竭节有顶门眼。&emsp;&emsp;归去清风拂薜萝。

### 寄李都尉

&emsp;&emsp;水月拈来作者殊。&emsp;&emsp;东西南北谩区区。

&emsp;&emsp;也知金粟李居士。&emsp;&emsp;端坐重城笑老卢(咄)。

### 寄池阳曾学士

&emsp;&emsp;山万重兮水万枝。&emsp;&emsp;堆青流碧冷便宜。

&emsp;&emsp;算来免得生遥恨。&emsp;&emsp;不在诗情在祖师。

### 寄四明使君沉祠部(二首)

#### 一

&emsp;&emsp;露冕民谣物物成。&emsp;&emsp;江山千里古风清。

&emsp;&emsp;曹溪客是无机者。&emsp;&emsp;日在深云听颂声。

#### 二

&emsp;&emsp;苍苍德也亦如斯。&emsp;&emsp;政化全归副倚毗。

&emsp;&emsp;十万人家写春色。&emsp;&emsp;不知谁解立生祠。

### 寄内侍太保(二首)

#### 一

&emsp;&emsp;千尺岩泉喷冷声。&emsp;&emsp;草堂云澹竹风清。

&emsp;&emsp;蒲团时倚无他事。&emsp;&emsp;永日寥寥谢太平。

#### 二

&emsp;&emsp;萝龛藓室狎猿猱。&emsp;&emsp;忽捧纶言挂紫袍。

&emsp;&emsp;恩大不知何以报。&emsp;&emsp;五云天上望空劳。

### 寄曹都护

&emsp;&emsp;故国休言万里程。&emsp;&emsp;为官为释且分明。

&emsp;&emsp;道存不必曾倾盖。&emsp;&emsp;俱有清风匝地生。

### 送僧

&emsp;&emsp;虎角深藏不待时。&emsp;&emsp;全机曾许雪林知。

&emsp;&emsp;如今百越拈来也。&emsp;&emsp;草偃风行是信旗。

### 寄灵隐惠明禅师(二首)

#### 一

&emsp;&emsp;千峯影里叶初凋。&emsp;&emsp;极望还将慰寂寥。

&emsp;&emsp;也谓毫端不相隔。&emsp;&emsp;秋云秋水奈遥遥。

#### 二

&emsp;&emsp;海峤生片云。&emsp;&emsp;有时忽如盖。

&emsp;&emsp;不挂飞来峯。&emsp;&emsp;悠悠拟何待。

### 送益书记之霅水

&emsp;&emsp;白苹汀是旧家乡。&emsp;&emsp;归兴兰舟泛淼茫。

&emsp;&emsp;日暮沙禽啼欲断。&emsp;&emsp;不知谁在碧云房。

明觉禅师祖英集卷第五