# 明觉禅师语录卷第三

参学小师允诚等编

## 拈古

师举。德山示众云。今夜不答话。问话者三十棒。时有僧出礼拜。山便打。僧云。某甲话也未问。山云。尔是甚处人。云新罗人。山云。未踏船舷。好与三十棒。法眼拈云。大小德山。话作两橛。圆明道。大小德山。龙头蛇尾。师云。二老宿。虽善裁长补短舍重从轻。要见德山亦未可。何故德山大似握阃外威权。有当断不断不招其乱底剑。诸人要识新罗僧麽。只是撞着露柱底箇瞎汉。

举。雪峯一日普请。自负一束藤。路逢一僧。峯便抛下。僧方拟取。峯便踏倒。归举似长生乃云。我今日踏者僧快。生云。和尚替者僧入涅槃堂始得。峯便休去。师云。长生大似东家人死西家助哀。也好与一踏。

举。百丈再参马祖侍立次。祖以目视禅床角头拂子。丈云。即此用离此用。祖云。尔他后开两片皮。将何为人。丈取拂子竪起。祖云。即此用离此用。丈挂拂子于旧处。祖便喝。百丈直得三日耳聋。师云。奇怪诸禅德。如今列其派者甚多。究其源者极少。总道百丈于喝下大悟。还端的也无。然刁刀相似。鱼鲁参差。若是明眼汉。瞒他一点不得。只如马祖道尔他后开两片皮将何为人。百丈竪起拂子。为复如虫御木。为复啐啄同时。诸人要会三日耳聋麽。大冶精金应无变色。

举。崇寿指凳子云。识得凳子周匝有余。云门云。识得凳子天地悬殊。师云。泽广藏山理能伏豹。

举。永嘉大师到六祖。绕禅床三匝。振锡一下。卓然而立。祖云。夫沙门具三千威仪八万细行。大德从何方而来。生大我慢。师便喝。乃云。当时若下得者一喝。免见龙头蛇尾。又再举。绕禅床三匝振锡一下卓然而立。代祖师云。未到曹溪。与尔三十棒了也。

举。仰山指雪师子云。还有过得此色者麽。云门云。当时便与推倒。师云。只解推倒不能扶起。

举。香严垂语云。如人上树。口嗛树枝。手不攀枝。脚不踏树。树下有人问西来意。不对则违他所问。若对又丧身失命。当恁时作麽生即是。有虎头上座云。上树即不问。未上树请和尚道。严呵呵大笑。师云。树上道即易。树下道即难。老僧上树也。致将一问来。

举。僧问鲁祖。如何是不言言。祖云。尔口在什麽处。僧云。某甲无口。祖云。将什麽喫饭。僧无语。师云。好噼嵴便棒。者般汉开口了合不得。合口了开不得。

举。僧问雪峯。古涧寒泉时如何。峯云。瞪目不见底。僧云。饮者如何。峯云。不从口入。僧举到赵州。州云不可从鼻孔里入。僧却问赵州。古涧寒泉时如何。州云苦。云饮者如何。州云死。雪峯闻举云。赵州古佛。从此不答话。师云。众中总道。雪峯不出者僧问头。所以赵州不肯。如斯话会。深屈古人。雪窦即不然。斩钉截铁本分宗师。就下平高难为作者。

举。僧问西堂和尚。有问有答宾主历然。无问无答时如何。堂云。怕烂却去那。僧问长庆。有问有答宾主历然。无问无答时如何。庆云。相逢尽道休官去。林下何曾见一人。师云。何不与本分草料。

举。临济示众云。我于先师处。三度喫六十棒。如蒿枝子拂相似。如今思一顿棒喫。谁为下手。僧出众云。某甲下手。济拈棒与僧。僧拟接便打。师云。临济放处较危。收来太速。

举。钦山一日上堂。竪起拳又开云。开即为掌。五指参差。复握云。如今为拳必无高下。还有商量也无。一僧出众竪起拳。山云。尔只是箇。无开合汉。师云。雪窦即不然。乃竪起拳云。握则为拳有高有下。复开云。开则成掌无党无偏。且道放开为人好。把定为人好。开也造车。握也合辙。若谓闭门造车出门合辙。我也知尔向鬼窟里作活计。

举。僧问睦州。高揖释迦不拜弥勒时如何。州云。昨日有人问。赶出了也。僧云。和尚恐某甲不实。州云。拄杖不在。苕帚柄聊与三十。师云。睦州只有受壁之心。且无割城之意。

举。枣树问僧。近离甚处。云汉国。树云。天子还重佛法也无。僧云。苦哉。赖值问着某甲。问着别人即祸生。云作箇什麽。僧云。人尚不见有。何佛法可重。云阇黎受戒多少时。僧云。二十夏。云大好。不见有人。便打。师云。者僧棒即喫要且去不再来。枣树令虽行。争奈无风浪起。

举。赵州问婆子。什麽处去。云偷赵州笋去。州云。忽遇赵州又作麽生。婆子便掌。州便休去。师云。好掌。更下两掌。也无勘处。

举。保寿开堂日。三圣推出一僧。寿便打。圣云。漝麽为人。瞎却镇州一城人眼去在。寿便归方丈。师云。保寿三圣虽发明临济正法眼藏。要且只解无佛处称尊。当时者僧若是箇汉。才被推出。便掀倒禅床。直饶保寿全机。也较三千里。

举。无业马祖。僧问如何是佛。云莫妄想。师云。塞却鼻孔。又问。如何是佛。云即心是佛。师云。拄却舌头。

举。僧问德山。从上诸圣什麽处去。山云。作麽作麽。僧云。勅点飞龙马。跛鼈出头来。山便休去。至来日山浴出。其僧过茶举德山。山抚僧背一下。僧云。者老汉方始瞥地。师云。然精金百炼。须要本分钳鎚。德山既以已方人。者僧还同受屈。以拄杖一划云。适来公桉且致。从上诸圣什麽处去。大众拟议。师一时打趁。

举。保福签瓜次。太原孚上座到来。福云。道得与尔瓜喫。孚云。把将来。福度一片瓜与孚。孚接得便去。师云。虽是死蛇。解弄也活。谁是好手者。试请辩看。

举。南泉示众云。道非物外。物外非道。赵州出问。如何是物外道。泉便打。州云。和尚莫打某甲。向后错打人去在。泉云。龙蛇易辩衲子难瞒。师云。赵州如龙无角。似蛇有足。当时不管尽法无民。直须喫棒了趁出。

举。洞山到云门。门问。近离甚处。山云查渡。云夏在甚处。山云。湖南报慈。云甚时离。山云去年八。月门云。放尔三顿棒。山至来日却上问讯。昨日蒙和尚放三顿棒。不知过在什麽处。门云。饭袋子江西湖南便漝麽去。山于此大悟。师云。云门气宇如王。拶着便氷消瓦解。当时若据令而行。子孙也未到断绝。

举。一僧参马大师。师画一圆相云。入也打。不入也打。僧便入师便打。僧云。和尚打某甲不得。大师靠却拄杖休去。师云。二俱不了。和尚打某甲不得。靠却拄杖。拟议不来噼嵴便打。

举。兴化问克宾维那。不久为唱道之首。宾云。不入者保社。化云。会来不入。不会不入。宾云。没交涉。化便打。乃云。克宾维那法战不胜。罚钱五贯。充设饡饭。至来日斋时。兴化自白槌云。克宾维那法战不胜。不得喫饭。即便赶出。师云。克宾要承嗣兴化罚钱出院且致。却须索取者一顿棒始得。且问诸人。棒既喫了。作麽生索。雪窦要断不平之事。今夜与克宾维那雪屈。以拄杖一时打散。

举。僧问长庆。众手淘金。谁是得者。庆云。有伎俩者得。僧云。学人还得也无。庆云。大远在。师代者僧。当时便喝。复云。有伎俩者得一手分付。有伎俩者不得两手分付。学人还得也无。苍天苍天。

举。大慈示众云。山僧不解答话。只是识病。时有僧出。大慈便归方丈。师云。大凡扶竪宗乘须辩箇得失。且大慈识病不答话。时有僧出便归方丈。雪窦识病不答话。或有僧出。噼嵴便打。诸方识病不答话。有僧出必然。别有长处。敢有一箇动着。大唐天子只三人。

举。赵州到黄檗。檗见来便关却方丈。州云。救火救火。黄檗便出擒住云。道道。州云。贼过后张弓。师云。直是好笑笑须三十年。忽有箇衲僧问。雪窦笑箇什麽。笑贼过后张弓。

举。僧问镜清。学人未达其源。乞师方便。清云。是什麽。源云。其源。清云。若是其源。争受方便。师云。死水里浸却有什麽用处。侍者问。适来成禠伊。清云无。侍者云。不成禠伊。清云无。侍者云。和尚尊意如何清云。一点水墨两处成龙师云。犹较些子。雪窦不是减镜清威光。要与者僧相见。是什麽源其源。三十年后与尔三十棒。

举。僧问香林。如何是衲衣下事。林云。腊月火烧山。师云。腊月烧山万种千般。翘松鹤冷踏雪人寒。达磨不会大难大难。

举。本仁和尚。示众云。寻常不欲向声前句后。鼓弄人家男女。何故。且声不是声。色不是色。时有僧问。如何是声不是声。仁云。唤作色得麽。云如何是色不是色。仁云。唤作声得麽。僧礼拜。仁云。且道。为汝说答汝话。若人辩得。有箇入处。师云。本仁也甚奇怪。要且贪观天上。既非声前句后。且作麽生入。

举。云门示众云。老胡生下。一手指天一手指地。周行七步。目顾四方。天上天下唯我独尊。当时若见。一棒打杀与狗喫却。贵图天下太平。师云。便与掀倒禅床。

举。国师三唤侍者。点即不到侍者三应。到即不点。将谓吾辜负汝。谁知汝辜负吾。瞒雪窦不得。云门道。作麽生是国师辜负侍者处。会得也是无端。师云。元来不会。作麽生是侍者辜负国师。粉骨碎身未报得。师云。无端无端。

复举。僧问投子。国师三唤侍者意旨如何。投子云。抑逼人作麽。师云。垛根汉。僧问兴化。化云。一盲引众盲。师云。端的瞎。僧问玄沙。沙云。侍者却会。师云。停囚长智。僧问赵州。州云。如人暗中书字。字虽不成文彩已彰。师便喝。僧问雪窦。雪窦便打。也要诸方点检。乃成颂云。师资会遇意非轻。无事相将草里行。负汝负吾人莫问。任从天下竞头争。

举。僧问智门和尚。如何是佛。云踏破草鞋赤脚走。僧云。如何是佛向上事。云拄杖头上挑日月。师云。千兵易得一将难求。

举。师祖问南泉摩尼珠人不识。如来藏里亲收得。如何是如来藏。云王老师与尔往来者是藏。师云。草里汉。祖云。不往不来者。云亦是藏。师云。雪上加霜。祖云。如何是珠。师云。嶮。百尺竿头作伎俩。不是好手。者里着得箇眼。宾主互换。便能深入虎穴。或不漝麽。纵饶师祖悟去也是龙头蛇尾汉。

举。僧礼拜雪峯。峯打五棒。僧云。某甲有什麽过峯又打五棒。师云。雪窦不曾与人葛藤。前五棒。日照天临。后五棒。云腾致雨尔若辩得。也好与五棒。

举。马大师令智藏驰书上径山。山接书开见一圆相。于中下一点。国师闻举云。钦师犹被马师惑。师云。径山被惑且致。若将呈似国师。别作箇什麽伎俩。免被惑去。有老宿云。当时坐却便休亦有道。但与划破。若与麽。只是不识着。敢谓天下老师。各具金刚眼睛广作神通变化还免得麽。雪窦见处也要诸人共知。只者马师。当时画出早自惑了也。

举。镜清问僧。赵州喫茶去。尔作麽生会。僧便出去。清云。邯郸学步。师云。者僧不是邯郸人。为什麽学唐步。若辩得出。与尔茶喫。

举。僧问云门。如何是法身向上事。云向上与尔道即不难。作麽生会法身。僧云。请和尚鉴。云鉴即且致。作麽生会法身。僧云。与麽与麽。云者箇是长连床上学得底。我且问尔法身还喫饭麽。僧无语。师云。将成九仞之山。不进一篑之土。过在什麽处。

举。赵州访茱萸才上法堂。茱萸云。看箭。州亦云。看箭。茱萸云过。州云中。师云。二俱作家。盖是茱萸赵州二俱不作家。箭锋不相拄。直饶齐发齐中。也只是箇射垛汉。

举。临济与普化去施主家斋。济问。毛吞巨海芥纳须弥。为复是神通妙用。为复法尔如然。化踢倒饭床。济云。太麁生。化云。者里是甚所在。说麁说细。济休去。至来日又同赴一施主斋。济复问。今日供养何似昨日。化又踢倒饭床。济云。太麁生。化云。瞎汉佛法说什麽麁细。济吐舌。师云。两箇老贼喫饭也不了。好与二十棒。棒虽行。且那箇是正贼。

举。三角示众云。若论此事。贬上眉毛早是蹉过。麻谷出云。蹉过即不问。如何是此事。角云。蹉过。谷便掀倒禅床。三角便打。师云。两箇有头无尾汉。眉毛未曾贬上。说什麽此事蹉过。有僧问。眉毛为什麽不贬上。师便打。

举。睦州唤僧大德。僧回首。州云。担版汉。师云。睦州只具一隻眼。何故。者僧唤既回头。因甚却成担版。

举。岩头参德山。跨门便问。是凡是圣。德山便喝。岩头便礼拜。洞山闻举云。若不是奯公。大难承当。岩头云。洞山老汉不识好恶。我当时一手抬一手搦。师云。然则德山门下。草偃风行。要且不能塞断人口。当时才礼拜。噼嵴便打。非唯勦绝洞山。亦乃把定奯老。还会麽。李将军有嘉声在。不得封侯也是闲。

举。巴陵示众。祖师道。不是风动不是幡动。既不是幡风。向什麽处着。有人与祖师作主。出来与巴陵相见。师云雪窦道。风动幡动。既是风幡。向甚处着。有人与巴陵作主。亦出来与雪窦相见。

举。则川与庞居士摘茶次。士云。法界不容身。师还见我麽。川云。若不是老师。洎与庞公答话。士云。有问有答盖是寻常。川不管。士云。适来莫怪相借问麽。川亦不管。士喝云。者无礼仪汉。待我一一举似明眼人去在。川拈茶篮便归。师云。则川只解把定封疆。不能同生同死。当时好与捋下幞头。谁敢唤作庞居士。

举。僧问云门。一言道尽时如何。门云。裂破。师弹指三下。

举。僧问睦州。一言道尽时如何。州云。老僧在尔钵囊里。师呵呵大笑。

举。本生和尚以拄杖示众云。我若拈起。尔便向未拈起时作道理。我若不拈起。尔便向拈起时作主宰。且道。老僧为人在甚处。时有僧出云。不敢妄生节目。生云。也知阇黎不分外。僧云。低低处平之有余。高高处观之不足。生云。节目上更生节目。僧无语。生云。掩鼻偷香空招罪犯师云。者僧也善能切磋。争奈弓折箭尽。然虽如此。且本生是作家宗师。拈起也天回地转。应须拱手归降。放下也草偃风行。必合全身远害。还见本生为人处也无。师复拈起拄杖云。太平本是将军致。不许将军见太平。

举。僧问雪峯。声闻人见性。如夜见月。菩萨人见性。如昼见日。未审和尚见性如何。峯打三下。其僧复问岩头。岩头打三掌。师云。应病设药。且与三下。若据令而行。合打多少。

举。太原孚上座参雪峯。至法堂上顾视。雪峯便下看。知事师云。一千五百人作家宗师。被孚老一觑。便高竪降旗。孚至来日入方丈云。昨日触忤和尚。峯云。知是般事。便休。师云果然。僧问云门。作麽生是触忤处。门便打。师云。打得百千万箇。有什麽用处。直须尽大地人喫棒。方可扶竪雪峯。且道。太原孚具什麽眼。

举。安国问僧。得之于心。伊兰作栴檀之树。失之于旨。甘露乃蒺[卄/梨]之园。我要箇语具得失两意。僧竪起拳云。不可唤作拳头。国云。只为唤作拳头。师云。无绳自缚汉。拳头也不识。

举。僧请益云门大师玄沙三种病人话。门云。尔礼拜着。僧礼拜起。门以拄杖便挃。僧退后。门云。尔不是患盲。复唤近前来。僧近前。门云。尔不是患聋。乃云。还会麽。僧云不会。门云。尔不是患痖。僧于此有省。师便喝云。者盲聋瘖痖汉。若不是云门驴年去。如今有底或拈槌竪拂不管。教近前又不来。还会麽。不应诸方还奈何得麽。雪窦若不奈何。尔者一队驴汉。有堪作箇什麽。以拄杖一时打趁。

举。僧问香严。如何是王索仙陀婆。严云。过者边来。师云。钝置杀人。僧问赵州。王索仙陀婆时如何州曲躬叉手。师云。索盐奉马。

举。鼓山示众云。若论此事。如一口剑。时有僧问。承和尚有言。若论此事。如一口剑。和尚是死尸。学人是死尸。如何是剑。山云。拖出者死尸。僧应诺。归衣钵下。打揲便行。山至晚问首座。问话僧在否。座云。当时便去也。山云。好与二十棒。师云。诸方老宿总道。鼓山失却一隻眼。殊不知。重赏之下必有勇夫。然虽如此。若仔细点捡来。未免一时埋却。

举。睦州问武陵长老。了即毛端吞巨海。始知大地一微尘。作麽生。云和尚问谁。州云。问长老。云何不领话。州云。我不领话尔不领话。师云。堕也堕也。复云。者葛藤老汉好与划断。拈拄杖云。什麽处去也。

举。仰山坐次。大禅佛到翘一足云。西天二十八祖亦如是。唐土六祖亦如是。和尚亦如是。某甲亦如是。山下禅床打四藤条。师云。藤条未到打折。因什麽只与四下。须是箇斩钉截铁汉始得。大禅后到霍山自云。集云峯下四藤条天下大禅佛参。山云。打钟着。禅便走。师云。者汉虽见机而变。争奈有头无尾。

举。玄沙与天龙入山见虎。龙云。前面是虎。沙云。是汝。师云。要与人天为师。前面端的是虎。

举。南泉山下有一菴主。行僧经过谓菴主云。近日南泉和尚出世。何不去礼拜。主云。非但南泉直饶千佛出兴。亦不能去。泉闻令赵州去看。州见便礼拜。主不管。州从西过东。主亦不管。州又从东过西。主亦不管。州云。草贼大败。拽下帘子便行。归举似南泉。泉云。从来疑着者汉。师云。大小南泉赵州。被箇担版汉勘破了也。

举。僧问风穴。语默涉离微如何通不犯。穴云。常忆江南三月里。鹧鸪啼处百华鲜。曾有僧问雪窦。对他道。噼腹剜心。又且如何。复云。因风吹火别是一家。伤鼈恕龟必应有主。

举。岩头雪峯钦山到德山。钦山问。天皇也恁麽道。龙潭也恁麽道。未审德山作麽生道。山云。尔试举天皇龙潭底看。钦山拟议。德山便打。钦山被打。归延寿堂云。是即是。打我大杀。岩头云。尔恁麽。他后不得道见德山。师云。诸禅德。钦山致箇问端。甚是奇特。争奈龙头蛇尾。尔试举天皇龙潭底看。坐具便摵。大丈夫汉捋虎须也是本分。他既不能。德山令行。一半。令若尽行。雪峯岩头总是涅槃堂里汉。

举。僧问智门和尚。如何是般若体。云蚌含明月。僧云。如何是般若用。云兔子怀胎。师云。非唯把定世界。亦乃安贴邦家。若善能参详。便请丹霄独步。

举。乌臼有玄绍二上座到。臼云。二禅伯。近离甚处。云江西。臼便打。僧云。久闻和尚有此机要。臼云。尔既不会。第二箇近前来。僧拟议。臼亦打云。同坑无异土。参堂去。师云。宗师眼目。须至恁麽。如今翅孽海直取龙吞。有般汉眼目未辩东西。拄杖不知颠倒。只管说照用同时。人境俱夺。

举。僧辞大随。随问。甚处去。云峨眉礼拜普贤去。随竪起拂子云。文殊普贤总在者里。僧画一圆相抛于背后。随云。侍者将一贴茶与者僧。云门别云。西天斩头截臂。者里自领出去。师云。杀人刀活人剑。具眼底辩取。

举。雪峯问僧。见说大德曾为天使来是否。云不敢。峯云。争解与麽来。僧云。仰慕道德。岂惮关山。峯云。汝犹醉在出去。僧便出。峯乃召大德。僧回首。峯云。是什麽。僧亦云是什麽。峯云。者漆桶。僧无语。峯却顾谓镜清云。好箇师僧。向漆桶里着到。清云。和尚岂不是据欵结桉。峯云。也是我寻常用底。忽若唤回是什麽。被他道者漆桶。又作麽生。清云。成何道理。峯云。我与麽及伊。尔又道据欵结桉。他与麽及我。又道成何道理。一等是什麽时节。其间有得不得。清云。不见道。醍醐上味为世所珍。遇此之人翻成毒药。师云看他父子相投。言气相合。知者谓粉骨碎身。此恩难报。不知者谓扶高抑下。临危悚人。毒药醍醐千载龟鉴。还会麽。者漆桶。

举。僧问大梅。如何是祖师西来意。梅云。西来无意。僧举到盐官。云一箇棺材两箇死汉。玄沙闻举云。盐官是作家。师云。三箇也得。

举。云门问新罗僧。尔是甚处人。云新罗人。门云。将什麽过海。云草贼大败。门云。为什麽在我手里。云恰是。门云。一任勃趒。师云。云门老汉龙头蛇尾。放过者僧为什麽在我手里。恰是噼嵴便打。

举。北禅问僧。近离甚处。云黄州。禅云。夏在甚处。云资福。禅云。福将何资。云两重公桉。禅云。争奈在我手里。云在手里即收取。禅便打。者僧不甘。随后趁出。师云。奇怪宛有超师之作。还知者僧麽。只解贪前不能顾后。若在雪窦手里。棒折也未放在。

举。睦州示众云。我见百丈不识好恶。大众方集。以拄杖一时打下。复召。大众回首。丈云。是什麽。有什麽共语处。黄檗和尚大众方集。以拄杖一时打下。复召。大众回首。檗云。月似弯弓少雨多风。犹较些子。师云。说什麽犹较。直是未在。若据雪窦。众集一时打下便休。或有箇无孔铁槌。为众竭力善能担荷。可以笼罩古今乾坤把断。师蓦拈拄杖云。放过一着。

举。玄沙见鼓山来。作一圆相。山云。人人出者箇不得。沙云。情知尔向驴胎马腹里作活计。山云。和尚又作麽生。玄沙云。人人出者箇不得。山云和尚漝麽道得。某甲为什麽不得。沙云。我得尔不得。师云。只解贪观白浪。不知失却手桡。

举。南泉示众云。王老师卖身去也。还有人买麽。一僧出众云。某甲买。泉云。不作贵不作贱。作麽生买。僧无语。卧龙代云。和尚属专甲。禾山云。是何道理。赵州云。明年与和尚作领布衫。师云。虽然作家竞买。要且不解输机。且道。南泉还肯麽。雪窦也拟酬箇价直。令南泉进且无门退亦无地。不作贵不作贱作麽生买。别处容和尚不得。

举。茱萸把一橛竹上堂云。还有虚空里钉得橛麽。时有灵虚上座出云。虚空是橛。茱萸便打。虚云。莫错打某甲。茱萸休去。师云。若要此话大行。直须打了趁出。

举。夹山与定山。同行言话次。定山云。生死中无佛则无生死。夹山云。生死中有佛则不迷生死。互相不肯。同上大梅。相见了具说前事。夹山问。未审那箇亲那箇疎。梅云。一亲一疎。山又问。那箇亲。梅云。且去明日来。夹山至来日又问。未审那箇亲。梅云。亲者不问。问者不亲。夹山住后云。我当时在大梅失却一隻眼。师云。夹山毕竟不知换得一隻眼。大梅老汉当时闻举。若以棒一时打出。岂止划断两人葛藤。亦乃为天下宗匠。

举。僧问保福。雪峯平生有何言句。得以羚羊挂角。时福云。我不可作雪峯弟子不得。师云。一千五百箇布衲保。福较些些子。

举。僧问长庆。羚羊未挂角时如何。庆云。草里汉。云挂角后如何。庆云。乱叫唤。云毕竟如何。庆云。驴事未了马事到来。师云。宁可碎身若微尘。终不瞎箇众生眼。长庆较些些子。复云。一般汉设使羚羊未挂角。也似万里望乡关。

举。僧问巴陵。祖意教意同别。陵云。鸡寒上树鸭寒下水。僧问睦州祖意教意同别。州云。青山自青山。白云自白云师云问既一般答亦相似。其中有利他自利瞒人自瞒。若捡点分明。管取解空第一。

举。赵州示众云。今夜答话去。有解问者出来。时有僧出。州云。比来抛塼引玉。引得箇墼子。法眼和尚遂乃举。问觉铁嘴。先师意作麽生。觉云。如国家拜将。乃问。甚人去得。时有人出云。某甲去得。云尔去不得。法眼云。我会也。师云。灵利汉闻举便知落处。然虽如此。放过觉铁嘴。夫宗师语不虚发。出来必是作家。因什麽抛塼引墼。诸禅德。要识赵州麽。从前汗马无人见。只要重论盖代功。

举。耽源辞国师。归省觐马祖。于地上作一圆相。展坐具礼拜。祖云。子欲作佛去。源云。某甲不解揑目。祖云。吾不如汝。师云。然勐虎不食其子。争奈来言不丰。诸人。要识耽源麽。只是箇藏身露影汉。

举。沩山问仰山。甚处来。云田中来。沩云。田中多少人。山插下锹子。叉手而立。沩云。南山大有人刈茆。山拈得锹子便行。玄沙云。我当时若见。与踏倒锹子。镜清云。不奈船何。打破戽斗。僧问明招。古人意在插锹处叉手处。招唤某甲。僧应诺。招云。还曾梦见仰山麽。师云。诸方老宿咸谓。插锹话奇特。也大似随邪逐恶。若据雪窦见处。仰山被沩山一问。真得草绳自缚去。死十分。

举。玄沙问僧。近离甚处。云瑞岩。沙云。瑞岩有何言句。僧云。长唤主人翁。自云诺醒醒着。他后莫受人瞒。沙云。一等是弄精魂甚奇怪却云。何不且在彼中。僧云。瑞岩迁化也。沙云。如今还唤得应麽。无对。师云。苍天苍天。

举。雪峯问僧。近离甚处。云覆船。峯云生死海未渡。为什麽覆船。师代云。久嚮雪峯。侍者老汉拟议。拂袖便行。其僧当时无语。归举似覆船。船云。何不道渠无生死。僧再至雪峯举此语。峯云。此不是尔语。云是覆船恁麽道。峯云。我有二十棒。寄与覆船。二十棒老僧自喫。不干阇梨事。师云。能区能别。能杀能活。若也辩得。天下横行。

举。德山圆明示众云。但有问答。只竪一指头。寒则普天普地寒。师云。什麽处见俱胝老。热则普天普地热。师云。莫错认定盘星。森罗万像彻下孤危。大地山河通上嶮绝。甚麽处得一指头禅。

举。僧问南院。从上诸圣什麽处去。院云。不上天堂即入地狱。云和尚作麽生。院云。还知宝应老落处麽。僧拟议。院以拂子蓦口打。复唤僧近前云。令合是尔行。又打一拂子。师云。令既自行。且拂子不知来处。雪窦道箇瞎。且要雪上加霜。

举。保福问长庆。盘山道。光境俱忘。复是何物。洞山道。光境未忘。复是何物。据二老宿。总未得勦绝。作麽生道得勦绝去庆良久。福云。情知向鬼窟里作活计。庆云。尔作麽生。福云。两手扶犁水过膝。师云。俱忘未忘总由我。保福因什麽道未得勦绝。酌然能有几箇。诸人又作麽生道。免得长庆在鬼窟里。师云。柳絮随风自西自东。

举。大梅闻鼯鼠鸟声谓众云。即此物非他物。汝善护持吾当逝矣。师云。者汉生前莽卤。死后颟顸。即此物非他物。是何物。还有分付处也无。有般汉不解截断大梅脚跟。只管道贪程太速。

举。雪峯示众云。望州亭与尔相见了也。乌石岭与尔相见了也。僧堂前与尔相见了也。保福问鹅湖。僧堂前且致。望州亭乌石岭什麽处相见。鹅湖骤步归方丈。保福便入僧堂。师云。二老宿。是即是。只知雪峯放行。不见雪峯把定。忽有箇衲僧出问。未审雪窦作麽生。岂不是别机宜识休咎底汉。还有望州亭乌石岭相见底衲僧麽。良久云。担版禅和如麻似粟。

举。赵州问大慈。般若以何为体。慈云。般若以何为体。州呵呵大笑。至来日州扫地次。大慈却问。般若以何为体。州放下扫箒呵呵大笑。师云。前来也笑后来也笑。笑中有刀。大慈还识麽。直饶识得。也未免丧身失命。

举。德山一日饭迟。自掌钵至法堂上。雪峯见云。者老汉锺未鸣鼓未响。托钵向什麽处去。德山便回。峯举似岩头。头云。大小德山。不会末后句。山闻举令侍者唤岩头至方丈。问尔不肯老僧那。岩头密启其意。山至来日上堂。与寻常不同。岩头到僧堂前。抚掌大笑云。且喜得老汉会末后句。他后天下人不奈何。虽然如此。只得三年。明招代德山云。咄咄。没处去没处去。师云。曾闻说箇独眼龙。元来只有一隻眼。殊不知。德山是箇无齿大虫。若不是岩头识破。争得明日与昨日不同。诸人要会末后句麽。只许老胡知。不许老胡会。

举。雪峯一日见猕猴乃云。者猕猴各各背一面古镜。三圣便问。历劫无名。何以彰为古镜。峯云。瑕生也。圣云。一千五百人善知识。话头也不识。峯云。老僧住持事烦。师云。好与二十棒。者棒放过也好。免见将错就错。

举。僧问国师。如何是本身卢舍那。云与老僧过净瓶来。僧将到净瓶。云却安旧处着。僧复问。如何是本身卢舍那。云古佛过去久矣。云门大师道。无眹迹。师云。直得一手指天一手指地。争得无。还会麽。云在岭头闲不彻。水流涧下太忙生。

举。僧问洞山。时时勤拂拭。莫遣惹尘埃。为什麽不得他衣钵。山云。直饶道本来无一物。也未合得他衣钵。且道。什麽人合得。僧下九十六转语。皆不相契。末后云。设使将来他亦不要。洞山深肯。师云。他既不受是眼。将来底必应是瞎。还见祖师衣钵麽。若于此入门。便乃两手分付。非但大庾岭头一箇提不起。设使阖国人来。且欵欵将去。

举。僧问投子。依稀似半月。髣象若三星。乾坤收不得。师于何处明。子云。道什麽。云想师只有湛水之波。且无滔天之浪。子云。闲言语。师云。投子古佛。不可道不知。若点捡来。直是天地悬隔。才问。便和声打。

举。洛浦久为临济侍者。到夹山问。自远趋风。乞师一接。山云。目前无阇梨。此间无老僧。浦便喝。山云。住住阇梨。莫草草怱怱。云月是同溪山各异。截断天下人舌头即不无。争教无舌人解语。浦无对。山便打。师云。者汉可悲可痛。钝致他临济。他既云月是同。我亦溪山各异。说什麽无舌人不解语。坐具噼口便摵夹山。若是箇知方汉。必然明窓下安排。

举。三圣问雪峯。透网金鳞以何为食。峯云。待汝出网来向汝道。圣云。一千五百人善知识。话头也不识。峯云。老僧住持事烦。师云。可惜放过。好与二十棒。者棒一棒也饶不得。直是罕遇作家。

举伏牛为马祖驰书到国师处。国师问。马祖有何言句示人。牛云。即心是佛。国师云。是什麽语话。良久再问。更有什麽言句。牛云不是心不是物不是物。国师云。犹较些子师代当时便喝。牛却问。和尚此间如何。国师云。三点如流水。曲似刈禾鎌。师云是什麽语话。也好与一拶。见之不取。千载难忘。

举。玄沙问镜清。我不见一法为大过患。尔道不见什麽法。清指露柱云。莫是不见者箇法麽。沙云。浙中清水白米从尔喫。佛法则未在。师云。大小镜清。被玄沙热瞒。我当时若见。但只向道。灵山授记也未到如此。

举。先报慈问僧。近离甚处。云卧龙。慈云。在彼多少时。云经冬过夏。慈云。龙门无宿客。为什麽在彼许多时。云师子窟中无异兽。慈云。尔试作师子吼看。云若作师子吼即无和尚。慈云。念汝新到。且放三十棒。师云。奇怪诸禅德。若平展则两不相伤。据令则彼此俱嶮。还点检得麽。

举。船子云。千尺丝纶直下垂。一波才动万波随。夜静水寒鱼不食。满船空载月明归。师云。者汉劳而无功。忽若云门道。一句合头语。万劫系驴橛。又作麽生免此过。良久云。莫谓水寒鱼不食。如今钓得满船归。

举。投子问巨荣禅客。老僧未曾有一言半句挂诸方耳目。何用要见山僧。僧云。到者里不施三拜。要且不甘。子云。出家儿得恁麽没碑记。僧绕禅床一匝而出。子云。有眼无耳朵。六月火边坐。师云。也不得放过。才转便与擒住便喝。是谁不甘。若跳得出。不妨是一员衲僧。

举。祖师道。六尘不恶还同正觉。拄杖子是尘。有甚麽过。过既无。应合辩主。所以道。粪扫堆上现丈六金身。且拈在一边。赤肉团上壁立千仞。又放过一着。直饶八面四方。正好连架打。

举。古云。眼里着沙不得。耳里着水不得。忽若有箇汉。信得及。把得住。不受人瞒。祖佛言教是什麽热椀鸣声。便请高挂钵囊。拗折拄杖。管取一员无事道人。又云。眼里着得须弥山。耳里着得大海水。一般汉受人商量祖佛言教。如龙得水似虎靠山。却须挑起钵囊。横担拄杖。亦是一员无事道人。复云。恁麽也不得。不恁麽也不得。然后没交涉。三员无事道人中。要选一人为师。

明觉禅师语录卷第三