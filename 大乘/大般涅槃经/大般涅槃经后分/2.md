## 大般涅槃经后分卷下

### 机感茶毗品第三

尔时，拘尸城内一切男女悲泣流泪，不知荼毗法则云何，问阿难言：“如来涅槃，如何法则可以荼毗？”

尔时，帝释具陈上事而以答言：“如佛所说，依轮王法。”

尔时，拘尸城内一切人民悲泣流泪，匆入城中，即作金棺，七宝庄严，即办微妙无价白氎千张，无数细软妙兜罗绵，办无数微妙栴檀沉水，百千万种和香、香泥、香水，一切缯盖幡华等，如云遍满在于空中，积高须弥。既办已讫，悲哀流泪，将至佛所，投如来前，悲咽不胜而伸供养。尔时，拘尸城内一切人民及诸大众重复悲哀，哽咽流泪，复持无量香华幡盖一切供具，如云遍满空中，互相执手，捶胸哽咽，涕泣盈目，哀震大千，投如来前，悲哀供养。尔时，大众悲哽喑咽，深重敬心，各以细妙白氎障手，扶于如来入金棺中，注满香油，棺门即闭。

尔时，拘尸城内一切士女，贪福善心，相欲摄取如来功德，不令天人一切大众同举佛棺。即共详议，遣四力士，壮大无双，脱其所著璎珞衣服，期心请举如来圣棺，欲入城内，自伸供养。尽其神力，都不能胜。尔时，城内复遣八大力士，至圣棺所，脱所著衣，共擎佛棺，皆尽其神力，都亦不得。拘尸城内复遣十六极大力士，来至棺所，脱所著衣，共举佛棺，亦不能胜。

尔时，楼豆语力士言：“纵使尽城内人男女大小，举如来棺，欲入城内，亦不能得，何况汝等而能胜耶？汝等当请大众及诸天力助汝举棺，乃得入城。”楼豆所言未讫，尔时，帝释即持微妙大七宝盖，无数香华、幢幡、音乐，与诸天众悲泣流泪，垂在空中，供养圣棺。至第六天及色界天，皆如帝释供养圣棺。

尔时，世尊大悲普覆，令诸世间得平等心，得福无异，于娑罗林即自举棺，升虚空中高一多罗树。拘尸城内一切人民及诸世间人天大众等，共不得举佛圣棺。

尔时，帝释及诸天众，即持七宝大盖四柱宝台，四面庄严七宝璎珞，垂虚空中，覆佛圣棺，无数香华、幢幡、璎珞，音乐微妙杂彩，空中供养。至第六天色界诸天，倍前帝释，覆佛圣棺及所供养。尔时，拘尸城内一切人民，见佛圣棺升在空中，捶胸大哭，悲咽懊恼。

尔时，一切天人于大圣尊宝棺前路，遍散七宝、真珠、香华，璎珞微妙杂彩，缤纷如云，地及虚空悉皆遍满，哀泣流泪，供养如来七宝灵棺。同声唱言：“苦哉！苦哉！我等无福，举佛圣棺遂不能得。我等孤露，何有善根？”

尔时，世尊大圣金棺于娑罗林虚空之中，徐徐乘空，从拘尸城西门而入。尔时，拘尸城内一切士女，无数菩萨、声闻、天人大众，地及虚空悉皆遍满，随从如来大圣灵棺，互相执手号声大哭，捶胸叫唤喑咽流泪。各持无数香华、宝幢、幡盖，地及虚空悉皆遍满，悲号哀叹供养灵棺。其拘尸那城一面纵广四十八由旬，尔时，如来七宝金棺，徐徐乘空从拘尸城东门而出，乘空右绕入城南门，渐渐空行从北门出，乘空左绕还从拘尸西门而入，如是展转绕三匝已，乘空徐徐还入西门，乘空而行从东门出，空行左绕入城北门，渐渐空行从南门出，乘空右绕还入西门，如是展转绕经四匝。如是左右绕拘尸城经于七匝。

尔时，七宝圣棺当入城时，一切大众悲号哽咽，各持无数微妙香木、栴檀、沉水，一切宝香，文理香洁，普熏世界。复持无数宝幢、幡盖、香华、璎珞，至荼毗所，悲哀供养。尔时，四天王及诸天众悲泣流泪，各持天上上妙栴檀、沉水，表里香洁，芬馥周遍，各五百根，大如车轮。复持一切宝香、宝幢、宝盖、妙华、璎珞，至荼毗所，悲哀供养。第二天各一千根，第三天各二千，第四天各三千，第五天各四千，第六天各五千及幡华，至荼毗所，悲哀供养。尔时，色界、无色诸天惟有香华，至荼毗所，悲哀供养。尔时，一切世间大众各持微妙栴檀、沉水、香华、幡盖，至荼毗所，悲哀供养。

尔时，楼豆涕泣盈目，哀悼无极，从诸天人乞妙香木、栴檀、沉水，足六千根，文理香洁，芬馥周遍，至荼毗所，悲哀供养。阿耨达池四面纵广二百由旬，出四大河。佛初成道恒河北岸，一树栴檀随佛而生，大如车轮，高七多罗树，香气普熏，供养如来。其香树神与树俱生，常取此香供养于佛。佛入涅槃，此一檀树即随佛灭。皮叶俱落，神亦随死。有诸异神取此香树，送荼毗所，悲哀供养。其地乃是三世诸佛荼毗之处，大觉世尊乘本愿力，亦于是处荼毗。是处有诸往古诸佛无量宝塔，金刚不坏坚固之处。

尔时，如来大圣宝棺渐渐空行，至荼毗所，徐徐垂空，下安七宝床上。其床一切众妙璎珞无价杂彩以为庄严。于是时顷，复经七日，尔时，拘尸城内一切士女，无数菩萨、声闻，三十三天，一切大众，悲哀哽咽，持诸幡盖、宝幢、香华，随从佛棺经于七日。以佛神力，一切天人无饥渴想，一无思食，唯见哀泣恋慕如来。既满七日，大圣如来将欲出棺。尔时，拘尸城内一切士女无数大众，复大哀泣，震动世界。复持香华，无数幢盖，微妙天乐，投佛棺前，哀咽供养。是时大众悲哽流泪，各以细微白氎自障其手，深重敬心，从宝棺中，扶于如来紫磨黄金三十二相、八十种好坚固不坏金刚之身，安详而出，置七宝床。

尔时，大众重大悲哀，声震十方，普佛世界。复持一切香华、缯盖、音乐，深心供养，闷绝哽咽，投如来前。是时大众复更悲咽，盈目流泪，各持无数香水香泥，深重敬心，从头至足，灌洗如来三十二相、八十种好无量福德智能庄严金刚坚固紫磨黄金不坏色身。复洗宝棺，微妙清净。既灌洗已，是时大众复大号哭，悲哀哽咽，烧微妙香，散七宝华。无数宝幢、幡盖，地及虚空悉皆遍满，悲哀号泣，供养如来。是时大众咸哀喑咽，即持无数妙兜罗绵，从头至足缠裹如来金刚色身。既缠身已，复以上妙无价白氎千张，于兜罗上次第相重缠如来身。缠身已讫，是时大众重大悲哀，号哭闷绝。复持香华、幡盖、宝幢、音乐，哽咽供养。是时大众哀泣流泪，深重敬心，各以白氎障手，喑咽悲哽，共扶如来入宝棺中，注满香油，棺门寻闭。

尔时，大众重大悲哀，声震世界，复持香华、幡盖、音乐，号恸悲泣，供养宝棺。尔时，一切大众所集微妙香木，积高须弥，芬馥香气，普熏世界，相重密次，成大香楼，四面七宝庄严，幢盖幡华，璎珞杂彩，遍空如云以为庄严，人天音乐悲哀供养。是时天人大众，将欲举棺置香楼上。复大悲哀，捶胸大叫，声震大千。复持幢盖、香华、音乐，悲哀供养。是时大众哀悼悲结，深重敬心，各以白氎障手，共举如来大圣宝棺，置于庄严妙香楼上。复大号泣，绝而复苏，唱言：“苦哉！苦哉！何期孤露无有依恃！”悲咽流泪，复散香华、宝幢、幡盖、音乐、杂彩，一切尽心，悲哀供养。

尔时，如来大圣宝棺既上微妙宝香楼已，将欲举火，荼毗如来。是时大众复大号哭，惊震大千，复更深重悲哀供养大圣宝棺及妙香楼。尔时，一切大众哀泣盈目，各持七宝香烛大如车轮，焰彩光明遍照世界。一时大哭，荼毗香楼，哀震大千一切世界，复以香华遍满供养。是时宝烛至香楼所，自然殄灭。是时一切诸天复持无上七宝大烛，焰光普照，悲哀流泪投香楼所，皆悉殄灭。尔时，一切海神持海中火，七宝大烛，无数光焰，投香楼所，亦皆殄灭。是时大众长时号哭，一切供养，不知如来何缘未毕，投火香楼，荼毗不燃。

尔时，世尊大悲普润，待迦葉众来至乃燃。时大迦葉与五百弟子在耆阇崛山，去拘尸城五十由旬，身心寂然，入于三昧，于正受中倏尔心惊，举身颤慄，从定中出，见诸山地皆大震动，即知如来已入涅槃。告诸弟子：“我佛大师入般涅槃，时经七日，已入棺中。苦哉！苦哉！应当疾往至如来所，恐已荼毗，不得见佛三十二相、八十种好真净色身。”

迦葉以敬佛故，不敢飞空往如来所，即将弟子寻路疾行，悲哀速往，正满七日，至拘尸城。

城东路首，迦葉遇见一婆罗门执一天华随路而来。

迦葉问言：“仁者何来？”

答曰：“佛般涅槃，我于荼毗所来。”

复问：“此是何华？”

答言：“于荼毗所得此天华。”

迦葉就乞。

答言：“不得，我期将归，拟示六亲，家中供养。”

迦葉就借著其顶上，便即闷绝，昏迷躄地，喑咽悲哽，良久乃苏，即自惟忖：“于此号泣，不见如来八十种好紫磨色身，何所追益？”即与弟子疾共前进，至拘尸城，北门而入，于其城中入一僧坊。

见诸比丘丛聚一处，语迦葉言：“汝等远来，深劳苦耶？安坐待食。”

迦葉答言：“我之大师已入涅槃，我有何情，安此待食？”

诸比丘言：“汝师是谁？”

答言：“汝不知耶？哀哉痛苦！大觉世尊今已涅槃。”

比丘闻已，各大欢喜而作是言：“快哉！快哉！如来在世，禁制我等，戒律严峻，我等甚不堪忍，不能依行。今已涅槃，严峻禁戒，已应放舍。汝且待食，有何急耶？”

佛神力故，掩诸天耳及大迦葉诸弟子等，皆悉不闻恶比丘语，唯有迦葉独自闻之。于是迦葉即将弟子悲泣流泪，疾往佛所。

是时迦葉与诸弟子窃共思念：“我等如何得诸供物，将至佛所供养如来？”

迦葉复言：“我自生长在此城中，乞供养物，亦应可得。”将诸弟子即就城内，次第告乞，得妙白氎，足满千张。复得无数妙兜罗绵，复得无量宝华、香泥、香水、香油、宝幢、幡盖、音乐弦歌、璎珞杂彩，悉皆具足。迦葉与诸弟子悲哀流泪，即持疾往，出城西门。

尔时，迦葉即闻荼毗之所，一切大众悲咽号哭，共问帝释：“已供养讫，如何得火，燃此香楼，荼毗如来？”

帝释答言：“人众且待，摩诃迦葉即时而至。”释言未讫，一切大众正于哀中，即见迦葉与诸弟子寻路悲来。众即停哀，便为开路。

迦葉前进，遥见佛棺，将诸弟子一时礼拜，号哭哽咽，闷绝躄地，昏浊乱心，良久乃醒。流泪不胜，渐渐前行，问大众言：“如何得开大悲圣棺？”

大众答言：“佛入涅槃，已经二七，恐有损坏，如何得开？”

迦葉答言：“如来之身，金刚坚固，常乐我净，不可沮坏，德香芬馥若栴檀山。”作是语已，涕泗交流，至佛棺所。

尔时，如来大悲平等，为迦葉故，棺自然开。白氎千张及兜罗绵，皆即解散，显出三十二相、八十种好真金紫磨坚固色身。

迦葉与诸弟子见已，闷绝躄地，喑咽哀哽，良久乃苏，涕泣盈目，与诸弟子徐上香楼，近佛棺边，复更喑咽，号哭悲哽。即以所得香华、幡盖、宝幢、璎珞、音乐弦歌，哀号供养。即以香泥、香水灌洗如来金色之身，烧香散华，哀泣供养。灌洗已讫，迦葉与诸弟子持其所得妙兜罗绵，缠于如来紫磨色身，次以旧绵缠新绵上。兜罗缠已，复以所得白氎千张，次第相重，于兜罗上缠如来身。缠白氎已，复持旧氎，著新氎上，次第相缠。总缠已讫，棺门即闭，七宝璎珞，一切庄严。

尔时，迦葉复重悲哀，与诸弟子右绕七匝，盈目流泪，长跪合掌，说偈哀叹：

&nbsp;&nbsp;&nbsp;&nbsp;“苦哉苦哉大圣尊，&nbsp;&nbsp;&nbsp;&nbsp;我今荼毒苦切心，

&nbsp;&nbsp;&nbsp;&nbsp;世尊灭度一何速，&nbsp;&nbsp;&nbsp;&nbsp;大悲不能留待我。

&nbsp;&nbsp;&nbsp;&nbsp;我于崛山禅定中，&nbsp;&nbsp;&nbsp;&nbsp;遍观如来悉不见，

&nbsp;&nbsp;&nbsp;&nbsp;又观见佛已涅槃，&nbsp;&nbsp;&nbsp;&nbsp;倏尔心战大震惊。

&nbsp;&nbsp;&nbsp;&nbsp;忽见暗云遍世界，&nbsp;&nbsp;&nbsp;&nbsp;复睹山地大震动，

&nbsp;&nbsp;&nbsp;&nbsp;即知如来已涅槃，&nbsp;&nbsp;&nbsp;&nbsp;故我疾来已不见。

&nbsp;&nbsp;&nbsp;&nbsp;世尊大悲不普我，&nbsp;&nbsp;&nbsp;&nbsp;令我不见佛涅槃，

&nbsp;&nbsp;&nbsp;&nbsp;不蒙一言相教告，&nbsp;&nbsp;&nbsp;&nbsp;我今孤露何所依！

&nbsp;&nbsp;&nbsp;&nbsp;世尊我今大痛苦，&nbsp;&nbsp;&nbsp;&nbsp;情乱迷闷昏浊心，

&nbsp;&nbsp;&nbsp;&nbsp;我今为礼世尊顶，&nbsp;&nbsp;&nbsp;&nbsp;为复哀礼如来胸，

&nbsp;&nbsp;&nbsp;&nbsp;为复敬礼大圣手，&nbsp;&nbsp;&nbsp;&nbsp;为复悲礼如来腰，

&nbsp;&nbsp;&nbsp;&nbsp;为复敬礼如来脐，&nbsp;&nbsp;&nbsp;&nbsp;为复深心礼佛足，

&nbsp;&nbsp;&nbsp;&nbsp;何苦不见佛涅槃，&nbsp;&nbsp;&nbsp;&nbsp;惟愿示我敬礼处！

&nbsp;&nbsp;&nbsp;&nbsp;如来在世众安乐，&nbsp;&nbsp;&nbsp;&nbsp;今入涅槃皆大苦，

&nbsp;&nbsp;&nbsp;&nbsp;哀哉哀哉深大苦，&nbsp;&nbsp;&nbsp;&nbsp;大悲示教所礼处。”


尔时，迦葉哽咽悲哀，说是偈已，世尊大悲，即现二足千辐轮相，出于棺外，回示迦葉。从千辐轮放千光明，遍照十方一切世界。

尔时，迦葉与诸弟子见佛足已，一时礼拜千辐轮相，即更闷绝，昏迷躄地，良久乃醒，与诸弟子哀号哽咽，右绕七匝。绕七匝已，复礼佛足，悲哀哭泣，声震世界。复更说偈，哀叹佛足：


&nbsp;&nbsp;&nbsp;&nbsp;“如来究竟大悲心，&nbsp;&nbsp;&nbsp;&nbsp;平等慈光无二照，

&nbsp;&nbsp;&nbsp;&nbsp;众生有感无不应，&nbsp;&nbsp;&nbsp;&nbsp;示我二足千辐轮。

&nbsp;&nbsp;&nbsp;&nbsp;我今深心归命礼，&nbsp;&nbsp;&nbsp;&nbsp;千辐轮相二尊足，

&nbsp;&nbsp;&nbsp;&nbsp;千辐轮中放千光，&nbsp;&nbsp;&nbsp;&nbsp;遍照十方普佛刹。

&nbsp;&nbsp;&nbsp;&nbsp;我今归依头面礼，&nbsp;&nbsp;&nbsp;&nbsp;千辐轮相长光照，

&nbsp;&nbsp;&nbsp;&nbsp;众生遇光皆解脱，&nbsp;&nbsp;&nbsp;&nbsp;三塗八难皆离苦。

&nbsp;&nbsp;&nbsp;&nbsp;我复归依头面礼，&nbsp;&nbsp;&nbsp;&nbsp;轮光普救诸恶趣，

&nbsp;&nbsp;&nbsp;&nbsp;世尊往昔无数劫，&nbsp;&nbsp;&nbsp;&nbsp;为我等故修苦行。

&nbsp;&nbsp;&nbsp;&nbsp;今证得此金刚体，&nbsp;&nbsp;&nbsp;&nbsp;足下由放千光明，

&nbsp;&nbsp;&nbsp;&nbsp;悲哀稽首归命礼，&nbsp;&nbsp;&nbsp;&nbsp;安于众生千辐轮。

&nbsp;&nbsp;&nbsp;&nbsp;佛修众德为一切，&nbsp;&nbsp;&nbsp;&nbsp;修道树日降四魔，

&nbsp;&nbsp;&nbsp;&nbsp;四魔降已伏外道，&nbsp;&nbsp;&nbsp;&nbsp;众生因此得正见。

&nbsp;&nbsp;&nbsp;&nbsp;稽首归依头面礼，&nbsp;&nbsp;&nbsp;&nbsp;众生正见光明足，

&nbsp;&nbsp;&nbsp;&nbsp;佛为一切真慈父，&nbsp;&nbsp;&nbsp;&nbsp;足光平等度众生。

&nbsp;&nbsp;&nbsp;&nbsp;我复归依头面礼，&nbsp;&nbsp;&nbsp;&nbsp;平等离苦轮足光，

&nbsp;&nbsp;&nbsp;&nbsp;我遇千辐光明足，&nbsp;&nbsp;&nbsp;&nbsp;悲喜交流哀切心。

&nbsp;&nbsp;&nbsp;&nbsp;我复悲哀头面礼，&nbsp;&nbsp;&nbsp;&nbsp;有感千辐轮光相，

&nbsp;&nbsp;&nbsp;&nbsp;稽首归依轮足光，&nbsp;&nbsp;&nbsp;&nbsp;乘究竟乘出三界。

&nbsp;&nbsp;&nbsp;&nbsp;敬礼天人归依足，&nbsp;&nbsp;&nbsp;&nbsp;轮光普照三有苦，

&nbsp;&nbsp;&nbsp;&nbsp;众生未得脱苦门，&nbsp;&nbsp;&nbsp;&nbsp;皆悉归命轮光足。

&nbsp;&nbsp;&nbsp;&nbsp;我等轮回未出离，&nbsp;&nbsp;&nbsp;&nbsp;如何轮足见放舍，

&nbsp;&nbsp;&nbsp;&nbsp;哀哉哀哉诸众生，&nbsp;&nbsp;&nbsp;&nbsp;长夜莫睹轮足光。

&nbsp;&nbsp;&nbsp;&nbsp;悔过世尊大慈悲，&nbsp;&nbsp;&nbsp;&nbsp;示敬千辐轮光足，

&nbsp;&nbsp;&nbsp;&nbsp;哀哉今遇轮光相，&nbsp;&nbsp;&nbsp;&nbsp;自此当何复再睹。”


尔时，迦葉与诸弟子说是偈已，复重闷绝，昏迷躄地，良久渐醒，悲哀哽咽，不能自裁。大觉世尊千辐轮相，金刚双足，还自入棺，封闭如故。尔时，城内一切士女天人大众，见大迦葉复重号哭，捶胸大叫，哀震大千无量世界，各将所持，悲哽供养。

尔时，拘尸城内有四力士，璎珞严身，持七宝炬，大如车轮，焰光普照，以焚香楼，荼毗如来。炬投香楼，自然殄灭。迦葉告言：“大圣宝棺，三界之火所不能烧，何况汝力而能烧耶？”城内复有八大力士，更持七宝大炬光焰，一切将投棺所，亦皆殄灭。城内复有十六极大力士，各持七宝大炬来投香楼，亦悉殄灭。城内复有三十六极大力士，各持七宝大炬来投，亦皆殄灭。

尔时，迦葉告诸力士一切大众：“汝等当知，纵使一切天人所有炬火，不能荼毗如来宝棺。汝等不须劳苦，强欲为作。”

尔时，城内士女天人大众复重悲哀，各以所持，号泣供养。一时礼拜右绕七匝，悲号大哭，声震三千。尔时，如来以大悲力，从心胸中，火踊棺外，渐渐荼毗，经于七日，焚妙香楼，尔乃方尽。尔时，城内士女天人大众，于七日间悲号哭泣，哀声不断，各以所持供养不歇。

尔时，四天王各作是念：“我以香水注火令灭，急收舍利，天上供养。”作是念已，即持七宝金瓶盛满香水，复将须弥四埵，四大香洁出甘乳树，树各千围高百由旬，随四天王同时而下，至荼毗所。树流甘乳，注泻香瓶，一时注火。注已，火势转高，都无灭也。尔时，海神、莎伽罗龙王及江神、河神，见火不灭，各作是念：“我取香水注火令灭，急收舍利，住处供养。”作是念已，各持宝瓶盛取无量香水，至荼毗所，一时注火。注已，火势如故，都亦不灭。

尔时，楼豆语诸四天王及海神等：“汝注香水令火灭者，可不欲取舍利，还本所居而供养耶？”

答言：“实尔。”

楼豆语四天王言：“汝大贪心。汝居天上，舍利随汝。若在天宫，地居之人如何得往而供养耶？”

复语海神：“汝等住在大海江河，如来舍利汝收取者，地居之人如何得往而供养耶？”

尔时，四天王即皆忏悔，悔已各还天宫。尔时，大海江河神等皆亦忏悔：“诚如圣言。”悔已各还。

圣躯廓润品第四

尔时，帝释持七宝瓶及供养具，至荼毗所。其火一时自然灭尽。帝释即开如来宝棺，欲请佛牙。

楼豆即问：“汝何为耶？”

答言：“欲请佛牙，还天供养。”

楼豆言：“莫辄自取，可待大众，尔乃共分。”

释言：“佛先与我一牙舍利，是以我来，火即自灭。”

帝释说是语已，即开宝棺，于佛口中右畔上颔取牙舍利，即还天上，起塔供养。

尔时，有二捷疾罗刹，隐身随释，众皆不见，盗取一双佛牙舍利。

尔时，城内一切士女一切大众，即一时来，欲争舍利。

楼豆告言：“大众当知，待且安详。如佛所说，应当如法共分供养。”

尔时，城内士女一切大众不闻楼豆所言，乃各执持矛矟、弓箭、刀剑、罥索，一切战具，各自庄严，欲取舍利。

尔时，城内人众即开佛棺，兜罗白氎，宛然不烧。大众见已，复大号哭，流泪盈目，各将所持，悲哀供养。深心礼拜，流泪长跪，同说偈赞：

&nbsp;&nbsp;&nbsp;&nbsp;“如来以大自在力，&nbsp;&nbsp;&nbsp;&nbsp;于一切世得自在，

&nbsp;&nbsp;&nbsp;&nbsp;大悲本愿处斯土，&nbsp;&nbsp;&nbsp;&nbsp;周旋苦海度众生。

&nbsp;&nbsp;&nbsp;&nbsp;无量智能神通力，&nbsp;&nbsp;&nbsp;&nbsp;出没生死无挂碍，

&nbsp;&nbsp;&nbsp;&nbsp;能以一身为多身，&nbsp;&nbsp;&nbsp;&nbsp;多身一身为无量。

&nbsp;&nbsp;&nbsp;&nbsp;神变普应咸皆见，&nbsp;&nbsp;&nbsp;&nbsp;无缘即现入涅槃，

&nbsp;&nbsp;&nbsp;&nbsp;我等福尽无应缘，&nbsp;&nbsp;&nbsp;&nbsp;故乃如来见放舍。

&nbsp;&nbsp;&nbsp;&nbsp;佛于娑罗宝棺中，&nbsp;&nbsp;&nbsp;&nbsp;大力士举皆不起，

&nbsp;&nbsp;&nbsp;&nbsp;大悲之力自轻举，&nbsp;&nbsp;&nbsp;&nbsp;升空高一多罗树，

&nbsp;&nbsp;&nbsp;&nbsp;乘虚徐绕拘尸城，&nbsp;&nbsp;&nbsp;&nbsp;七日大圣绕七匝，

&nbsp;&nbsp;&nbsp;&nbsp;绕已自临荼毗所，&nbsp;&nbsp;&nbsp;&nbsp;不共神力所施为。

&nbsp;&nbsp;&nbsp;&nbsp;一切天人莫能测，&nbsp;&nbsp;&nbsp;&nbsp;佛于大般涅槃中，

&nbsp;&nbsp;&nbsp;&nbsp;金刚不坏力自在，&nbsp;&nbsp;&nbsp;&nbsp;一切荼毗火不燃，

&nbsp;&nbsp;&nbsp;&nbsp;自于心中出慈火，&nbsp;&nbsp;&nbsp;&nbsp;焚烧七日示现尽。

&nbsp;&nbsp;&nbsp;&nbsp;人天不能灭此火，&nbsp;&nbsp;&nbsp;&nbsp;如来大悲示应力，

&nbsp;&nbsp;&nbsp;&nbsp;帝释来至火便灭。&nbsp;&nbsp;&nbsp;&nbsp;妙兜罗绵缠佛身，

&nbsp;&nbsp;&nbsp;&nbsp;大火焚烧都不燃，&nbsp;&nbsp;&nbsp;&nbsp;白氎随佛宝棺内，

&nbsp;&nbsp;&nbsp;&nbsp;火中俨然而不烧，&nbsp;&nbsp;&nbsp;&nbsp;方知如来自在力，

&nbsp;&nbsp;&nbsp;&nbsp;于法自在为法王。&nbsp;&nbsp;&nbsp;&nbsp;敬礼大悲三界尊，

&nbsp;&nbsp;&nbsp;&nbsp;敬礼圣中无畏者，&nbsp;&nbsp;&nbsp;&nbsp;敬礼普覆大慈力，

&nbsp;&nbsp;&nbsp;&nbsp;敬礼神变自在者。&nbsp;&nbsp;&nbsp;&nbsp;我等从今离世尊，

&nbsp;&nbsp;&nbsp;&nbsp;没苦无能见救护，&nbsp;&nbsp;&nbsp;&nbsp;哀哉哀哉大圣尊，

&nbsp;&nbsp;&nbsp;&nbsp;方今长别何由见！”

尔时，大众说是偈已，重复悲泣，各以所持，尽哀供养。尔时，楼豆普为天人一切大众，与城内人共于棺所，徐举白氎及兜罗绵。其迦葉等白氎千张，火全不烧。其城内人白氎千张，除外一重，余者灰烬，其兜罗绵宛然如故。尔时，楼豆取此白氎及兜罗绵，细破分之，与诸大众令起宝塔而供养之。楼豆复取氎灰，亦细分众，令起宝塔而供养之。其余烬灰，无复得分，众各自取，起塔供养。其城内人先已遣匠，造八金坛，八师子座，各以七宝而为庄严。其七宝坛，各受一斛，各置七宝师子座上。其八师子七宝之座，座别各有三十二力士，各严七宝璎珞杂彩缠身，共举七宝八师子座。座上复各有八婇女，身严七宝璎珞杂彩，持七宝坛。座上复各有八婇女，严身璎珞执七宝盖，覆金坛上。座上复各有八婇女，身严璎珞，持七宝剑，卫七宝坛。座上复各有八婇女，身严璎珞，执雉毛纛，竖坛四面。座别各有无量人众，持妙音乐、幢幡、宝盖、香华、璎珞，围绕供养。座各复有无量人众，各持弓箭、矛矟、罥索、长钩一切战具而围绕之，从拘尸城前后围绕，向荼毗所。其八师子七宝之座，出城去后，城内人众即持无数香泥香水，寻力士后，平治涂地，作香泥路，广博严事，向荼毗所。其路两边无数宝幢、幡盖、香华、真珠、璎珞、众妙杂彩、音乐弦歌，严饰路边，俨然供养，待大圣尊舍利而还。其诸力士持八师子七宝之座，围绕至荼毗所，即大哀泣，号哭哽咽，声震大千，各以所持，深心供养。

尔时，世尊大悲力故，碎金刚体成末舍利，惟留四牙不可沮坏。尔时，大众既见舍利，复重悲哀，以其所持，流泪供养。尔时，楼豆与城内人涕泣盈目，收取舍利，著师子座七宝坛中，满八金坛，舍利便尽。尔时，一切天人大众，见佛舍利入金坛中，重更悲哭，涕泣流泪，各将所持，深心供养。尔时，城内诸大力士及诸士女，将欲持佛舍利金坛向拘尸城。尔时，大众复重悲哀，各将所持，流泪供养。尔时，城内诸大力士及围绕众并城内人，悲咽流泪，举八师子七宝之座，随香泥路，回向拘尸。尔时，一切人天大众复大悲哀，声震世界，各将所持，随从舍利，哀号供养。如来舍利至城内已，置四衢道中。尔时，拘尸城人，即严四兵，无数军众，身著甲铠，各执战具，绕拘尸城，四面周匝。无数重兵，俨然而住，拟防外人来抄掠故。虽为仪式，无战诤心。复有五百大咒术师，守城四门，为遮难故。复有无数宝幢幡盖，微妙庄严，大雉毛纛，于城四维，俨然供养，为标式故。尔时，城内一切士女天人大众复大悲哀，各将所持，深心供养。其舍利坛置师子座，经于七日。于七日中，一切大众日夜悲号，哀声不断，尽以所持，深心供养。其八师子七宝之座，各有五百大咒术师各共持之，遮有天、龙、夜叉、神鬼来欺夺故，经七日间。

尔时，如来本生眷属，迦毗罗国王诸释种等，佛神力故，都不觉知佛入涅槃，佛涅槃后经三七日尔乃方知。时彼国王诸释种等，悲哭号泣，即共疾来，至拘尸城，见诸兵众无数千人围绕城外，复见宝幢幡盖列城四维映蔽国界，复见大咒术师守城四门。

王及释等问咒师言：“佛涅槃耶？”

答云：“佛涅槃来，过四七日，荼毗已竟，将分舍利。”

王言：“我等是佛所生眷属，佛神力故，令我不知如来涅槃。我今欲见如来舍利，卿可开路，令我得入。”

咒师兵众闻是语已，即听入城。王及释种得入城已，见佛舍利在师子座，悲号哽咽，涕泪交流，右绕七匝。绕七匝已，收泪而言：“我今欲请如来舍利一分，将还供养。”

大众答曰：“虽知汝是释种眷属，然佛世尊先已有言，分布舍利，未见及汝。各有请主，汝如何得？汝可还耶？”

尔时，王及释种不果所请，号哭悲哀，闷绝躄地，良久乃醒，悲不自胜，语众人言：“如来世尊是我释种，愍汝等故，于此涅槃。汝等如何见有欺忽，乃不分我一分舍利？”作是语讫，各礼舍利，右绕七匝，悲泣流泪，生忿恨心，慨悼还家。

尔时，摩迦陀主阿阇世王，害父王已，深生悔恨，身生恶疮，既遇世尊月爱光触，身疮渐愈，来诣佛所，求哀忏悔。世尊大悲，即以甘露微妙法药，洗荡身疮，极重罪灭。即还本宫，都不觉知如来涅槃。于涅槃夜，梦见月落，日从地出，星宿云雨，缤纷而陨，复有烟气从地而出，见七彗星现于天上。复梦天上有大火聚，遍空炽然，一时堕地。梦已寻觉，心大惊战，即召诸臣，具陈斯梦：“此何祥耶？”

臣答王言：“是佛涅槃，不祥之相。佛灭度后，三界众生，六道有识，烦恼横起，故现大火从天落地。佛入灭度，月爱慈光，慧云普润，悉皆灭没，即云月落。星落地者，佛涅槃后，八万律仪一切戒法，众生违反，不依佛教，乃行邪法，堕于地狱。日出地者，佛涅槃后，三塗恶道，苦聚日光，出现世间，故感斯梦。”

王闻是语，将诸臣从，夜半即来。至拘尸城，见诸无数四兵之众，防卫拘尸，无量重数。复见城门有咒术师，防止外难。

王见是已，即问咒师：“佛涅槃耶？”

咒师答言：“佛涅槃来，已经四七，当今大众，将分舍利。”

王言：“佛入涅槃，我都不知。我于夜梦见不祥事，以问诸臣，方知如来入大涅槃。我欲入城礼拜如来金刚舍利，汝为通路。”

咒师闻已，即听前入。王至城内四衢道中，见师子座舍利金坛，复睹大众悲哀供养。王与徒众一时礼拜，悲泣流泪，右绕七匝，哀惨供养。尔时，王就大众请求如来一分舍利，还国供养。大众答言：“何晚至耶？佛已先说分布方法，舍利皆已各有所请，无有仁分，仁可还宫。”

阿阇世王不果所请，愁忧不乐，即礼舍利，惆怅而还。

尔时，毗离外道名王，佛涅槃后，经三七已，尔乃方知，即将臣从，疾往拘尸。既至拘尸，即见无数四兵之众，防卫拘尸，绕无量重。尔时，阿勒伽罗王，佛涅槃后，经三七已，尔乃方知，即将臣从，疾往拘尸。既至拘尸，即见无数四兵之众，防卫拘尸，绕无量重。尔时，毗耨队不畏王，佛入涅槃，经三七已，尔乃方知。尔时，遮罗伽罗国王，佛入涅槃，经三七已，尔乃方知。尔时，师伽那王，佛入涅槃，经三七已，尔乃方知。尔时，波肩罗外道名王，佛入涅槃，经三七已，尔乃方知，即将臣从，疾往拘尸。既至拘尸，即见无数四兵之众，防卫拘尸，绕无量重，复见城门有大咒师，防止外难。

王问咒师：“佛涅槃耶？”

答言：“佛涅槃来，已经四七，当今大众将分舍利。”

王语咒师：“佛入涅槃，我都不知，故今晚至。我欲入城礼拜供养如来舍利，汝可开路。”

咒师闻已，即听前入，至四衢道，见师子座七宝庄严，安置七宝舍利金坛，复见大众悲哀供养。王将从众一时礼拜，悲哀流泪，右绕七匝，各以所持，凄惨供养。

王语众言：“佛入涅槃，我都不知，一何苦哉！不得见佛，请众与我一分舍利，还国供养。”

众言：“汝何来晚？佛已先说分布法轨，舍利皆已各有所请，无有仁分，仁可还宫。”

王及臣众不果所请，愁忧不乐，即礼舍利，悲恋而还。

尔时，诸菩萨及声闻众，天、人、龙、鬼、国王、长者、大臣、人民，一切大众，悲号涕泣，捶胸大哭，五体投地，作礼而去。