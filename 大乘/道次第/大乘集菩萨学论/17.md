## 大乘集菩萨学论卷第十七

### 念处品第十三之二

论曰。此略说受念处。次明心念处者。如宝积经说。佛言。迦葉波。谓于此心或生爱乐或起厌患或多封着。于彼三际云何伺察。若过去则已灭。现在不住。未来未至。非内非外亦非中间。皆不可得。又此心者不可色见。非所诠表亦非对治。非观非照无住无著。然此心者一切如来尚无所见。余何能观。无别境界唯法想转。迦葉波。是心如幻遍计不实。由所取故种种得生。心如虚空为诸烦恼及随烦恼客尘所覆。心如河流生灭不住。心如灯光因缘所起。心如击电刹那不住。心如恶友能生诸苦。心如渔师苦为乐想。心如鬼魅作诸娆恼。心如药叉伺啖精气。心如狂贼坏诸善根。心如灯蛾常眄其色。心如鼙鼓唯警斗战。心如婢仆贪嗜残味。是心如蝇触膻腻器。是心如猪于不净中谓为香洁。佛言。迦葉波。求是心者了不可得。由不可得故无所得。于过现未来皆不可得。则能超越三世有非有等。又宝髻经云。然此心者非外所有。故不可见。于蕴处界亦不可见。如是寻求不可见者。由何所缘数数得起。谓彼彼心缘如是事。云何说为心不可见。应知是心如利剑刃何能自断。又复此心亦如指端指岂能说。心不可见亦复如是。乃至如人远行其身轻转迅疾如风。所至境界无能障碍。善男子。若人于此六处境界自他系属。心无爱着身不散乱。则于奢摩他心一境性得无障碍。是为心念处。又无尽意经说。以相应行修习庄严。于法性心而不减失。云何庄严彼法性心同于幻化。谓若自舍一切所有。而能回向彼法性心。是为严净诸佛刹土。法念处者。亦如彼说。菩萨于法不观法行法无可观故。若非佛法非菩提道。则一切法皆非出离。了知此已得大悲三摩地。于一切法非有烦恼非无烦恼。得三轮无想。所以者何。了诸法性无有二相。是诸烦恼无积聚性。无贪性无嗔性无痴性。若能如是悟菩提者。了烦恼性即菩提性。是为法念处。又宝髻经云。善男子。菩萨以法观法念处。若法起即生。法谢即灭。谓于法尔我人众生寿者养者士夫补特伽罗意生儒童生老死等。若集即集行。若不集即不集行。若善不善及不动行。未有少法无其因缘而得生起。乃至于是法处深所伺察。不舍一切智菩提心故。如大戏乐经云。此有为行唯心造作。犹若坯瓶无常散坏。行如空城为雨沮坏。泥涂不坚渐当磨灭。亦如河岸积沙所成自性怯弱为水流荡。行如风灯生灭不住。行如聚沫不可撮持。行如芭蕉中无有实。复如空拳诳示愚騃。乃至或草葛等搓捻为绳。依瓶辘轳而能汲引。未尝独一有彼作用。一切有支互相依止聚集而转。是前后际亦不可得。如人钻火二手与木勤劬不息火乃得生。众缘若离火势随灭。于如是行印所印已。若自若他即能超越断常等行。如智商人于诸险道。所至方隅而得通达。

论曰。由无明爱等烦恼业缘之所招集成蕴处界。于胜义中皆不可得。

### 自性清净品第十四

论曰。说念处已。次复入解补特伽罗。决定成就相应空性断根本已。余烦恼等不复集行。又如来秘密经云。佛言。寂慧。譬如有树名钵罗奢。若断其根即一切枝叶悉皆枯瘁。寂慧。此亦如是。若断身见即能除灭一切烦恼。

论曰。分别空性有无量行相。如月灯经偈云。

&nbsp;&nbsp;&nbsp;&nbsp;若人信解如来教&nbsp;&nbsp;&nbsp;&nbsp;于佛戒学无毁犯

&nbsp;&nbsp;&nbsp;&nbsp;悉能远离诸女人&nbsp;&nbsp;&nbsp;&nbsp;知法自性常空寂

&nbsp;&nbsp;&nbsp;&nbsp;拔除一切忧苦箭&nbsp;&nbsp;&nbsp;&nbsp;或施医药令安稳

&nbsp;&nbsp;&nbsp;&nbsp;速得成斯二足尊&nbsp;&nbsp;&nbsp;&nbsp;知法自性常空寂

&nbsp;&nbsp;&nbsp;&nbsp;若于身命断支节&nbsp;&nbsp;&nbsp;&nbsp;杖木捶打无恚恼

&nbsp;&nbsp;&nbsp;&nbsp;忍力最上人中月&nbsp;&nbsp;&nbsp;&nbsp;知法自性常空寂

&nbsp;&nbsp;&nbsp;&nbsp;设百生中堕恶道&nbsp;&nbsp;&nbsp;&nbsp;常得任持妙色相

&nbsp;&nbsp;&nbsp;&nbsp;亦复获是五神通&nbsp;&nbsp;&nbsp;&nbsp;而常安住诸佛所


又般若经云。复次舍利子。菩萨摩诃萨欲成就佛身三十二大人相及八十种好者。于一切生中当念菩提心无令损坏。于菩萨行得无忘失。离恶知识及诸过咎。亲近一切佛菩萨众善知识等。为欲降伏诸天魔众。净诸业障。于一切法得无障碍。当学般若波罗蜜多。复次舍利子。菩萨摩诃萨如是发一念心。悉能超越东方殑伽沙等世界一切方所当学般若波罗蜜多。复次舍利子。菩萨摩诃萨设住十方佛刹当学般若波罗蜜多亦如是说。乃至广如诸法无我。灭业障缚则见诸法自性无灭。如父子合集经云。佛言。大王。如是六界及六触处十八意所伺察。是补噜沙为缘得生。云何六界。所谓地界水界火界风界空界识界。云何六触处。谓眼触处而见于色。若耳触处得闻其声。若鼻触处能嗅于香。若舌触处悉尝于味。若身触处亲觉其触。若意触处则知于法。云何十八意所伺察。谓眼见色已。若生适悦若生忧恼若住于舍。如是六根各各缘彼适悦等三。是名十八意所伺察。大王。云何为内地界。谓于内身所生硬涩发毛爪齿等若内地界不生亦无有灭则无集行。大王。若时女人而于内身如所思惟彼补噜沙。彼补噜沙亦生爱乐。由二和合羯逻蓝生。又复如所思惟相似和合而得生者。无有是处。若二女人无有是处。二补噜沙亦无是处。若彼彼思惟而得生者。亦无是处。自体无实非相应故。云何说此为坚硬性。大王。此坚硬性相似而立。毕竟此身溃烂散灭。唯冢圹间是所归趣。彼坚硬性从何所来。亦非四方上下而去。大王。此内地界应如是知。