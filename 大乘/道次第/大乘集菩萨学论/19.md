## 大乘集菩萨学论卷第十九

### 自性清净品第十四之三

论曰。此说依世俗胜义建立诸法。当如是知。若时世尊以一切智观察世间。现证了知依世俗说则有六趣。若天若人及阿苏啰地狱饿鬼傍生。上下种族受报贫富。衰盛苦乐及以毁誉。色无色等种种相生。若时如来出现世间。诸众生等于善逝所。发生净信乐胜义说。是时如来为利众生如证而说。诸法之实无有造作。无有分别。无有知觉。无有显示。亦无言说。如是诸法一切皆空。若如是者。云何世尊复说受记无上正等菩提。于此法中以何为色。复何名为受想行识。而能记别无上正等菩提。由是了知色本无故。则菩提无生。乃至识本无故亦同是说。于诸法中。皆无所得。何名为佛。何名菩提。何名菩萨。何名受记。若色色空。乃至若识识空。但依世俗刹那建立。如是言说但名想耳。智者于此勿生嗔恼。如世尊说。诸法实际毕竟无尽。彼乐变化天不解深义。执我为有亦无障碍。世尊复说。诸法菩提自性离故。若能觉了即是亲近无量菩提。所以者何。若离菩提则无涅盘。若无涅盘乐欲则无轮回可怖。世尊。如乐变化天所执有。我不可得故。况复实际而可得耶。时娑婆界主闻佛说已即生领解。说伽陀曰。

&nbsp;&nbsp;&nbsp;&nbsp;如人梦中饥所逼&nbsp;&nbsp;&nbsp;&nbsp;纵食百味饱何有

&nbsp;&nbsp;&nbsp;&nbsp;了斯梦相本来空&nbsp;&nbsp;&nbsp;&nbsp;诸法自性亦如是

&nbsp;&nbsp;&nbsp;&nbsp;如人善说诸言论&nbsp;&nbsp;&nbsp;&nbsp;闻已咸生于爱乐

&nbsp;&nbsp;&nbsp;&nbsp;若言若爱二皆无&nbsp;&nbsp;&nbsp;&nbsp;是中不得生疑惑

&nbsp;&nbsp;&nbsp;&nbsp;譬如琴瑟发妙音&nbsp;&nbsp;&nbsp;&nbsp;彼声自性无所有

&nbsp;&nbsp;&nbsp;&nbsp;了知蕴爱亦同然&nbsp;&nbsp;&nbsp;&nbsp;妙慧推之不可得

&nbsp;&nbsp;&nbsp;&nbsp;譬如商珂大音响&nbsp;&nbsp;&nbsp;&nbsp;闻已寻求何所生

&nbsp;&nbsp;&nbsp;&nbsp;彼声自性本来空&nbsp;&nbsp;&nbsp;&nbsp;则了大仙一切法

&nbsp;&nbsp;&nbsp;&nbsp;譬如上味诸肴膳&nbsp;&nbsp;&nbsp;&nbsp;食已资身使充实

&nbsp;&nbsp;&nbsp;&nbsp;如是身味本来无&nbsp;&nbsp;&nbsp;&nbsp;则了大仙一切法

&nbsp;&nbsp;&nbsp;&nbsp;譬如天帝现宝幢&nbsp;&nbsp;&nbsp;&nbsp;诸天咸睹生爱乐

&nbsp;&nbsp;&nbsp;&nbsp;了知是相本来空&nbsp;&nbsp;&nbsp;&nbsp;则了大仙一切法

&nbsp;&nbsp;&nbsp;&nbsp;譬如有人分地界&nbsp;&nbsp;&nbsp;&nbsp;强名城邑本来无

&nbsp;&nbsp;&nbsp;&nbsp;亦若身城自性空&nbsp;&nbsp;&nbsp;&nbsp;则了大仙一切法

&nbsp;&nbsp;&nbsp;&nbsp;譬如集会人击鼓&nbsp;&nbsp;&nbsp;&nbsp;众共闻已生忻悦

&nbsp;&nbsp;&nbsp;&nbsp;彼声自性本来空&nbsp;&nbsp;&nbsp;&nbsp;则了大仙一切法

&nbsp;&nbsp;&nbsp;&nbsp;又如击鼓藉缘生&nbsp;&nbsp;&nbsp;&nbsp;若无湿润声弥震

&nbsp;&nbsp;&nbsp;&nbsp;寻求是相何所来&nbsp;&nbsp;&nbsp;&nbsp;则了大仙一切法

&nbsp;&nbsp;&nbsp;&nbsp;复如击鼓出洪音&nbsp;&nbsp;&nbsp;&nbsp;彼无思虑及呼召

&nbsp;&nbsp;&nbsp;&nbsp;如是分别本来无&nbsp;&nbsp;&nbsp;&nbsp;则了大仙一切法

论曰。此复明前义。谓眼等诸法自性无有。若诸法无有则无成办。若无成办则无生灭。乃至眼根所缘三相爱非爱等皆不可得。无有言说亦无表示。譬如空拳举示小儿。但诳于彼都无有实。至于名量亦不可得。此胜义空决定无有。如人梦中为彼大仙现威猛相而断其首。智者觉已。了知一切皆自识现。由是解脱。如大树紧那罗王问世尊言。若所说法悉皆是空。云何世尊与我受记。我亦不知。自住楼阁不增不灭。亦不散坏受用无尽。是相云何。佛言。汝当了知彼一切法自性清净法界本空。犹如镜中现其影像。如造车轮聚集而显。我说作业自性亦尔。又如林树由风所吹两相摩击而发于火。如是思惟。火何所得。我说作业亦复如是。如说有人寿满百岁。应知无有积聚年岁而可见也。又如法集经说。眼之与色本无有诤。如是耳声乃至意法亦无有诤。云何眼色无有所诤。以二和合不相违故。乃至意法二相和合亦复如是。若不和合则有所诤。世尊。法无有二。是故不诤。诸法无二各不相知。由不相知则无分别。若离分别则无生灭。无有增减。不生爱乐亦无厌患。不住轮回不着涅盘。世尊。若于诸法不乐不厌。应知则无染净等相。世尊。若言如是我知如是我觉。皆是虚妄之所分别。世尊。若复于此眼等诸法。善了知已。不作是念。我能分别。当知是人不与物诤则能随顺沙门道行。为见法者。为见佛者。为见众生者。为见空性者。世尊。见无所见。是名诸法无见。彼经又云。无所发菩萨问曰。如如空者。于法何说。佛言。彼如如空不生不灭。若如是者。诸法皆空。时无所发菩萨言。如是如是。是故世尊说一切法皆无生灭。世尊。何故复说有为诸法悉皆生灭。若如是者。则佛之塔庙决定生灭。善男子。如来大悲为除世间众生惊怖。随顺宣说生灭之法。是中无有少法可得。况生灭耶。如般若经云。具寿须菩提。无生法者。何名无生。须菩提言。舍利子。生无所生是无生法。

论曰。此名积集清净福行而成菩提。以清净慈缘于有情。善观察已无众生相。若复供养十方善逝。彼二足尊已离垢染亦不可见。应当供养苦恼众生。是调御师之所教敕。人中上供而以施之。以大悲心拔除众苦。获安隐乐发生净慧断除烦恼。于此正理善了知已当离疑惑。如是供养果不难得。了佛正教如教观身念八圣道断诸痴染。当舍己身承事诸佛。不希世间诸天妙乐。修奢摩他毗钵舍那若寂遍寂。为出苦道。

云何建立世俗诸法。谓于虚妄处和合相应凡夫迷倒。谓为子想依止成就。说胜义空处则无是相。以一切法本无生故。如无垢称经说。文殊师利问维摩诘曰。虚妄分别以何为本。曰颠倒想为本。又曰。颠倒想孰为本。曰无住为本。又问。无住孰为本。曰无住则无本。文殊师利从无住本则能建立一切诸法。又般若经云。应当舍家安住勇猛断除烦恼。心净平等修习般若波罗蜜多。又法集经云。善解空者。心不依止世间所有利衰称讥忻戚毁誉。于诸苦恼不生厌患。于诸快乐不生爱着。不为世法之所破坏。善解空者。则了空性无有少法而生取舍。若无取舍则无贪厌。此则名为善见空者善知空者。于一切法无有执着。若无执着。则于诸法无有所诤。

论曰。此明刹那心得清净。谓由我慢轻舍众生。了知我见本来无有。彼若一心专注能断。是人速疾心得清净。如是观察于一切处诸众生所。常乐尊重离于攀缘及所分别自他平等何有相违。如是行学斯不为难。譬若如意摩尼宝珠人所爱乐非能自贵。是故于他当生尊重。谓由颠倒分别执着。于有情边。而生悭吝或生毁訾。皆由我慢之所缠缚。以是缘故。多生赞毁增长热恼如何鼻燃。是声无心于赞。何有此妄慧起彼适悦生。何于他言而生于爱。他喜若生非我有故。常乐平等自取安静。解分别缚离赞毁相。如是了知都无果利。又于财利多生喜恼。惯习悭嫉机巧希求。顺违二种俱获重罪。随顺正理当起对治。摧我慢峰心速清净。离语言过专乐寂默。唯除教诲相续显示。了诸妄法无有坚实。生苦之本不得久住。

### 正命受用品第十五之一

复次长者。若在家菩萨当乐正命平等受用。远离非法邪活命等。如宝云经说。云何菩萨于施者所不以身业假现威仪。若举足时不诈徐步。若下足时不作瞻视。现思惟相。云何菩萨语不矫诈不为利养。而现细语柔软语爱语随顺语。云何菩萨心不谄曲不为利养。语现少欲心广贪求内怀热恼。云何菩萨善能舍离。为利养故而现异相。若见施者终不自言我乏衣服卧具饮食病缘医药愿垂惠施。云何菩萨善能舍离。为利养故虚言鼓动。若见施者不作诈言。某甲施主持如是物而施于我。我以某物而报彼恩。又言。以我少欲持戒多闻故施。我起悲心而摄受之。乃至身行恶者。为利养故奔走往来而破禁戒。若见余人同梵行者所得利养。兴心损坏。是名菩萨离于险恶而求利养。云何舍离非法利养。谓此菩萨不以斗秤而行欺诳。他所委信不生侵损。云何舍离不净利养。谓此菩萨于窣堵波若法若僧所有之物不作互用。若有所得亦不肯受。云何舍离耽着利养。谓此菩萨所得之物。不摄于己不自炫富亦不积聚。随时而施沙门梵志婆罗门等。或施父母亲眷朋属。或自受用。若受用时不生染着。若时菩萨不获利养。心不生苦亦无热恼。或复施者无有所施。菩萨于彼不生嗔心。又无尽意经说。无有众生不堪受施如其所许持用施之。有来乞者。不起恼施。不为他人逼迫而施。无劳倦施。无异相施。无轻易施。无背面施。无弃掷施。无不敬施。无分别施。无不自手施。无不依时施。无不平等施。无恼众生施。又如最上授所问经云。菩萨行布施波罗蜜多时。若有人求乞所须物。当依我作而给与之。若乐酒者使生正念。即与其饮后复令断。如是菩萨清净方便摄受众生。若其内心爱乐不舍。菩萨即为种种诃毁。酒之过失如利刀剑。决定远离不令相续。如是施者则无过咎。

论曰。此说施行清净渐令趣入。如余经中广明制断。如虚空藏经云。所谓我清净施。我所清净施。因清净施。见清净施。相清净施。种种性清净施。刹那果报清净施。心等如空清净施。乃至譬如虚空无有边际。菩萨行施亦复如是。譬如虚空宽广无碍。菩萨行施广大回向亦复如是。譬如虚空无有色相。菩萨如是离色行施亦复如是。譬如虚空无想无作无表无相。菩萨行施亦复如是。譬如虚空遍诸佛刹。菩萨大慈缘诸有情广大行施亦复如是。譬如虚空含容一切。菩萨行施摄诸有情亦复如是。乃至如变化人施变化者。无有受用亦无分别。意达诸法无所希求。离我我所自性清净。以胜智慧断诸烦恼。以方便智不舍有情。是为菩萨修行布施波罗蜜多犹若虚空。