## 大乘集菩萨学论卷第十三

### 精进波罗蜜多品第十

论曰。虽闻住如是忍发生精进。然于此未闻尚起毁犯。如月灯经偈云。

&nbsp;&nbsp;&nbsp;&nbsp;傲法不护戒&nbsp;&nbsp;&nbsp;&nbsp;为得几多福

&nbsp;&nbsp;&nbsp;&nbsp;破戒纵多闻&nbsp;&nbsp;&nbsp;&nbsp;无能免恶道

论曰。由闻具胜能者。那罗延所问经云。善男子。如所闻解得胜惠性。若闻息除烦恼。令烦恼魔皆不得便。是中广如最上大仙本起经云。菩萨摩诃萨具足深心尊重法欲。住余世界现诸佛前随所闻法。若菩萨摩诃萨精进法欲。于山林中贮法伏藏。得无量经典法门如置掌中。又诸菩萨精进法欲而得佛现前。及诸天等与佛辩才。乃至命欲将尽。为佛世尊及诸天等增益寿命及与色力。住命千岁非本所求。为佛诸天共加持故。乃至求住一劫。又诸菩萨生法尊重。为佛世尊除老病苦。得授正念及通达辩才。乃至得授正见随见能说。又若菩萨摩诃萨精进法欲无他一切冤敌等怖。是故精进多闻资粮善巧菩萨修习得如是等。

论曰。菩萨闻几种行入解毗奈耶。如无尽意经云。由闻八十种行而能入解。所谓欲行。深心行。深固心行。极相应行。无倨傲行。不放逸行。恭敬行。极尊重行。离名相行。善言行。承事行。闻利益行。作意行。不散乱行。无住行。宝想行。药想行。消除一切疾病行。念器行。达解行。意喜行。悟入行。听闻佛法无厌行。广舍行了知调伏行。亲近多闻行。喜乐容受所作行。身踊跃行。心悦乐行。闻不懈退行。闻义行。闻法行。闻威仪行。闻他说行。闻所未闻妙法行。闻神通行。不乐余乘行。闻诸波罗蜜多行。闻菩萨藏行。闻摄事行。闻方便善巧行。闻梵行行。闻正念正知行。闻已生善巧行。闻未生善巧行。观不净行。观慈行。观缘生行。观无常行。观苦行。观无我行。观寂灭行。观空无相无愿行。无作行。善作行。建立真实行。无减失行。单己行。守护自心行。精进不懈行。谛察诸法行。对治烦恼行。希求自分善法行。降伏他分烦恼行。依止七财行。断诸贫穷行。赞诸有智行。欣乐智者行。众圣平等行。非圣净信行。见谛行。远离诸蕴过失行。称量有为过失行。依义行。依法行。一切恶作行。利益自他行。于善修作不发余业行。趣向殊胜行。所得一切佛法行。彼经又云。若于助法相应则得如是智业。云何助法相应。谓若少务少求。慎语慎行。初夜后夜闻诸世间顺理相应者。称量利他数数推求。心无浊染除诸盖障。于余罪犯以智出离不起恶作。发起趣向。坚固正行。乐法敬法为法奥府。具足精进如救头然。希求智惠为游止处。不堕禁戒不舍重负。趣发殊胜舍无益众。乐单己行于阿兰若现前作意及圣种子杜多功德。喜足不乱欣乐法乐。不念世间语言。求出世法要。及无妄念通达义利。随顺真道。知持戒缘惭愧庄严。以坚实智破坏无智。以胜惠眼极妙清净。觉了无明痴暗系缚。谓广大觉了。无邪曲觉了。分别觉了。现证觉了。不从他得。持自功德赞他功德。善所修作不堕业报。是为智业清净。又般若中说。应何所闻于方广经论。当如是学。非义利者亦应远离。所谓世间处论。鞭扑论。蛊毒论。默置论。童子戏剧论。乃至所有别部解脱等论。成就痴冥。善住一切菩萨乘者。悉应远离。又如无尽意经云。有四种施。于说法师为智资粮而得成就。何等为四。一者谓纸笔墨经。二者严饰法座。三者具诸名闻利养。四者为摄受法不以谄诈称赞。复有四护。何等为四。一者谓护己身。二者护善。三者护诸世间。四者护利益事。乃至复有四住。为智资粮而得成就。何等为四。一者住说法师。二者住法。三者住利养。四者住觉悟。是名四种。又华楼阁经云。若人以须弥量七宝聚。布施在家菩萨者。不如能以千钱奉施出家菩萨。或以信解出家功德。施一指节修难行施。若诸所有。唯除出家得是大果。如来最上最圣非在家者有如是理。况复在家无智心不具足。如最上问经云。谓若一心于他眷属等罪而能远离。说为无罪。彼若不能远离性难调故。于在家者建立是罪。

### 说阿兰若品第十一之一

如最上授所问经说。依止住阿兰若。次第居家者。性过失故。又如月灯经偈云。

&nbsp;&nbsp;&nbsp;&nbsp;不起着欲&nbsp;&nbsp;&nbsp;&nbsp;远离眷属

&nbsp;&nbsp;&nbsp;&nbsp;弃舍在家&nbsp;&nbsp;&nbsp;&nbsp;得无上道

&nbsp;&nbsp;&nbsp;&nbsp;若离于欲&nbsp;&nbsp;&nbsp;&nbsp;如避火坑

&nbsp;&nbsp;&nbsp;&nbsp;怖畏在家&nbsp;&nbsp;&nbsp;&nbsp;远离眷属

&nbsp;&nbsp;&nbsp;&nbsp;无上菩提&nbsp;&nbsp;&nbsp;&nbsp;斯不难得

&nbsp;&nbsp;&nbsp;&nbsp;未有三世&nbsp;&nbsp;&nbsp;&nbsp;诸佛如来

&nbsp;&nbsp;&nbsp;&nbsp;由常在家&nbsp;&nbsp;&nbsp;&nbsp;住于欲地

&nbsp;&nbsp;&nbsp;&nbsp;而能获得&nbsp;&nbsp;&nbsp;&nbsp;胜妙菩提

&nbsp;&nbsp;&nbsp;&nbsp;捐舍王位&nbsp;&nbsp;&nbsp;&nbsp;如弃欬涶

&nbsp;&nbsp;&nbsp;&nbsp;安住空闲&nbsp;&nbsp;&nbsp;&nbsp;远离诸欲

&nbsp;&nbsp;&nbsp;&nbsp;断除烦恼&nbsp;&nbsp;&nbsp;&nbsp;降伏魔冤

&nbsp;&nbsp;&nbsp;&nbsp;离垢无为&nbsp;&nbsp;&nbsp;&nbsp;悟菩提道

&nbsp;&nbsp;&nbsp;&nbsp;饮食衣服&nbsp;&nbsp;&nbsp;&nbsp;妙花涂香

&nbsp;&nbsp;&nbsp;&nbsp;而得承事&nbsp;&nbsp;&nbsp;&nbsp;人中圣尊

&nbsp;&nbsp;&nbsp;&nbsp;如出家已&nbsp;&nbsp;&nbsp;&nbsp;奉行正法

&nbsp;&nbsp;&nbsp;&nbsp;若有如是&nbsp;&nbsp;&nbsp;&nbsp;求菩提者

&nbsp;&nbsp;&nbsp;&nbsp;善利众生&nbsp;&nbsp;&nbsp;&nbsp;厌有为事

&nbsp;&nbsp;&nbsp;&nbsp;趣向空闲&nbsp;&nbsp;&nbsp;&nbsp;至行七步

&nbsp;&nbsp;&nbsp;&nbsp;所获福报&nbsp;&nbsp;&nbsp;&nbsp;最胜无比

&nbsp;&nbsp;&nbsp;&nbsp;若复值遇&nbsp;&nbsp;&nbsp;&nbsp;非众同分

&nbsp;&nbsp;&nbsp;&nbsp;乐处众会&nbsp;&nbsp;&nbsp;&nbsp;悕财利者

&nbsp;&nbsp;&nbsp;&nbsp;众生随行&nbsp;&nbsp;&nbsp;&nbsp;离彼方所

&nbsp;&nbsp;&nbsp;&nbsp;是愚闇难

彼经又云。

&nbsp;&nbsp;&nbsp;&nbsp;智不为愚诤&nbsp;&nbsp;&nbsp;&nbsp;猛利应当舍

&nbsp;&nbsp;&nbsp;&nbsp;离此极恶心&nbsp;&nbsp;&nbsp;&nbsp;勿竞愚者法

&nbsp;&nbsp;&nbsp;&nbsp;智不近于愚&nbsp;&nbsp;&nbsp;&nbsp;了知愚本性

&nbsp;&nbsp;&nbsp;&nbsp;能使久相亲&nbsp;&nbsp;&nbsp;&nbsp;后当成怨嫉

&nbsp;&nbsp;&nbsp;&nbsp;智不保于愚&nbsp;&nbsp;&nbsp;&nbsp;了知愚本性

&nbsp;&nbsp;&nbsp;&nbsp;谓体性痴冥&nbsp;&nbsp;&nbsp;&nbsp;自当求破坏

&nbsp;&nbsp;&nbsp;&nbsp;由是诸异生&nbsp;&nbsp;&nbsp;&nbsp;何有善知识

&nbsp;&nbsp;&nbsp;&nbsp;若法共言说&nbsp;&nbsp;&nbsp;&nbsp;不顺嗔过咎

&nbsp;&nbsp;&nbsp;&nbsp;斯愚法碜毒&nbsp;&nbsp;&nbsp;&nbsp;故智者不保

&nbsp;&nbsp;&nbsp;&nbsp;愚与愚者合&nbsp;&nbsp;&nbsp;&nbsp;如粪投不净

&nbsp;&nbsp;&nbsp;&nbsp;智复与智俱&nbsp;&nbsp;&nbsp;&nbsp;如酥置酥内

彼经又云。

&nbsp;&nbsp;&nbsp;&nbsp;常于世间&nbsp;&nbsp;&nbsp;&nbsp;最极乐处

&nbsp;&nbsp;&nbsp;&nbsp;无有少分&nbsp;&nbsp;&nbsp;&nbsp;若乐不乐

&nbsp;&nbsp;&nbsp;&nbsp;唯乐林泉&nbsp;&nbsp;&nbsp;&nbsp;随得受用

&nbsp;&nbsp;&nbsp;&nbsp;沙门胜乐&nbsp;&nbsp;&nbsp;&nbsp;若于所有

&nbsp;&nbsp;&nbsp;&nbsp;一切都无&nbsp;&nbsp;&nbsp;&nbsp;无有纤毫

&nbsp;&nbsp;&nbsp;&nbsp;所系属者&nbsp;&nbsp;&nbsp;&nbsp;如风转空

&nbsp;&nbsp;&nbsp;&nbsp;如独觉行&nbsp;&nbsp;&nbsp;&nbsp;乃至世间

&nbsp;&nbsp;&nbsp;&nbsp;诸最乐事&nbsp;&nbsp;&nbsp;&nbsp;心常如风

&nbsp;&nbsp;&nbsp;&nbsp;无所系着&nbsp;&nbsp;&nbsp;&nbsp;若乐不乐

&nbsp;&nbsp;&nbsp;&nbsp;不有合集&nbsp;&nbsp;&nbsp;&nbsp;谓此苦恼

&nbsp;&nbsp;&nbsp;&nbsp;不乐安住&nbsp;&nbsp;&nbsp;&nbsp;谓若乐彼

&nbsp;&nbsp;&nbsp;&nbsp;无苦无违&nbsp;&nbsp;&nbsp;&nbsp;离二边故

&nbsp;&nbsp;&nbsp;&nbsp;唯此法乐&nbsp;&nbsp;&nbsp;&nbsp;非人中乐

彼经又云。

&nbsp;&nbsp;&nbsp;&nbsp;彼得常时&nbsp;&nbsp;&nbsp;&nbsp;微作相应

&nbsp;&nbsp;&nbsp;&nbsp;离别众失&nbsp;&nbsp;&nbsp;&nbsp;不诤少分

&nbsp;&nbsp;&nbsp;&nbsp;彼相应理&nbsp;&nbsp;&nbsp;&nbsp;住阿兰若

&nbsp;&nbsp;&nbsp;&nbsp;获是功德&nbsp;&nbsp;&nbsp;&nbsp;而常获得

&nbsp;&nbsp;&nbsp;&nbsp;不悕有为&nbsp;&nbsp;&nbsp;&nbsp;不乐世间

&nbsp;&nbsp;&nbsp;&nbsp;不增有漏&nbsp;&nbsp;&nbsp;&nbsp;住山林者

&nbsp;&nbsp;&nbsp;&nbsp;获是胜能&nbsp;&nbsp;&nbsp;&nbsp;不起过分

&nbsp;&nbsp;&nbsp;&nbsp;常乐近寂&nbsp;&nbsp;&nbsp;&nbsp;身语意密

&nbsp;&nbsp;&nbsp;&nbsp;及远离行&nbsp;&nbsp;&nbsp;&nbsp;住空闲者

&nbsp;&nbsp;&nbsp;&nbsp;获多功德&nbsp;&nbsp;&nbsp;&nbsp;得彼厌离

&nbsp;&nbsp;&nbsp;&nbsp;速悟解脱&nbsp;&nbsp;&nbsp;&nbsp;寂静解脱

&nbsp;&nbsp;&nbsp;&nbsp;住山林者&nbsp;&nbsp;&nbsp;&nbsp;即住解脱

&nbsp;&nbsp;&nbsp;&nbsp;诸阿兰若&nbsp;&nbsp;&nbsp;&nbsp;获是功德

&nbsp;&nbsp;&nbsp;&nbsp;栖止林泉&nbsp;&nbsp;&nbsp;&nbsp;而常远离

&nbsp;&nbsp;&nbsp;&nbsp;城邑聚落&nbsp;&nbsp;&nbsp;&nbsp;乐远离已

&nbsp;&nbsp;&nbsp;&nbsp;常如独觉&nbsp;&nbsp;&nbsp;&nbsp;无有伴侣

&nbsp;&nbsp;&nbsp;&nbsp;非久如间&nbsp;&nbsp;&nbsp;&nbsp;得斯胜定

又护国经所说偈云。

&nbsp;&nbsp;&nbsp;&nbsp;弃舍在家&nbsp;&nbsp;&nbsp;&nbsp;无量过咎

&nbsp;&nbsp;&nbsp;&nbsp;亦常不爱&nbsp;&nbsp;&nbsp;&nbsp;深险思虑

&nbsp;&nbsp;&nbsp;&nbsp;得乐山林&nbsp;&nbsp;&nbsp;&nbsp;诸根妙乐

&nbsp;&nbsp;&nbsp;&nbsp;寂静功德&nbsp;&nbsp;&nbsp;&nbsp;无有男女

&nbsp;&nbsp;&nbsp;&nbsp;戏笑言论&nbsp;&nbsp;&nbsp;&nbsp;设有人来

&nbsp;&nbsp;&nbsp;&nbsp;如独觉行&nbsp;&nbsp;&nbsp;&nbsp;心净无垢

&nbsp;&nbsp;&nbsp;&nbsp;不喜财利&nbsp;&nbsp;&nbsp;&nbsp;意不耽着

&nbsp;&nbsp;&nbsp;&nbsp;处处少欲&nbsp;&nbsp;&nbsp;&nbsp;当远离此

&nbsp;&nbsp;&nbsp;&nbsp;谄求恭敬

最上问经云。我应不作众生合集。非为于一众生而起善根。或先所闻具刹那顷。系着财利心不净者。若天若人咸悉舍去。设一天人亦复舍去。又如宝楼阁经云。佛言。迦葉波。譬若有人泛大水中为渴而死。迦葉波。此沙门婆罗门亦复如是。然于多法受持读诵。而不能断贪嗔痴渴。游大法海为诸烦恼渴爱而死。后堕恶道。

论曰。是故决定依阿兰若及相似处。又宝云经说。若住所依之处。得行乞食。不近不远。流泉浴池清净无垢少怖畏处。树叶花果皆悉具足。远离险恶多诸龛窟寂静第一。菩萨如是当依此处。应先昼夜六时自诵经典声不高下。善闭诸根心不外驰。于此净命系念所受。善取其相不着睡眠。若王王臣刹利婆罗门及余官属。或亲来诣阿兰若处。彼比丘应作是言。善来大王。如所施设可就此座。王若坐时。比丘亦坐。王若不坐。比丘亦立。王若诸根动乱。应当赞言。大王。得大善利。王之境土有诸具戒具德多闻沙门婆罗门。安住其中。不为恶人冤贼恼害。王若诸根善净堪为说法。即当为说善巧之法。审若不乐善巧则当为说厌离之法。审若不乐厌离则当令知如来有大慈悲具大威德。为诸来者刹利婆罗门及余官属。随其所宜为作化度。彼若多闻堪任法器者。使闻妙法降伏其心。彼等众生信乐是法得大欢喜。最上授所问经云。复次长者。出家菩萨住阿兰若。应如是观察是义。云何我住阿兰若中。非独沙门相者而多猛恶[怡-台+龍]悷。非密非静非律仪非相应非愿求之所共住。所谓非人诸恶鸟兽盗贼旃陀罗等之所共住。彼不具足沙门功德。尔时我住阿兰若处。我应圆满是沙门义。乃至复次长者。出家菩萨阿兰若行。应如是观察。我以何义至阿兰若。我当为此怖畏。云何怖畏。谓处众愦闹怖。合集怖。贪嗔痴怖。憍慢覆很怖。悭嫉财利怖。色香味触怖。蕴魔怖。烦恼魔怖。死魔怖。天魔怖。无常计常颠倒怖。无我为我颠倒怖。不净为净颠倒怖。执苦为乐颠倒怖。心意识怖。离障起障怖。身见怖。我我所怖。疑三世怖。恶友怖。恶属怖。名闻利养怖。不见言见怖。不闻言闻怖。不觉言觉怖。不知言知怖。沙门垢秽怖。互相嗔忿怖。三界怖。诸有趣生怖。三恶道怖。总略一切不善作意怖。我为如是此恶怖畏行相诣阿兰若住。乃至复次长者。出家菩萨住阿兰若。当如是学。若怖生时。一切皆由我执所起。以要言之。复次住阿兰若远离我执则无我无我所无我相无我爱无我想无我见。不为我所持。不为我所计。舍离于我不为守护。住阿兰若此非利益。复次长者。住空闲者。无己想无他想。若于诸法无说则于诸法无杂。以要言之。长者。譬如阿兰若处药草树林不惊不怖不畏。亦无惊慑毛竖。此出家菩萨住阿兰若行亦复如是。于身发起药草树林墙壁瓦砾之想。心如幻化。所生何有。分别及有怖畏惊慑毛竖。如是深心于身观察。是身无有我人众生寿者养者意生儒童虚妄遍计。此怖畏者但有假名。虚妄遍计不应分别。如彼阿兰若处药草树林无有主宰亦无摄属。此阿兰若无有摄属亦复如是。于一切法如是知已。应起是行。所以者何。住空闲者。犹若强尸无有主宰亦无摄属。乃至复次长者。出家菩萨如住空闲。于此知已依佛所说住阿兰若。即得圆满白法深植善根。然后出诣聚落国邑。入于王宫而为说法。复次长者。出家菩萨读诵演说解其义趣。入彼众中而得恭敬。亲近和尚阿阇梨及耆旧中。而新学比丘亦应尊敬亦无懈怠。悉自营办无令他恼。亦应勿使尊重承事。当如是观察。又如来应等正觉为诸天人魔梵沙门婆罗门及诸众生尊重供养。乃至诸有所作悉自营办不怖承事。况复我今欲求无学。如是承事一切众生。若我承事于他一切供给。则我诸有所作悉自成办。不复悕求承事供给。所以者何。长者。此尊重承事者。于比丘功德法中摄取毁犯。造此摄取者。因得承事故。我勿由是法造此摄取。彼经又说。复次长者。彼阿兰若菩萨法。若见若闻和尚阿阇梨疾病者。虽处迥野应往问讯。谓若旦时诣彼。应发是心。设复为他所请读诵解说令住僧坊者。如阿兰若。心勿受着。如是住阿兰若。求法无厌。于一切事皆空闲想。