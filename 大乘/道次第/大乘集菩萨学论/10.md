## 大乘集菩萨学论卷第十

### 护受用福品第七之二

宝积经云。佛言。迦葉波。若菩萨具此四法。则未生善法令灭。已生善法亦不增长。何等为四。谓于世间深着过慢。巧构言辞耽着利养。乐观种姓嫌赞菩萨。于未说未闻契经而辄生诽谤。又说一切有部云。如是发毛爪塔及诸身分。见已净信发恭敬心。是大德比丘比丘尼等。从此地面下过八万四千踰缮那至金轮际。是比丘所有若干沙数千倍转轮圣王受用福报。乃至具寿优波离向如来前合掌恭敬。而白佛言。世尊。若佛所说是比丘善根。如是广大。世尊。云何有是善根。言汝于此尚能散灭。佛言。优波离。谓忍此动乱而随彼见。如彼梵行而亲梵行。优波离。由斯善根亦复广大。然汝于此尚能散灭。优波离。是故当如是学。又若积薪所焚。心可无坏。况彼识身等。文殊神变经云。所对害者。谓百劫中积修其善。有所减失说为对害。华严经说。普捄众生妙德夜神因缘。如前已说。

论曰。当于是时互相诽谤。增不善本减失寿量。色力安隐悉皆减少。无有少分示饶益者。唯说追求名闻利养作高举事。如宝云经说。佛言。善男子。菩萨得珍宝聚量若须弥。而取彼施。或得弊陋之物。亦取彼施。所以者何。彼如是思惟。由此众生悭贪嫉妒惜自他物而常斗诤。以是因缘处生死海之所沉溺。我欲于彼令长夜中利益安乐。故受彼施。然竟不作己有。亦复不起贪着之心。唯为供养诸佛法僧。亦复转施一切众生。如贫苦者得活身命。亦令施者极生欢喜。具如彼说。得施无憍慢。彼复又云。设有人来以施因缘歌颂称赞。是人不生高举。逮无憍慢。又若于我歌颂称赞。谓起即灭非久如间。设使再三于诸时处歌颂称赞。当生何智。谓诸法无常无住无强无力。令心卑下勿生高举。逮无憍慢。如是菩萨于名闻利养歌颂称赞等事。悉住正念。彼复又云。譬若旃陀罗子游行世间。卑下其意得离憍慢。随所住已生乞食想。复如彼说。善男子。一者菩萨若舍家出家。为诸亲眷朋属之所弃舍。犹若死尸。以是因缘摧伏我慢。二者已毁形好被坏色衣身貌异俗。以是因缘摧伏我慢。三者剃除须发手持应器。于亲非亲游行乞食。以是因缘摧伏我慢。四者如旃陀罗子卑下其心游行乞食。以是因缘摧伏我慢。五者由乞食故得遂生成为他系属。以是因缘摧伏我慢。六者虽为他毁。为乞食故亦受彼施。以是因缘摧伏我慢。七者尊重供献阿阇梨等。以是因缘摧伏我慢。八者行住威仪安详平正。令梵行者见已欢喜。以是因缘。摧伏我慢。九者于诸佛法所未得者愿此当得。以是因缘摧伏我慢。十者于嗔忿心有情之中多行忍辱。以是因缘摧伏我慢。又海意经云。若菩萨得身清净。具相庄严手足柔软。殊妙可爱成福生身。诸根不减身分圆满。然于形好亦无醉傲。不以严身而求触乐。若诸众生种种色相。菩萨尔时为求法故谦下恭敬。彼经又云。譬如大海处地卑下。所有一切江河及诸细流速疾趣入。世尊。菩萨敬重师尊心不高举亦复如是。一切甚深法门及微细善。于其耳根速疾趣入。世尊。是故菩萨安住正念。若高举我慢不重师尊。亦不恭敬礼拜。当知菩萨是为魔钩所制。又如出世间品云。佛言。佛子。菩萨有十种魔事。何等为十。一者于和尚阿阇梨父母沙门婆罗门住于正行向正道者不起尊重。是为魔事。二者谓诸法师说殊胜法说广大法。于大乘中知涅槃道。及余契经得总持王无有休息。然于法师不起尊重。及于所闻不作善巧。是为魔事。三者然于会中闻说大法。于法师所不乐赞美。况起净信。是为魔事。四者好起过慢自执己见陵蔑他人。罔知己短心无拣择。是为魔事。五者好起过慢自无知觉。于阿罗汉补特伽罗。隐蔽覆藏他实有德谓不如己。应赞不赞。是为魔事。六者了知是法是律真为佛语。为嫌其人颇嫌其法。谤正法已于别受持。是为魔事。七者自求高座。谓言我行道法不应亲近执事。于他久修梵行大德耆旧不起承迎。是为魔事。八者貌不温恭复多颦蹙。言极粗犷心伺过恶。是为魔事。九者由增上慢喜调戏故。不亲有德不生恭敬。亦不咨问何者是善何者不善。何者应作何者不作。又何所作于长夜中而得安乐利益。又何所作于长夜中而不能得安乐利益。痴冥顽很为慢所持不明出要。是为魔事。十者由慢所覆。设过佛出亦复远离。坏夙善根竟无新起。说不应说多起斗诤。谓此法行返为是处堕大邪恶。于菩提心根力圣财斯不可得。百千劫中常不值佛。况复闻法。是为十种魔事。佛言。佛子。菩萨舍此十种魔事得十种智业。

论曰。此中智业者。说善住化度一切众生等。护国经云。彼人堕蔑戾车罪恶边地贫贱中生。聋盲闇钝而无威德。亲近愚蒙执着我慢。又如法集经说。谓诸菩萨欲取佛土者。即众生土是为佛土。由是得诸佛法。不坏正行。谓诸善行恶行无不依止众生而转。故恶行者依罪恶起。彼善行者依人天等。宝光明陀罗尼经云。佛言。佛子。此初发心菩萨先于一切众生发十种心。何等为十。所谓利益心。安乐心。怜愍心。润泽心。爱乐心。摄取心。守护心。平等心。教授心。称赞心。是十种发心为若此入解信力。财印经云。我已得住一切众生作弟子者。亦令他住一切众生作弟子故。俱获安隐。以要言之。我已先住恭敬礼拜。亦化一切众生当住恭敬礼拜。又如维摩诘所说经云。若乐说世间清净无难故。则随所化调伏一切有情。来生净佛国土。

论曰。若踞座洗足思惟。应何所作爱乐尊重等事。故华严经云。尔时有王名法音盖。于大众中处师子座。有诸人众一时合掌住立其前。如是恭敬为王作礼。乃至尔时法音盖王见诸乞者。生大欢喜具大悲愍。假使三千界内俱为转轮圣王经无数劫。所得妙乐过于前说。乃至净居天王于无际劫行寂静解脱门。亦过前说。善男子。譬若有人唯行爱育父母兄弟姊妹朋属男女妻妾时久乖离。后于旷野欻然值遇。更相慰问。极生爱重瞻视无厌。善男子。此法音盖王亦复如是。见来乞者具大爱乐。心生喜乐发起最上大希有心。乃至于诸乞者生一子想。生父母想。生福田想。善知识想。坚固力想。极难得想。难行能行想。多作想。最上成办想。近住菩提道想。阿阇梨教诫想。如其来者知众生性之所承事。平等无碍一切舍。施设弃己身如其所欲。复次选地清净涂拭庄严。舍自利乐等。

论曰。若乃主者净信。则侍从等亦当净信。教令具足饶益。应如是作意。向来比丘身有疾病。昔佛世尊尚为承事。如比丘杂诵律云。佛言。佛子。汝勿嫌弃是病比丘。我于比丘中尊尚为承事。持此病比丘衣。乃至洗盥。如是言已。时具寿阿难陀白佛言。世尊。如来勿应洗此病比丘衣覆不净故。我当为洗。佛告阿难。汝应洗此病比丘衣。如来当以亲手盥水。尔时具寿阿难陀于病者比丘为浣彼衣。如来尚以亲手盥水。乃至总略。时具寿阿难陀如彼病比丘所唱言。善哉汝当为起。我今侍汝于外出。外住已。如来亦复亲手盥水。语阿难言。

&nbsp;&nbsp;&nbsp;&nbsp;汝广大承事&nbsp;&nbsp;&nbsp;&nbsp;济度生欢喜

&nbsp;&nbsp;&nbsp;&nbsp;为忧苦损恼&nbsp;&nbsp;&nbsp;&nbsp;舍离于众生

&nbsp;&nbsp;&nbsp;&nbsp;若人此净信&nbsp;&nbsp;&nbsp;&nbsp;成就良福田

&nbsp;&nbsp;&nbsp;&nbsp;所有世间中&nbsp;&nbsp;&nbsp;&nbsp;非余众生类

&nbsp;&nbsp;&nbsp;&nbsp;譬如意贤瓶&nbsp;&nbsp;&nbsp;&nbsp;欲悕醇乳汁

&nbsp;&nbsp;&nbsp;&nbsp;尊重彼天言&nbsp;&nbsp;&nbsp;&nbsp;是故生恭敬

&nbsp;&nbsp;&nbsp;&nbsp;亦如新妇法&nbsp;&nbsp;&nbsp;&nbsp;承事无暂舍

&nbsp;&nbsp;&nbsp;&nbsp;救无量众生&nbsp;&nbsp;&nbsp;&nbsp;后当获出离

&nbsp;&nbsp;&nbsp;&nbsp;又若现前尊&nbsp;&nbsp;&nbsp;&nbsp;任持于顶上

&nbsp;&nbsp;&nbsp;&nbsp;置众生髻中&nbsp;&nbsp;&nbsp;&nbsp;一心故无动

&nbsp;&nbsp;&nbsp;&nbsp;设堕阿鼻狱&nbsp;&nbsp;&nbsp;&nbsp;若今造当造

&nbsp;&nbsp;&nbsp;&nbsp;诸广大度门&nbsp;&nbsp;&nbsp;&nbsp;修行如是善

&nbsp;&nbsp;&nbsp;&nbsp;自我为主宰&nbsp;&nbsp;&nbsp;&nbsp;我义不可得

&nbsp;&nbsp;&nbsp;&nbsp;于彼彼造作&nbsp;&nbsp;&nbsp;&nbsp;不为慢所使

&nbsp;&nbsp;&nbsp;&nbsp;喜乐净诸根&nbsp;&nbsp;&nbsp;&nbsp;苦故入烦恼

&nbsp;&nbsp;&nbsp;&nbsp;由喜默诸根&nbsp;&nbsp;&nbsp;&nbsp;为作斯化度

&nbsp;&nbsp;&nbsp;&nbsp;众生若在苦&nbsp;&nbsp;&nbsp;&nbsp;举身如焰然

&nbsp;&nbsp;&nbsp;&nbsp;于诸欲悦意&nbsp;&nbsp;&nbsp;&nbsp;有方便怜愍

&nbsp;&nbsp;&nbsp;&nbsp;愍诸造苦者&nbsp;&nbsp;&nbsp;&nbsp;故我求是苦

&nbsp;&nbsp;&nbsp;&nbsp;若倦于忍默&nbsp;&nbsp;&nbsp;&nbsp;如罪当忏悔

&nbsp;&nbsp;&nbsp;&nbsp;设于世尊所&nbsp;&nbsp;&nbsp;&nbsp;顶足俱散坏

&nbsp;&nbsp;&nbsp;&nbsp;我舍诸世间&nbsp;&nbsp;&nbsp;&nbsp;承事如来故

&nbsp;&nbsp;&nbsp;&nbsp;我造诸众生&nbsp;&nbsp;&nbsp;&nbsp;怜愍无疑惑

&nbsp;&nbsp;&nbsp;&nbsp;见如是等人&nbsp;&nbsp;&nbsp;&nbsp;由何不尊敬

&nbsp;&nbsp;&nbsp;&nbsp;我亲事如来&nbsp;&nbsp;&nbsp;&nbsp;正成于自利

&nbsp;&nbsp;&nbsp;&nbsp;为除世间苦&nbsp;&nbsp;&nbsp;&nbsp;故我持净戒

&nbsp;&nbsp;&nbsp;&nbsp;假若一强人&nbsp;&nbsp;&nbsp;&nbsp;摧坏于大众

&nbsp;&nbsp;&nbsp;&nbsp;愿长睹众生&nbsp;&nbsp;&nbsp;&nbsp;使无能作者

&nbsp;&nbsp;&nbsp;&nbsp;又若众强人&nbsp;&nbsp;&nbsp;&nbsp;一一如王力

&nbsp;&nbsp;&nbsp;&nbsp;况无如是威&nbsp;&nbsp;&nbsp;&nbsp;何容行酷罚

&nbsp;&nbsp;&nbsp;&nbsp;设逢暴主时&nbsp;&nbsp;&nbsp;&nbsp;治官狱卒等

&nbsp;&nbsp;&nbsp;&nbsp;力行悲愍心&nbsp;&nbsp;&nbsp;&nbsp;拯济于群有

&nbsp;&nbsp;&nbsp;&nbsp;极怒何所为&nbsp;&nbsp;&nbsp;&nbsp;宁同地狱苦

&nbsp;&nbsp;&nbsp;&nbsp;若恼逼众生&nbsp;&nbsp;&nbsp;&nbsp;造此亦当受

&nbsp;&nbsp;&nbsp;&nbsp;大喜何所施&nbsp;&nbsp;&nbsp;&nbsp;岂容获正觉

&nbsp;&nbsp;&nbsp;&nbsp;若悦豫众生&nbsp;&nbsp;&nbsp;&nbsp;造此亦当受

&nbsp;&nbsp;&nbsp;&nbsp;汝后当作佛&nbsp;&nbsp;&nbsp;&nbsp;出济诸众生

&nbsp;&nbsp;&nbsp;&nbsp;云何不暂观&nbsp;&nbsp;&nbsp;&nbsp;现住称赞者

&nbsp;&nbsp;&nbsp;&nbsp;巍昂清净身&nbsp;&nbsp;&nbsp;&nbsp;及寿量长远

&nbsp;&nbsp;&nbsp;&nbsp;逮得生死忍&nbsp;&nbsp;&nbsp;&nbsp;转轮王妙乐

&nbsp;&nbsp;&nbsp;&nbsp;若慈心供养&nbsp;&nbsp;&nbsp;&nbsp;名大身众生

&nbsp;&nbsp;&nbsp;&nbsp;以佛净福报&nbsp;&nbsp;&nbsp;&nbsp;为佛大身者


论曰。修慈心观。如月灯经云。乃至供养无量无数百千万亿不可称量歌罗频婆罗等诸佛刹土。如是供养已。不如以一慈心。如是次第供养恭敬。常得远离高举不如理作意。

论曰。一心人解是事。如宝云经说。善男子。云何菩萨不如理作意。为是菩萨独处闲静住无杂乱。发如是心。我由独处闲静住无杂乱故。唯我能顺如来法律。汝诸沙门婆罗门等皆住杂乱。于轮回行多所耽着。不能随顺如来法律。是为菩萨得不如理作意。彼经复说。菩萨起精进时。于此精进不拒教诲。谓不自矜己德。亦不陵蔑他人。如是名为善惠发生。然于自所修习。亦求他诲。如是菩萨得谦下精进。

论曰。已略说此护受用福。若回向菩提。如无尽意经云。佛言。舍利子。若人以少善根回向菩提。乃至坐菩提场终无散灭。譬如一渧之水堕大海中乃至住劫边际终无散灭。

### 清净品第八之一

论曰。护身等说。有三种清净。今当说是义。云何谓己身受用清净俱获安隐。若人于身示现净饮食。成熟正等菩提。如秘密大乘经云。复次菩萨于大城邑大冢圹间。以无数百千众生充满其中。而菩萨摩诃萨示死灭相现旁生趣大身众生。乃至令食身肉。于命终时得生天界及余。善趣。以是因缘。乃至最后入于涅盘。所谓菩萨宿愿清净。于此长夜酬其宿愿作利益事。临命终时。令食身肉。以是因缘得生天界。乃至最后入于涅盘。谓若成就持戒。成就思惟。成就希求。宿愿如是。彼经复说。现法身光为诸众生作利益事。寂惠当知。譬如活命医王集诸妙药捣筛和合成女人相。姝妙端正人所乐见。而善安立施作等事。行住坐卧如其分别。诸有国王王子大臣官长长者居士。而或来诣活命医王。时彼妙药所成女人相与给侍。由给侍故。一切轻安得无病恼。佛言寂惠。汝且观是活命医王。深植妙乐除世间病。然余医师无有是智。寂惠。现法身光菩萨亦复如是。乃至男子女人童男童女及余众生。为贪嗔痴遍触其身炽然烧煮。若弹指顷一切烦恼远离烧煮。身获轻安。所谓菩萨宿愿极清净故。

论曰。此身清净义者。譬如苗稼为草所覆而不滋茂。是菩提芽为烦恼覆亦不增胜若不行对治思惟悕求。何容解脱令彼增长。汝诸世间一心伺察。罪业清净则身器清净。说为正觉。复次罪清净者。四法经云。佛言。慈氏。若菩萨摩诃萨成就四法。灭先所造久积过罪。何等为四。所谓悔过行。对治行。制止力。依止力复次悔过行者。于不善业行多所改悔。二对治行者。谓造不善业已极为善业。及余利益之所对待。三制止力者。由读诵禁戒得无毁犯。四依止力者。谓归依佛法僧宝。亦不弃舍菩提之心。由能依止是力。决定灭彼罪等。佛言。慈氏。是为菩萨摩诃萨成就四法灭先所造久积过罪。