## 大乘集菩萨学论卷第二十五

### 念三宝品第十八之四

论曰。谓诸菩萨或以因缘遇诸难事。正念对治不生惊怖。如般若经说。复次舍利子。若菩萨摩诃萨设于恶兽难中。不生惊恼亦无怖畏。何以故是菩萨即作是念。我当利益诸众生故一切皆舍。若诸恶兽欲啖我者。我当施与速得圆满施波罗蜜。愿我当成阿耨多罗三藐三菩提时。国土清净不闻诸恶虫兽之名。复次舍利子。若菩萨摩诃萨于怨贼难中不生惊恼亦无怖畏。何以故。是菩萨若己所有皆悉能捐。即作是念。若诸怨贼来欲所须。我当与之。乃至劫取断我命根。身语意业亦无嗔恨。速得圆满戒波罗蜜。及得具足忍波罗蜜。愿我当成阿耨多罗三藐三菩提时。国土清净不闻如是怨贼之名。复次舍利子。若菩萨摩诃萨于渴乏难中。亦无怖畏。何以故。是菩萨得法利益而无忧恼。即作是念。我今当为一切众生宣说法要断除渴爱。设我此身为渴所逼趣命终者。复于后世起大悲心。嗟此众生薄福德故。还复生此无水难中。令修正行具足胜惠。而能圆满精进波罗蜜多。愿我当得阿耨多罗三藐三菩提时。国土清净不闻如是渴乏之名。其中众生具足福德。自然而有八功德水。复次舍利子。若菩萨摩诃萨于饥馑难中。不生惊怖。何以故。是菩萨被精进铠坚固无懈。作如是念。今此众生受饥馑苦深可怜愍。愿我当成阿耨多罗三藐三菩提。国土无有饥馑之名。所化众生适悦安隐。如忉利天自然快乐。一切所欲随心即现。寿命坚固安住寂静。

论曰。如是所作。则能增长广大福因最上境界。亦同清净经中所说。若以法施不生希望所获胜报。见深心教戒经。若人不希名闻财利。能以法施获二十种慈心功德。一者安住正念。二者能生觉悟三者发趣胜道。四者任持诸善。五者增长惠命。六者达出世智。七者除贪过失。八者除嗔过失。九者除痴过失。十者魔不得便。十一者诸佛加持。十二者诸天守护容色光泽。十三者非人恶友不得其便。十四者善友知识常所爱敬。十五者所言真实。十六者得无所畏。十七者意常悦豫。十八者善名流布。十九者明记无忘。二十者常乐法施此说是名慈心功德。又般若经云。复次阿难。若声闻人。以声闻法普为三千大千世界一切众生如其所证而为演说。悉令获得阿罗汉果。阿难。若菩萨摩诃萨。能以般若波罗蜜多相应句义。为一众生开示演说过前三千大千世界一切众生证阿罗汉所得功德。又复于彼诸阿罗汉积集布施持戒功德。于意云何。是为多不阿难白言。甚多世尊。甚多善逝。佛言。阿难。彼福虽多不如菩萨以此般若波罗蜜多相应法门为他演说其福胜彼。又菩萨摩诃萨于此般若波罗蜜多甚深法门。能一日中为人分别。如是乃至一时一刻一须臾顷善宣说者。阿难。彼菩萨如是法施。不可以声闻缘觉所有善根而相比喻。何以故。是菩萨摩诃萨于阿耨多罗三藐三菩提得不退转故。又以法施。如妙法莲华经偈云。

&nbsp;&nbsp;&nbsp;&nbsp;菩萨有时&nbsp;&nbsp;&nbsp;&nbsp;入于静室

&nbsp;&nbsp;&nbsp;&nbsp;以正忆念&nbsp;&nbsp;&nbsp;&nbsp;随义观法

&nbsp;&nbsp;&nbsp;&nbsp;菩萨常乐&nbsp;&nbsp;&nbsp;&nbsp;安隐说法

&nbsp;&nbsp;&nbsp;&nbsp;于清净地&nbsp;&nbsp;&nbsp;&nbsp;而施床座

&nbsp;&nbsp;&nbsp;&nbsp;以油涂身&nbsp;&nbsp;&nbsp;&nbsp;澡浴尘秽

&nbsp;&nbsp;&nbsp;&nbsp;着新净衣&nbsp;&nbsp;&nbsp;&nbsp;内外俱净

&nbsp;&nbsp;&nbsp;&nbsp;安处法座&nbsp;&nbsp;&nbsp;&nbsp;随问为说

&nbsp;&nbsp;&nbsp;&nbsp;若有比丘&nbsp;&nbsp;&nbsp;&nbsp;及比丘尼

&nbsp;&nbsp;&nbsp;&nbsp;除懒堕意&nbsp;&nbsp;&nbsp;&nbsp;及懈怠想

&nbsp;&nbsp;&nbsp;&nbsp;离诸忧恼&nbsp;&nbsp;&nbsp;&nbsp;慈心说法

&nbsp;&nbsp;&nbsp;&nbsp;昼夜常说&nbsp;&nbsp;&nbsp;&nbsp;无上道教

&nbsp;&nbsp;&nbsp;&nbsp;以诸因缘&nbsp;&nbsp;&nbsp;&nbsp;无量譬喻

&nbsp;&nbsp;&nbsp;&nbsp;开示众生&nbsp;&nbsp;&nbsp;&nbsp;咸令欢喜

&nbsp;&nbsp;&nbsp;&nbsp;衣服卧具&nbsp;&nbsp;&nbsp;&nbsp;饮食医药

&nbsp;&nbsp;&nbsp;&nbsp;而于其中&nbsp;&nbsp;&nbsp;&nbsp;无所希望

&nbsp;&nbsp;&nbsp;&nbsp;但一心念&nbsp;&nbsp;&nbsp;&nbsp;说法因缘

&nbsp;&nbsp;&nbsp;&nbsp;愿成佛道&nbsp;&nbsp;&nbsp;&nbsp;令众亦尔

&nbsp;&nbsp;&nbsp;&nbsp;是则大利&nbsp;&nbsp;&nbsp;&nbsp;安乐供养

是经复说。以顺法故不多不少。乃至深爱法者亦不为多说。又月灯经偈云。

&nbsp;&nbsp;&nbsp;&nbsp;若耆宿请问&nbsp;&nbsp;&nbsp;&nbsp;欲求于法施

&nbsp;&nbsp;&nbsp;&nbsp;应先谓彼言&nbsp;&nbsp;&nbsp;&nbsp;我学习不广

&nbsp;&nbsp;&nbsp;&nbsp;又复作是说&nbsp;&nbsp;&nbsp;&nbsp;尊者甚聪惠

&nbsp;&nbsp;&nbsp;&nbsp;岂于大德前&nbsp;&nbsp;&nbsp;&nbsp;而能辄宣说

&nbsp;&nbsp;&nbsp;&nbsp;说时勿仓卒&nbsp;&nbsp;&nbsp;&nbsp;当择器非器

&nbsp;&nbsp;&nbsp;&nbsp;既审其机已&nbsp;&nbsp;&nbsp;&nbsp;不请亦为说

&nbsp;&nbsp;&nbsp;&nbsp;若于大众中&nbsp;&nbsp;&nbsp;&nbsp;见诸毁禁者

&nbsp;&nbsp;&nbsp;&nbsp;勿复叹持戒&nbsp;&nbsp;&nbsp;&nbsp;当叹施等行

&nbsp;&nbsp;&nbsp;&nbsp;若见少欲者&nbsp;&nbsp;&nbsp;&nbsp;与持戒相应

&nbsp;&nbsp;&nbsp;&nbsp;起于大悲心&nbsp;&nbsp;&nbsp;&nbsp;赞少欲持戒

&nbsp;&nbsp;&nbsp;&nbsp;得彼胜俦侣&nbsp;&nbsp;&nbsp;&nbsp;便可赞持戒


论曰。如是法师。应当澡浴着新净衣。以慈修身为众演说。一切魔罗不得其便。见海意经陀罗尼。

怛[寧*也](切身)他(引一)设弥(引二)设摩嚩底(三)设弥多设咄噜(二合四)盎酤哩(引五)摩(引)啰[口*爾]底(六)葛啰(引)腻(引七)枳(引)踰哩(引八)乌朅嚩底(九)乌呼(引)葛野底(十)尾输(引)驮儞(十一)儞哩摩(二合)梨(引十二)摩罗(引)钵那曳(引十三)乌渴哩(引十四)渴噜(引)誐啰(二合)细(引十五)钵啰(二合)萨儞(引十六)系(引)目契(引十七)阿(引)目契(引十八)设曳多(引)儞萨哩嚩(二合)怛啰(二合)誐啰(二合)贺满驮那(引)儞(十九)屹哩(二合)系(引)多萨哩嚩(二合)波啰钵啰(二合)嚩(引)祢那(二十)尾目讫多(二合引)摩(引)啰播(引)舍(二十一)塞他(二合引)必多(引)没驮母捺啰(二合引二十二)三母捺伽(二合引)底多萨哩嚩(二合)摩啰(二十三)阿都[黍-禾+利]多钵捺钵哩戍[亭\*夜](切身引二十四)尾誐蹉底萨哩嚩(二合)摩(引)啰葛哩摩(二合引)尼(二十五)

彼说法师。以此真言作持诵已。处于法座。普观众会广运慈心。当于己身起医王想如法药想。于听法者起病人想。于诸如来起正士想。于正法眼起久住想。由此真言现前施作于正理法如应为说。是时周匝百由旬内。诸魔天众悉不能来作诸魔事。设诸魔王至法会所。亦复不能作诸障难。

论曰。如是平等法施。则能增长大菩提心。如宝箧经云。文殊师利。譬如林木枝叶繁茂。皆因四大而得生长。文殊师利。如是菩萨以种种门集诸善根。一切皆摄在菩提心。于一切智回向菩提以为增长。

论曰。若诸菩萨为欲广大显示修学佛之境界。最初安住正念正知。如是则能成就正断及不放逸谓由发起精进乐欲。而于未生恶不善法防护不起。于其已生恶不善法。则能永断使令清净。未生善法令其发起。已生善法更复增长。于不放逸而常安住。诸善法中此为根本。如月灯经偈云。

&nbsp;&nbsp;&nbsp;&nbsp;如我所说诸善法&nbsp;&nbsp;&nbsp;&nbsp;谓戒闻舍及忍辱

&nbsp;&nbsp;&nbsp;&nbsp;以不放逸为根本&nbsp;&nbsp;&nbsp;&nbsp;是名善逝最胜财


云何名放逸。谓于邪教及恶朋友。虚妄推求而得生起。如人执持王所饮药。盛满器中行险滑路。当知是人恐怖忧恼。何有放逸。又如来秘密经说。云何不放逸谓能最初调摄诸根。眼见色等不取于相不着于好。如是乃至意法亦然。了知是已皆不取着不生染爱常求出离。又于自心善调伏已。亦能随应摄护他心。善能息彼烦恼染爱。此名不放逸。若人信解不放逸法。则能随顺诸精进事。亦复积集净信功德。由修净信及不放逸精进法故。则能修作正念正知。以正念正知故。则于一切菩提分法而不坏失。若具净信不放逸精进正念正知者。则能勤修深固之法。菩萨若于深固法中善了知者。则能于有于无如实觉了。乃至于世俗谛中说眼等为有。彼经偈云。

&nbsp;&nbsp;&nbsp;&nbsp;常不放逸甘露法&nbsp;&nbsp;&nbsp;&nbsp;利众生发菩提心

&nbsp;&nbsp;&nbsp;&nbsp;深固寂静心亦然&nbsp;&nbsp;&nbsp;&nbsp;诸乐根本无所取


论曰。若能积集诸相应行。则于自他增长胜福。而说颂曰。

&nbsp;&nbsp;&nbsp;&nbsp;学自他平等&nbsp;&nbsp;&nbsp;&nbsp;坚固菩提心

&nbsp;&nbsp;&nbsp;&nbsp;对自成于他&nbsp;&nbsp;&nbsp;&nbsp;展转无有实

&nbsp;&nbsp;&nbsp;&nbsp;亦犹立彼岸&nbsp;&nbsp;&nbsp;&nbsp;由此而对待

&nbsp;&nbsp;&nbsp;&nbsp;彼既本来无&nbsp;&nbsp;&nbsp;&nbsp;我性何所有

&nbsp;&nbsp;&nbsp;&nbsp;若苦不防护&nbsp;&nbsp;&nbsp;&nbsp;则为苦所著

&nbsp;&nbsp;&nbsp;&nbsp;如是行法者&nbsp;&nbsp;&nbsp;&nbsp;云何而不护

&nbsp;&nbsp;&nbsp;&nbsp;起邪妄分别&nbsp;&nbsp;&nbsp;&nbsp;执我以为常

&nbsp;&nbsp;&nbsp;&nbsp;若我本如然&nbsp;&nbsp;&nbsp;&nbsp;何现有生灭

&nbsp;&nbsp;&nbsp;&nbsp;彼若别有生&nbsp;&nbsp;&nbsp;&nbsp;为谁修福业

&nbsp;&nbsp;&nbsp;&nbsp;营求于财利&nbsp;&nbsp;&nbsp;&nbsp;及受诸快乐

&nbsp;&nbsp;&nbsp;&nbsp;现见身衰老&nbsp;&nbsp;&nbsp;&nbsp;不久而殒灭

&nbsp;&nbsp;&nbsp;&nbsp;复生为婴儿&nbsp;&nbsp;&nbsp;&nbsp;童子及年少

&nbsp;&nbsp;&nbsp;&nbsp;于刹那时分&nbsp;&nbsp;&nbsp;&nbsp;速朽而变坏

&nbsp;&nbsp;&nbsp;&nbsp;何处名为身&nbsp;&nbsp;&nbsp;&nbsp;爪发皆离散

&nbsp;&nbsp;&nbsp;&nbsp;初识托母胎&nbsp;&nbsp;&nbsp;&nbsp;生已为孩孺

&nbsp;&nbsp;&nbsp;&nbsp;盛年衰老相&nbsp;&nbsp;&nbsp;&nbsp;最后为灰烬

&nbsp;&nbsp;&nbsp;&nbsp;此明身自性&nbsp;&nbsp;&nbsp;&nbsp;分位假安布

&nbsp;&nbsp;&nbsp;&nbsp;毕竟无一尘&nbsp;&nbsp;&nbsp;&nbsp;形相那久住

&nbsp;&nbsp;&nbsp;&nbsp;又复此身者&nbsp;&nbsp;&nbsp;&nbsp;不说当自知

&nbsp;&nbsp;&nbsp;&nbsp;为异相所迁&nbsp;&nbsp;&nbsp;&nbsp;思惟我何有

&nbsp;&nbsp;&nbsp;&nbsp;由分位和合&nbsp;&nbsp;&nbsp;&nbsp;世俗而显现

&nbsp;&nbsp;&nbsp;&nbsp;于佛正理中&nbsp;&nbsp;&nbsp;&nbsp;随相应所断

&nbsp;&nbsp;&nbsp;&nbsp;彼若无有识&nbsp;&nbsp;&nbsp;&nbsp;则不能建立

&nbsp;&nbsp;&nbsp;&nbsp;亦无贪恚痴&nbsp;&nbsp;&nbsp;&nbsp;云何有功德

&nbsp;&nbsp;&nbsp;&nbsp;余九种世间&nbsp;&nbsp;&nbsp;&nbsp;各各有三种

&nbsp;&nbsp;&nbsp;&nbsp;无识与衣等&nbsp;&nbsp;&nbsp;&nbsp;何能生彼乐

&nbsp;&nbsp;&nbsp;&nbsp;衣不能生乐&nbsp;&nbsp;&nbsp;&nbsp;当知从因生

&nbsp;&nbsp;&nbsp;&nbsp;若乐生于衣&nbsp;&nbsp;&nbsp;&nbsp;彼相何曾有

&nbsp;&nbsp;&nbsp;&nbsp;是故正教理&nbsp;&nbsp;&nbsp;&nbsp;说诸行无常

&nbsp;&nbsp;&nbsp;&nbsp;现证及思惟&nbsp;&nbsp;&nbsp;&nbsp;由因缘和合

&nbsp;&nbsp;&nbsp;&nbsp;见自己眷属&nbsp;&nbsp;&nbsp;&nbsp;云何说有常

&nbsp;&nbsp;&nbsp;&nbsp;于方所推求&nbsp;&nbsp;&nbsp;&nbsp;无一微尘许

&nbsp;&nbsp;&nbsp;&nbsp;如燃灯油尽&nbsp;&nbsp;&nbsp;&nbsp;彼油知何往

&nbsp;&nbsp;&nbsp;&nbsp;如是观察已&nbsp;&nbsp;&nbsp;&nbsp;刹那不可住

&nbsp;&nbsp;&nbsp;&nbsp;聚集诸眷属&nbsp;&nbsp;&nbsp;&nbsp;严饰而行列

&nbsp;&nbsp;&nbsp;&nbsp;妄计为我有&nbsp;&nbsp;&nbsp;&nbsp;于乐他可知

&nbsp;&nbsp;&nbsp;&nbsp;了知彼众生&nbsp;&nbsp;&nbsp;&nbsp;无一可积集

&nbsp;&nbsp;&nbsp;&nbsp;自他既有殊&nbsp;&nbsp;&nbsp;&nbsp;于苦亦无得

&nbsp;&nbsp;&nbsp;&nbsp;如是不相应&nbsp;&nbsp;&nbsp;&nbsp;彼我何处有

&nbsp;&nbsp;&nbsp;&nbsp;或如自力能&nbsp;&nbsp;&nbsp;&nbsp;数数而开示

&nbsp;&nbsp;&nbsp;&nbsp;世间诸众生&nbsp;&nbsp;&nbsp;&nbsp;多苦常逼切

&nbsp;&nbsp;&nbsp;&nbsp;当起大悲心&nbsp;&nbsp;&nbsp;&nbsp;为怜愍于彼

&nbsp;&nbsp;&nbsp;&nbsp;善作是观察&nbsp;&nbsp;&nbsp;&nbsp;平等而救度

&nbsp;&nbsp;&nbsp;&nbsp;假使入阿鼻&nbsp;&nbsp;&nbsp;&nbsp;如鹅泛莲沼

&nbsp;&nbsp;&nbsp;&nbsp;为令诸有情&nbsp;&nbsp;&nbsp;&nbsp;常处欢喜海

&nbsp;&nbsp;&nbsp;&nbsp;自不乐解脱&nbsp;&nbsp;&nbsp;&nbsp;救彼常无厌

&nbsp;&nbsp;&nbsp;&nbsp;作是利益已&nbsp;&nbsp;&nbsp;&nbsp;而不生恃赖

&nbsp;&nbsp;&nbsp;&nbsp;亦无有疲劳&nbsp;&nbsp;&nbsp;&nbsp;不希于果报

&nbsp;&nbsp;&nbsp;&nbsp;若十方福聚&nbsp;&nbsp;&nbsp;&nbsp;彼我定获得

&nbsp;&nbsp;&nbsp;&nbsp;不生嫉妒心&nbsp;&nbsp;&nbsp;&nbsp;他乐同己想

&nbsp;&nbsp;&nbsp;&nbsp;又复若自他&nbsp;&nbsp;&nbsp;&nbsp;同修于忏悔

&nbsp;&nbsp;&nbsp;&nbsp;劝请佛世尊&nbsp;&nbsp;&nbsp;&nbsp;及随喜福业

&nbsp;&nbsp;&nbsp;&nbsp;作如是回向&nbsp;&nbsp;&nbsp;&nbsp;平等无差别

&nbsp;&nbsp;&nbsp;&nbsp;随其福所施&nbsp;&nbsp;&nbsp;&nbsp;无尽众生界

&nbsp;&nbsp;&nbsp;&nbsp;菩萨行是行&nbsp;&nbsp;&nbsp;&nbsp;则多所饶益

&nbsp;&nbsp;&nbsp;&nbsp;增长大悲心&nbsp;&nbsp;&nbsp;&nbsp;获最上安隐

&nbsp;&nbsp;&nbsp;&nbsp;得彼金刚手&nbsp;&nbsp;&nbsp;&nbsp;及诸佛世尊

&nbsp;&nbsp;&nbsp;&nbsp;常作于护持&nbsp;&nbsp;&nbsp;&nbsp;群魔咸惊悸

&nbsp;&nbsp;&nbsp;&nbsp;是法王之子&nbsp;&nbsp;&nbsp;&nbsp;诸天咸赞扬

&nbsp;&nbsp;&nbsp;&nbsp;住菩提心车&nbsp;&nbsp;&nbsp;&nbsp;善游履胜道

&nbsp;&nbsp;&nbsp;&nbsp;众生善修习&nbsp;&nbsp;&nbsp;&nbsp;息除自他苦

&nbsp;&nbsp;&nbsp;&nbsp;故我无所著&nbsp;&nbsp;&nbsp;&nbsp;一切皆当舍

&nbsp;&nbsp;&nbsp;&nbsp;若人为爱缚&nbsp;&nbsp;&nbsp;&nbsp;则苦无穷极

&nbsp;&nbsp;&nbsp;&nbsp;烦恼由之生&nbsp;&nbsp;&nbsp;&nbsp;损坏徒后悔

&nbsp;&nbsp;&nbsp;&nbsp;若火烧众生&nbsp;&nbsp;&nbsp;&nbsp;炽然皆普遍

&nbsp;&nbsp;&nbsp;&nbsp;下至爪分量&nbsp;&nbsp;&nbsp;&nbsp;于己亦无乐

&nbsp;&nbsp;&nbsp;&nbsp;谓一切我爱&nbsp;&nbsp;&nbsp;&nbsp;第一之苦本

&nbsp;&nbsp;&nbsp;&nbsp;烧然使无余&nbsp;&nbsp;&nbsp;&nbsp;为利诸含识

&nbsp;&nbsp;&nbsp;&nbsp;乐妻子眷属&nbsp;&nbsp;&nbsp;&nbsp;毕竟皆弃捐

&nbsp;&nbsp;&nbsp;&nbsp;思惟因缘生&nbsp;&nbsp;&nbsp;&nbsp;于身亦无爱

&nbsp;&nbsp;&nbsp;&nbsp;诸有具智人&nbsp;&nbsp;&nbsp;&nbsp;于彼二皆舍

&nbsp;&nbsp;&nbsp;&nbsp;了知身与心&nbsp;&nbsp;&nbsp;&nbsp;刹那差别起

&nbsp;&nbsp;&nbsp;&nbsp;谓常无有常&nbsp;&nbsp;&nbsp;&nbsp;离垢本无垢

&nbsp;&nbsp;&nbsp;&nbsp;自得于菩提&nbsp;&nbsp;&nbsp;&nbsp;彼亦成正觉

&nbsp;&nbsp;&nbsp;&nbsp;不思以世法&nbsp;&nbsp;&nbsp;&nbsp;而利于众生

&nbsp;&nbsp;&nbsp;&nbsp;法药及佛像&nbsp;&nbsp;&nbsp;&nbsp;如是我当施

&nbsp;&nbsp;&nbsp;&nbsp;以惠自拣择&nbsp;&nbsp;&nbsp;&nbsp;所作事相应

&nbsp;&nbsp;&nbsp;&nbsp;摄护于己财&nbsp;&nbsp;&nbsp;&nbsp;积已而能散

&nbsp;&nbsp;&nbsp;&nbsp;或自身他身&nbsp;&nbsp;&nbsp;&nbsp;若少苦多苦

&nbsp;&nbsp;&nbsp;&nbsp;如是皆令得&nbsp;&nbsp;&nbsp;&nbsp;诸上妙快乐

&nbsp;&nbsp;&nbsp;&nbsp;众生于欲境&nbsp;&nbsp;&nbsp;&nbsp;防护生障恼

&nbsp;&nbsp;&nbsp;&nbsp;如蛇处窟穴&nbsp;&nbsp;&nbsp;&nbsp;毕竟令清净

&nbsp;&nbsp;&nbsp;&nbsp;犹如净良田&nbsp;&nbsp;&nbsp;&nbsp;成熟诸稼穑

&nbsp;&nbsp;&nbsp;&nbsp;能除饥热恼&nbsp;&nbsp;&nbsp;&nbsp;满足其福报

&nbsp;&nbsp;&nbsp;&nbsp;若人不远离&nbsp;&nbsp;&nbsp;&nbsp;名利及五欲

&nbsp;&nbsp;&nbsp;&nbsp;所说亦无诚&nbsp;&nbsp;&nbsp;&nbsp;于彼不须怒

&nbsp;&nbsp;&nbsp;&nbsp;彼既失自利&nbsp;&nbsp;&nbsp;&nbsp;怒之忍何有

&nbsp;&nbsp;&nbsp;&nbsp;于是不生嗔&nbsp;&nbsp;&nbsp;&nbsp;利他而不断

&nbsp;&nbsp;&nbsp;&nbsp;善行真实忍&nbsp;&nbsp;&nbsp;&nbsp;如观麝有香

&nbsp;&nbsp;&nbsp;&nbsp;己物为他侵&nbsp;&nbsp;&nbsp;&nbsp;返遭猎者损

&nbsp;&nbsp;&nbsp;&nbsp;以方便思惟&nbsp;&nbsp;&nbsp;&nbsp;无主宰快乐

&nbsp;&nbsp;&nbsp;&nbsp;自既非受用&nbsp;&nbsp;&nbsp;&nbsp;彼何无教诲

&nbsp;&nbsp;&nbsp;&nbsp;如是彼佛子&nbsp;&nbsp;&nbsp;&nbsp;念念除烦恼

&nbsp;&nbsp;&nbsp;&nbsp;了诸根境界&nbsp;&nbsp;&nbsp;&nbsp;譬若大疮疱

&nbsp;&nbsp;&nbsp;&nbsp;念彼忿恚者&nbsp;&nbsp;&nbsp;&nbsp;饶益而开诱

&nbsp;&nbsp;&nbsp;&nbsp;自性离调柔&nbsp;&nbsp;&nbsp;&nbsp;处苦乐何得

&nbsp;&nbsp;&nbsp;&nbsp;又彼五大种&nbsp;&nbsp;&nbsp;&nbsp;示之以强名

&nbsp;&nbsp;&nbsp;&nbsp;乃至住有情&nbsp;&nbsp;&nbsp;&nbsp;皆成于义利

&nbsp;&nbsp;&nbsp;&nbsp;若利生无懈&nbsp;&nbsp;&nbsp;&nbsp;则不造诸恶

&nbsp;&nbsp;&nbsp;&nbsp;故我勤修习&nbsp;&nbsp;&nbsp;&nbsp;六界无衰恼

&nbsp;&nbsp;&nbsp;&nbsp;至虚空究竟&nbsp;&nbsp;&nbsp;&nbsp;及世间边际

&nbsp;&nbsp;&nbsp;&nbsp;我住利众生&nbsp;&nbsp;&nbsp;&nbsp;令智心成熟

&nbsp;&nbsp;&nbsp;&nbsp;身为阿阇梨&nbsp;&nbsp;&nbsp;&nbsp;善学离诸苦

&nbsp;&nbsp;&nbsp;&nbsp;不问自力能&nbsp;&nbsp;&nbsp;&nbsp;何所非防护

&nbsp;&nbsp;&nbsp;&nbsp;若自作苦恼&nbsp;&nbsp;&nbsp;&nbsp;何因生恐怖

&nbsp;&nbsp;&nbsp;&nbsp;随自师了知&nbsp;&nbsp;&nbsp;&nbsp;我慢诸过失

&nbsp;&nbsp;&nbsp;&nbsp;住大悲境界&nbsp;&nbsp;&nbsp;&nbsp;不贪于果报

&nbsp;&nbsp;&nbsp;&nbsp;常近事修学&nbsp;&nbsp;&nbsp;&nbsp;平等何有我

&nbsp;&nbsp;&nbsp;&nbsp;见痴狂盲者&nbsp;&nbsp;&nbsp;&nbsp;行步多错误

&nbsp;&nbsp;&nbsp;&nbsp;或堕险道中&nbsp;&nbsp;&nbsp;&nbsp;自他常忧恼

&nbsp;&nbsp;&nbsp;&nbsp;为寻求彼故&nbsp;&nbsp;&nbsp;&nbsp;同难而救护

&nbsp;&nbsp;&nbsp;&nbsp;如是行相应&nbsp;&nbsp;&nbsp;&nbsp;则见大功德

&nbsp;&nbsp;&nbsp;&nbsp;我过失非一&nbsp;&nbsp;&nbsp;&nbsp;其深如巨海

&nbsp;&nbsp;&nbsp;&nbsp;若自他复造&nbsp;&nbsp;&nbsp;&nbsp;何由得解脱

&nbsp;&nbsp;&nbsp;&nbsp;若彼善教诫&nbsp;&nbsp;&nbsp;&nbsp;羞耻诸过咎

&nbsp;&nbsp;&nbsp;&nbsp;常顶受他言&nbsp;&nbsp;&nbsp;&nbsp;一切皆当学

&nbsp;&nbsp;&nbsp;&nbsp;闻彼冤生怖&nbsp;&nbsp;&nbsp;&nbsp;慎勿于余说

&nbsp;&nbsp;&nbsp;&nbsp;彼我心命同&nbsp;&nbsp;&nbsp;&nbsp;若喜则无耻

&nbsp;&nbsp;&nbsp;&nbsp;诸烦恼冤敌&nbsp;&nbsp;&nbsp;&nbsp;我独能斗战

&nbsp;&nbsp;&nbsp;&nbsp;若此于心中&nbsp;&nbsp;&nbsp;&nbsp;损坏无安隐

&nbsp;&nbsp;&nbsp;&nbsp;归命观自在&nbsp;&nbsp;&nbsp;&nbsp;大悲无与等

&nbsp;&nbsp;&nbsp;&nbsp;绀发簇旋螺&nbsp;&nbsp;&nbsp;&nbsp;复如鬘垂下

&nbsp;&nbsp;&nbsp;&nbsp;于十方刹土&nbsp;&nbsp;&nbsp;&nbsp;指端流乳海

&nbsp;&nbsp;&nbsp;&nbsp;救地狱鬼趣&nbsp;&nbsp;&nbsp;&nbsp;轮回诸极苦

&nbsp;&nbsp;&nbsp;&nbsp;复于善众生&nbsp;&nbsp;&nbsp;&nbsp;亦寻声救护

&nbsp;&nbsp;&nbsp;&nbsp;婆雉阿修罗&nbsp;&nbsp;&nbsp;&nbsp;得脱彼冤害

&nbsp;&nbsp;&nbsp;&nbsp;极最胜庄严&nbsp;&nbsp;&nbsp;&nbsp;世所未曾睹

&nbsp;&nbsp;&nbsp;&nbsp;愚智诸有情&nbsp;&nbsp;&nbsp;&nbsp;瞻奉咸忻庆

&nbsp;&nbsp;&nbsp;&nbsp;又复虔信礼&nbsp;&nbsp;&nbsp;&nbsp;妙吉祥大士

&nbsp;&nbsp;&nbsp;&nbsp;所集正法藏&nbsp;&nbsp;&nbsp;&nbsp;能利乐世间

&nbsp;&nbsp;&nbsp;&nbsp;无比大医王&nbsp;&nbsp;&nbsp;&nbsp;善消诸毒难

&nbsp;&nbsp;&nbsp;&nbsp;施乐及寿命&nbsp;&nbsp;&nbsp;&nbsp;故我今稽首

&nbsp;&nbsp;&nbsp;&nbsp;无边苦热恼&nbsp;&nbsp;&nbsp;&nbsp;现广大清泉

&nbsp;&nbsp;&nbsp;&nbsp;令众悦其心&nbsp;&nbsp;&nbsp;&nbsp;当除诸渴爱

&nbsp;&nbsp;&nbsp;&nbsp;十方诸世界&nbsp;&nbsp;&nbsp;&nbsp;各现劫罗波

&nbsp;&nbsp;&nbsp;&nbsp;众生满所求&nbsp;&nbsp;&nbsp;&nbsp;普现青莲目

&nbsp;&nbsp;&nbsp;&nbsp;无量诸菩萨&nbsp;&nbsp;&nbsp;&nbsp;称赞身毛耸

&nbsp;&nbsp;&nbsp;&nbsp;归命文殊尊&nbsp;&nbsp;&nbsp;&nbsp;最胜无过上

&nbsp;&nbsp;&nbsp;&nbsp;一切希有菩萨行&nbsp;&nbsp;&nbsp;&nbsp;结集所有诸功德

&nbsp;&nbsp;&nbsp;&nbsp;自他当获福无穷&nbsp;&nbsp;&nbsp;&nbsp;皆作文殊真佛子

&nbsp;&nbsp;&nbsp;&nbsp;书写此正法&nbsp;&nbsp;&nbsp;&nbsp;我所有微善

&nbsp;&nbsp;&nbsp;&nbsp;为愍有情故&nbsp;&nbsp;&nbsp;&nbsp;令增长胜惠

&nbsp;&nbsp;&nbsp;&nbsp;诸法从缘生&nbsp;&nbsp;&nbsp;&nbsp;缘谢法即灭

&nbsp;&nbsp;&nbsp;&nbsp;我师大沙门&nbsp;&nbsp;&nbsp;&nbsp;常作如是说