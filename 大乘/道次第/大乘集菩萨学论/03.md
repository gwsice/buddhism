## 大乘集菩萨学论卷第三

### 集布施学品第一之三

如圣所说无尽意经云。菩萨当观自身于诸众生应何所作。谓四大种地水火风有种种门种种所作种种系属种种器具种种受用。随众生行或全或分。然我此身四大所集亦复如是。有种种门种种所作种种系属种种器具种种受用。于诸众生作大依住如其观察为利众生。设身有苦不生疲厌。

论曰。舍受用福。如金刚幢经云。菩萨以种种布施十方无量贫穷困苦。受施之者。信菩萨行闻菩萨声缘菩萨语。悉以来集。然菩萨布施先发誓愿。由闻菩萨心所愿言。一切舍施意喜无厌。令乞丐者遂心满足。随其来者发心忏谢。如彼偈云。我应诣彼施。汝知不可得。诸从远方来。得无疲劳耶。如是于乞丐者头顶礼敬忏谢慰喻。澡浴身秽为设敷具。如其所须一切给与。所谓或末尼车。阎浮提中柔善女宝众具圆满。或施金车侍卫仆从清净女宝众具圆满。吠琉璃车。最上可爱歌咏音乐如前圆满。玻胝迦车。于四方面现四宝女。执妙庄严色相无比。亦复圆满。如前所说。末尼车者。垂诸宝网弥覆其上。驾以白象及御象者无量严饰。其宝轮相与车相称。又于其上置诸妙宝师子之座乃至设众宝盖遍覆其上。庄严宝帐周匝围绕。于四方面植妙幢幡烧种种香。诸妙坚香以为涂拭。散诸妙花遍覆庄严。又于其上百千妓女宝绳交络。彼善御者正等和合。行无错乱。乃至以诸粖香变异和合。虽闻此香意乐第一。令彼男女性行调适。复如彼说。为诸众生当舍己身。承事诸佛之所摄受。或舍转轮王位国城宫殿一切胜庄严具。如其乞者舍诸眷属男女妻妾舍宅人民乃至或全或分一切舍施。如是饮食滋味。而菩萨具舍种种净妙饮膳苦辣咸淡种种上味。遍滋大种柔滑光泽。调适身心安住色力。乃至诸所至处愈诸疾病。悉令安乐。如是灯明粖香涂香华鬘衣服床敷几案房舍卧具病缘医药。而菩萨随其给与。乃至种种广大器具。谓无量无数金银铜钵满中珍宝。供佛世尊起不思议尊重信解等心。或施菩萨善知识等发希有心。或施住佛教者一切圣众声闻缘觉补特伽罗发清净心。或施父母诸阿阇梨及余师尊。发起尊重亲近承事求学等心。或施歉乏困苦之者。于诸众生作无碍眼发慈愍心。以要言之。若菩萨乐施象乘。七支安住高六十尺。六牙具足面目清净如莲华色。金绳交络庄严身相。种种杂宝巧妙间饰。其鼻举掷金色殊妙。行千踰缮那观者无厌。若施马乘。随行四方其步平正。身得安隐控御仆从饮食具足如天庄严。施百千等。或施尊重诸善知识父母师长乃至歉乏困苦一切世间可受施者。心无吝惜亦无执着。大悲大舍是菩萨深心清净。发生如是无量功德。乃至菩萨或施床座。谓贤王座及吠琉璃承足宝几安师子床。金绳宝网处处垂下。柔软茵褥无量严饰。熏诸妙香。大摩尼宝建妙高幢。无量百千俱胝。那踰多宝而用庄严。垂诸宝网。一一网孔悬众宝铃。香风摇击。出和悦声。或施大座仰目高视。无数行列盖诸大地。一切国王大自在主。坐已灌顶。及于是座得无碍轮。教令诸小王等随教奉行。如是乃至菩萨施大宝盖。亦以大宝而庄校之。宝茎宝铃宝绳宝网垂过耳颈。又于周遍吠琉璃宝末尼珠等结妙璎珞。又诸网中如难祢天出妙音响。清净和雅庄严宝炬。其数百千如集宝藏。又于周遍烧无价香。旃檀沉水百千俱胝那由他坚妙诸香。复有清净宝盖。如阎浮檀金光聚。亦以无量百千俱胝那庾多庄校严饰。以如是无数百千俱胝那庾多盖。以心布施诸来乞者。住于人前随其给与。或施真实。诸佛灭后庄严塔庙。或施求法菩萨诸善知识及现生菩萨法师。若父母僧宝奉诸佛教乃至一切可受施者。皆以如是善根回向。如其最初诸有善时皆当亲近。发如是愿说此善根。于诸世间得常依住。于清净法得正自在。若诸众生以此善根。地狱罪报皆得除灭。畜生琰摩罗界息诸苦聚。彼以如是善根回向。我于善根亦复如是。居房舍时。愿诸众生灭诸苦聚。遇拯救时。愿诸众生脱诸烦恼。遇依怙时。愿诸众生离诸怖畏。若行去时。愿诸众生至一切地。若对向时。愿诸众生得毕竟忍。见光明时。愿诸众生得无暗慧。睹电光时。愿诸众生破无明暗。得灯炬时。愿诸众生毕竟净住。遇勇健时。愿诸众生于不思议法深入正理。遇勇将时。愿诸众生而得无碍智蕴。乃至言无虚饰。深固意回向一境心回向。欢喜心回向。极喜心回向。柔软心回向。大慈心回向。爱乐心回向。摄受心回向。守护心回向。安隐心回向。以如是回向。又我此善根。愿诸众生得净所趣成就。得净所生成就。得净福相严身成就。得无损坏成就。得广大施成就。得久远心成就。得无失念成就。得通达惠解成就。得无量觉悟成就。得身业意业一切功德庄严圆满成就。又以无量善根与诸众生供养诸佛。由供养已得无损减。于佛世尊忏诸罪恶。亲近如来应供正等正觉。闻所说法闻已离诸疑惑。如闻受持而得相续具足正行。由供养如来故得成事业。心勤修习无诸罪恶。又我植此善本毕竟离诸贫穷于七圣财而得圆满。随诸佛学得胜善根普能成就广大信解入一切智智。于诸世间作无碍眼。具相严身清净摄受一切功德。庄严语故成就诸根。十力系心分别之所积集。于游止行无不圆满。又诸如来成妙乐处。愿诸众生亦复皆得。如六十回向仪轨中说。愿诸众生获得智食。不应食者心遍了知。决定不拣择食乐不肉食。乃至不生爱欲。愿诸众生如云降雨得法一味。愿诸众生得诸上味。于最上法乐止息充满。一切佛法极善思惟。不生执相。谓不坏乘。最上乘。最胜乘。速疾乘。大力乘等。愿诸众生乐睹诸佛得无厌足。愿诸众生见善知识得无间断。愿诸众生见无毒药。愿诸众生息除烦恼。愿诸众生睹净日轮愿诸众生。破黑暗已随乐为说。如是身相照了自性愿诸众生。睹胜光明不见恼害唯见适悦。贤善爱乐希望极喜诣诸佛所。愿诸众生具足戒香。于菩萨波罗蜜多戒而不毁禁。愿诸众生熏修布施。遍舍一切。愿诸众生熏修忍辱。得心不动。愿诸众生。熏修精进被大精进铠。愿诸众生熏修静虑。依现在佛前得三摩地。愿诸众生熏修菩萨回向。愿诸众生熏修一切白法。解脱诸不善法。愿诸众生获天资具。愿诸众生起大智行获圣资具。愿诸众生以菩提心熏诸异生得妙乐具。愿诸众生离诸轮回行苦获安隐资具。愿诸众生得住净佛国土证诸法触。谓功德住。相应住。广大不动最上诸佛住。愿诸众生得近佛游止愿诸众生得无量光照诸佛法。愿诸众生得无碍光能以一光照诸法界。愿诸众生得安乐身获如来身。愿诸众生犹如药王毕竟能别方论。愿诸众生犹如药树得无损害。愿诸众生如世良医灭除疾病。得一切智至安乐处。愿诸众生为世良药。如其深心捣筛和合。愿诸众生除诸病恼。愿诸众生得大势力身。愿诸众生得碎诸轮围山力。愿诸众生得无限量器尽虚空界广大念根。世出世间一切所说普摄。印持得无忘念。愿诸众生得善净器。了悟三世诸佛分别清净无坚执着。愿诸众生所欲至向得一切处行佛地上。愿诸众生于余一切众生得心无损害。愿诸众生一刹那心缘诸法界。及诣一切世界无疲无倦。由无厌倦得身通轮。愿诸众生得妙乐行。同诸菩萨行诣道场。愿诸众生于善知识及无量善根得心无舍离。知恩报恩随所守护。愿诸众生与善知识同一利乐。愿诸众生深心欢喜惟善摄受。与善知识安乐共住随修福行。愿诸众生于善知识所有善根清净业报。同一大愿。愿诸众生住大乘行永离忧暗。于一切智得无穷尽。愿诸众生深覆善根。为诸如来之所守护。愿诸众生覆护智德。解脱世间一切惑染。愿诸众生具足白法不起散乱。于佛法中得不坏行。愿诸众生张十力盖覆荫一切。愿诸众生得大深心毕竟觉了。愿诸众生踞师子座得佛神通。于诸世间如是观察。又虚空藏经云。我所积集善根法智善巧。无不与诸众生而为依住。

论曰。舍过未受用。如无尽意经云。若善心心所法念念回向菩提。是为善巧。若未来善根决定菩提。现前于诸事业所起善心。皆用回向阿耨多罗三藐三菩提。

论曰。如是心心所法修习。信解圆满一切舍施。又心所行及身方便舍诸摄受。此言摄受者。即是解脱三有苦本。是中于无量阿僧祇劫种种所造。应招世出世间无量富乐。于身自然如意受用。我应以财利钩拔诸众生置彼岸处。菩萨于菩提道布施。余如宝云经说。

### 护持正法戒品第二之一

论曰。是人于身虽舍。复何名护。谓若以自受用施诸众生。云何受用。何等名施。若无受用亦无守护。是故护自身者。应以受用利益众生。菩萨别解脱经云。舍利子。应知护他者即是护身。舍利子。如是行相。若菩萨成就护他。设遇丧命因缘。我于是业悉不应作。又无畏授所问经云。复如大车负极重等。唯诸智者于法觉了。无尽意经亦作是说。为护诸众生者。设身有苦不生疲厌。况舍善知识耶。故华严经云。善男子。菩萨由善知识任持不堕恶趣。由善知识具足超越菩萨学处。由善知识教导而得出离世间。由善知识而得亲近菩萨无忘失行。由善知识而得摄受菩萨一切希有行故。由善知识依正觉道除业惑障出生死城至清净处。善男子。是故亲近承事善知识者。应如是作意。谓心如地荷负一切。无疲倦故。心如金刚。志愿不可坏故。心如轮围山。设遇诸苦无倾动故。心如仆使。随诸作务不厌贱故。心如佣人。洗涤尘秽离憍慢故。心如大车。运重致远不倾坏故。心如良马。不暴恶故。心如舡筏。往来不倦故。心如孝子。于诸亲友承顺颜色故。又善男子。应于自身起病苦想。于善知识起医王想。随所教令作良药想。所修正行作除病想。又善男子。应于自身作怖畏想。于善知识作勇健想。随所教令作器仗想。所修正行作破怨想。复次解脱观优婆夷言。善男子。菩萨于善知识随所教令应思供养诸佛世尊。菩萨于善知识言无违逆。得近一切智故于善知识言无疑惑。得近诸善知识不离作意。得诸现在利益。又如善财诣坚固幢比丘所。头面礼足右绕百千匝却住一面。时坚固幢比丘观察礼敬。更复谛观亦复礼敬。如是思惟遍观察已。谓言从何所来作是相者。于现前功德利益求念坚固无量行愿。不舍是意希望见相及音声取。乃至作礼而去。如其诣善知识见一切智涕泪悲泣。至海云比丘所作礼而去。又菩萨别解脱经云。舍利子。菩萨乐善法欲世间珍宝无不弃舍。以身承事无不恭敬。供给走使及余语业无不勇捍。于和尚阿阇梨极生尊重。乃至所以者何。为断系缚求如是法。为断生老病死忧悲苦恼求如是法。发心如宝。除诸众生贫穷困苦。求如是法。发心如药。安乐一切众生。求如是法。最上授所问经云。复次长者。或于菩萨所闻一四句偈。受持读诵为他人说。及积集菩萨布施持戒忍辱精进禅定智惠相应之行。彼于阿阇梨法应生尊重。乃至以名句文说偈赞叹。若一劫中于阿阇梨亲近承事。常行正直。一切财利受用供养长者。于阿阇梨尊重尚未圆满。

论曰。云何于法尊重。八千颂般若波罗蜜多经云。善男子。汝于善知识应起尊重爱乐。尔时常惨菩萨摩诃萨如是行相尊重作意。次诣一城。入是中已。我为供养法上菩萨摩诃萨故。当自卖身随取其直。然我于长夜中为欲因缘受生死身。流转诸趣无量无边。未尝为法及利众生。时常惨菩萨高声唱言。从其听闻。谁买此人谁买此人。以要言之。时魔波旬即从座起。令诸婆罗门长者等不闻其声。欲自卖身了不可得。彼一诣已皆无闻者。即自悲泣。唱言。怪哉。于其财利斯何难得如是。我自卖身尚不可得。时有天主。名烁迦罗。作梵志身。乃至白常惨菩萨言。善男子。汝何住此悲泣忧恼。常惨菩萨白言。梵志。我今乐善法欲为供养法。当自卖身竟无买者。尔时梵志语常惨菩萨言。我不须人无所施作。要当人身心血骨髓。乃至于此卖否。时常惨菩萨自念。获大善利我今圆满。定知般若波罗蜜多方便善巧。我身尚卖何得吝惜心血骨髓。发踊跃心。善分别心。极欢喜心。白梵志言。是身随意。乃至常惨菩萨右执利刃。刺臂出血去臂肉已破骨而往。是时有长者女。处高楼阁遥见是事。乃至诣彼谓常惨菩萨言。汝何如是于身苦楚。乃至童女闻供养已复语。善男子。彼有何等功德善利。白言。童女。彼菩男者为我善说般若波罗蜜多方便善巧得如是学。如是学者为诸众生作所归趣。以要言之。复次童女语常惨菩萨言。善男子。于阿阇梨为求如是广大法者。如是于二法义。于殑伽沙数劫当舍是身。为求如是广大法故。善男子。我今具有金银末尼珠宝吠琉璃等。乃至汝于法上菩萨广作善利。时童女与五百眷属俱诣法上菩萨所。尔时法上菩萨摩诃萨。即从坐起诣已住舍。于七岁中如是入妙三摩地。常惨菩萨亦七岁中不起欲寻。不起谤寻。不起害寻。不着滋味。但念法上菩萨当于何时出三摩地。如是诣法座前。于此说法尽地方所。散种种花诸妙珍宝。时长者女与现前五百眷属。于常惨菩萨威仪进止亦如是学。时虚空天响报常惨菩萨言。是法上菩萨后当七日出三摩地诣彼城中随宜说法。尔时常惨菩萨闻是声已。生极喜乐及适悦意。扫地严净。时长者女与五百眷属。于法座前以智善巧七宝间饰。复次常惨菩萨于地方所严持扫洒。周遍求水了不可得。而于是处有魔波旬。名曰饮浆。隐蔽诸水为令菩萨心生苦恼退失道意增不善本。时常惨菩萨知魔蔽已。我应刺身出血洒地。所以者何。是地方所多尘土界。于法上菩萨身或坌污我今为法设破己身斯何吝惜。又我往昔为欲因缘。往复无际轮回生死。不曾为法舍自身命。作是念已。即执利刀刺身出血遍洒其地。诸女眷属亦如是学。时魔波旬皆不得便。故大乘四法经云。佛告诸比丘。菩萨尽其形寿乃至或遇丧命因缘。毕竟不得舍善知识。