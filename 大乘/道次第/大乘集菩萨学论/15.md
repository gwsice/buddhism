## 大乘集菩萨学论卷第十五

治心品第十二之二(亦名禅定波罗蜜多品)

复有佛缘菩萨缘声闻独觉缘众生缘等。彼众生缘者。谓先乐与利益安乐。以禅定意与彼慈故。或有知识客寄近住。以己聚落如他聚落。乃至于此一方解脱。如是汝缘十方佛等亦无厌怠。如金刚幢回向中说。具足修习菩萨行者。若所见色对治于爱。如是乃至声香味触法对治于爱。则无罪犯。是净是善。最上光洁超诸妙乐。生适悦意起净信乐。发生踊跃安住极喜。于分别心不生退恼。心意调柔诸根猛利常受妙乐。如是回向一切诸佛。转复回向诸佛般若。而得具足不可思议佛妙乐行。然未同佛得善摄受三摩地乐。由是力能展转得佛无量妙乐。具足无量佛解脱乐。摄受无量佛神通乐。得善摄受无数诸佛无著行乐。得佛自在如彼牛王所至远近速疾妙乐。毕竟获得无量佛力了知一切寂静无生无灭等乐。于无著行而常等引得诸如来不二集行无嗔妙乐。是为菩萨常以如是善根回向如来。回向菩萨者。谓于意乐未圆满者。回向圆满于一切智。未清净者。深心清净一切波罗蜜多。未成办者。为令成办发菩提心。犹若金刚令一切智铠无有退屈。若令一切智铠无退屈者。则于菩提妙乐随所轻安。于诸善道无所退向。平等安住一切世间。圆满大愿修习一切菩萨之行。了知菩萨利根神通。由斯善根证一切智。以如是善根义故。回向菩萨。又若学佛教者。一切声闻辟支佛等。亦以善根如是回向。若有众生一弹指顷闻佛法声。及贤圣众为作尊重。以此善根回向阿耨多罗三藐三菩提。所谓念佛圆满回向。念法方便回向。尊重圣众回向。不离见佛回向。清净心回向。通达佛法回向。所修无量功德回向。清净一切神通善根回向。断诸法疑回向。是为于声闻辟支佛等学佛教者之所回向。又彼菩萨亦以善根回向一切众生。所谓远离地狱道回向。断除畜生道回向。与琰摩罗界妙乐回向。断除堕诸恶趣回向。令彼众生乐欲增长无上菩提回向。为令深心得一切智心回向。不谤一切佛法回向。毕竟成就一切智地回向。毕竟清净一切众生回向。以无量智回向一切众生。乃至所有饮食衣服卧具病缘医药。于身承事去来坐立。种种作业住律仪道。于律仪道不生嗔恚。身语意业如善修作。密致诸根而或自身消息。按摩等事。众味饮食。若开若合。若观不观。若卧若觉。而复自身诣彼承事。菩萨于一切智缘平等相应者无不回向。彼一切智心乐利乐一切众生。乃至意常救护一切世间。发起善根远离憍逸。以要言之。令诸烦恼不复现前。为诸菩萨之所守护。决定勤求一切智道。爱乐亲近诸有智者。乃至而能修习一切善根。速得圆满相续诸行。以要言之。彼畜生趣者。或以少饭而能施与。令彼一切得生善趣。如是利益解脱回向。彼畜生者。是为苦海。是苦所取。是为苦蕴。是名苦受。是为苦聚。是苦迁流。是苦边际。是苦根本。是苦依处。于彼众生不退回向。又彼一切众生缘者。谓于众生现前作意。由先所作善根发菩提心回向一切智故。不堕轮回离诸险难得佛妙乐现前无碍超轮回海永断相续照明佛法起大慈故。如最胜金光明经慈悲藏伽陀云。

&nbsp;&nbsp;&nbsp;&nbsp;是金光明&nbsp;&nbsp;&nbsp;&nbsp;最胜金鼓

&nbsp;&nbsp;&nbsp;&nbsp;所出妙声&nbsp;&nbsp;&nbsp;&nbsp;遍三千界

&nbsp;&nbsp;&nbsp;&nbsp;能息地狱&nbsp;&nbsp;&nbsp;&nbsp;及焰摩罗

&nbsp;&nbsp;&nbsp;&nbsp;乃至人中&nbsp;&nbsp;&nbsp;&nbsp;贫穷苦等

&nbsp;&nbsp;&nbsp;&nbsp;又此金鼓&nbsp;&nbsp;&nbsp;&nbsp;灭除世间

&nbsp;&nbsp;&nbsp;&nbsp;一切障恼&nbsp;&nbsp;&nbsp;&nbsp;亦愿众生

&nbsp;&nbsp;&nbsp;&nbsp;得除恐怖&nbsp;&nbsp;&nbsp;&nbsp;如牟尼尊

&nbsp;&nbsp;&nbsp;&nbsp;寂静无畏&nbsp;&nbsp;&nbsp;&nbsp;如诸圣人

&nbsp;&nbsp;&nbsp;&nbsp;处生死海&nbsp;&nbsp;&nbsp;&nbsp;修一切智

&nbsp;&nbsp;&nbsp;&nbsp;如彼所得&nbsp;&nbsp;&nbsp;&nbsp;胜慧等持

&nbsp;&nbsp;&nbsp;&nbsp;及菩提分&nbsp;&nbsp;&nbsp;&nbsp;功德大海

&nbsp;&nbsp;&nbsp;&nbsp;又此鼓音&nbsp;&nbsp;&nbsp;&nbsp;愿诸众生

&nbsp;&nbsp;&nbsp;&nbsp;获斯梵响&nbsp;&nbsp;&nbsp;&nbsp;如佛证已

&nbsp;&nbsp;&nbsp;&nbsp;胜妙菩提&nbsp;&nbsp;&nbsp;&nbsp;转净法轮

&nbsp;&nbsp;&nbsp;&nbsp;住无数劫&nbsp;&nbsp;&nbsp;&nbsp;说法利生

&nbsp;&nbsp;&nbsp;&nbsp;灭贪嗔痴&nbsp;&nbsp;&nbsp;&nbsp;烦恼众苦

&nbsp;&nbsp;&nbsp;&nbsp;若有众生&nbsp;&nbsp;&nbsp;&nbsp;住于恶道

&nbsp;&nbsp;&nbsp;&nbsp;为火所烧&nbsp;&nbsp;&nbsp;&nbsp;身常洞然

&nbsp;&nbsp;&nbsp;&nbsp;闻斯鼓音&nbsp;&nbsp;&nbsp;&nbsp;如教诲言

&nbsp;&nbsp;&nbsp;&nbsp;令归佛宝&nbsp;&nbsp;&nbsp;&nbsp;又令众生

&nbsp;&nbsp;&nbsp;&nbsp;得宿住念&nbsp;&nbsp;&nbsp;&nbsp;于百千亿

&nbsp;&nbsp;&nbsp;&nbsp;俱胝生中&nbsp;&nbsp;&nbsp;&nbsp;念牢尼尊

&nbsp;&nbsp;&nbsp;&nbsp;闻甚深教&nbsp;&nbsp;&nbsp;&nbsp;又此鼓音

&nbsp;&nbsp;&nbsp;&nbsp;常得近佛&nbsp;&nbsp;&nbsp;&nbsp;净修善行

&nbsp;&nbsp;&nbsp;&nbsp;远离罪恶&nbsp;&nbsp;&nbsp;&nbsp;乃至偈云

&nbsp;&nbsp;&nbsp;&nbsp;又诸刹土&nbsp;&nbsp;&nbsp;&nbsp;一切众生

&nbsp;&nbsp;&nbsp;&nbsp;息除世间&nbsp;&nbsp;&nbsp;&nbsp;所有诸苦

&nbsp;&nbsp;&nbsp;&nbsp;又若众生&nbsp;&nbsp;&nbsp;&nbsp;身分下劣

&nbsp;&nbsp;&nbsp;&nbsp;根缺减者&nbsp;&nbsp;&nbsp;&nbsp;普得诸根

&nbsp;&nbsp;&nbsp;&nbsp;悉皆圆满&nbsp;&nbsp;&nbsp;&nbsp;若疾病者

&nbsp;&nbsp;&nbsp;&nbsp;身形怯弱&nbsp;&nbsp;&nbsp;&nbsp;随其方处

&nbsp;&nbsp;&nbsp;&nbsp;无所依怙&nbsp;&nbsp;&nbsp;&nbsp;解脱众病

&nbsp;&nbsp;&nbsp;&nbsp;得获轻安&nbsp;&nbsp;&nbsp;&nbsp;根力充实

&nbsp;&nbsp;&nbsp;&nbsp;又若众生&nbsp;&nbsp;&nbsp;&nbsp;王法所加

&nbsp;&nbsp;&nbsp;&nbsp;生种种怖&nbsp;&nbsp;&nbsp;&nbsp;及多忧恼

&nbsp;&nbsp;&nbsp;&nbsp;彼诸众生&nbsp;&nbsp;&nbsp;&nbsp;苦难若至

&nbsp;&nbsp;&nbsp;&nbsp;最极恶事&nbsp;&nbsp;&nbsp;&nbsp;百种怖畏

&nbsp;&nbsp;&nbsp;&nbsp;悉令解脱&nbsp;&nbsp;&nbsp;&nbsp;或复捶打

&nbsp;&nbsp;&nbsp;&nbsp;枷锁系缚&nbsp;&nbsp;&nbsp;&nbsp;种种苦具

&nbsp;&nbsp;&nbsp;&nbsp;逼切其身&nbsp;&nbsp;&nbsp;&nbsp;又复无量

&nbsp;&nbsp;&nbsp;&nbsp;百千种类&nbsp;&nbsp;&nbsp;&nbsp;忧畏愁叹

&nbsp;&nbsp;&nbsp;&nbsp;间扰其心&nbsp;&nbsp;&nbsp;&nbsp;牢狱系闭

&nbsp;&nbsp;&nbsp;&nbsp;打挞楚毒&nbsp;&nbsp;&nbsp;&nbsp;一切解脱

&nbsp;&nbsp;&nbsp;&nbsp;被临刑者&nbsp;&nbsp;&nbsp;&nbsp;遽活躯命

&nbsp;&nbsp;&nbsp;&nbsp;众苦虽至&nbsp;&nbsp;&nbsp;&nbsp;得无怖惧

&nbsp;&nbsp;&nbsp;&nbsp;又若众生&nbsp;&nbsp;&nbsp;&nbsp;饥渴逼恼

&nbsp;&nbsp;&nbsp;&nbsp;令得上味&nbsp;&nbsp;&nbsp;&nbsp;美膳饮食

&nbsp;&nbsp;&nbsp;&nbsp;盲者备睹&nbsp;&nbsp;&nbsp;&nbsp;众妙色相

&nbsp;&nbsp;&nbsp;&nbsp;聋者得闻&nbsp;&nbsp;&nbsp;&nbsp;适意音响

&nbsp;&nbsp;&nbsp;&nbsp;彼裸形者&nbsp;&nbsp;&nbsp;&nbsp;得细软衣

&nbsp;&nbsp;&nbsp;&nbsp;贫窭众生&nbsp;&nbsp;&nbsp;&nbsp;得众伏藏

&nbsp;&nbsp;&nbsp;&nbsp;仓库丰饶&nbsp;&nbsp;&nbsp;&nbsp;众宝严饰

&nbsp;&nbsp;&nbsp;&nbsp;一切众生&nbsp;&nbsp;&nbsp;&nbsp;获斯妙乐

&nbsp;&nbsp;&nbsp;&nbsp;无一众生&nbsp;&nbsp;&nbsp;&nbsp;受诸苦报

&nbsp;&nbsp;&nbsp;&nbsp;诸相端严&nbsp;&nbsp;&nbsp;&nbsp;人所乐见

&nbsp;&nbsp;&nbsp;&nbsp;饮膳丰饶&nbsp;&nbsp;&nbsp;&nbsp;福德具足

&nbsp;&nbsp;&nbsp;&nbsp;常得受用&nbsp;&nbsp;&nbsp;&nbsp;无量妙乐

&nbsp;&nbsp;&nbsp;&nbsp;箜篌箫笛&nbsp;&nbsp;&nbsp;&nbsp;众妙音声

&nbsp;&nbsp;&nbsp;&nbsp;随彼心念&nbsp;&nbsp;&nbsp;&nbsp;应时现前

&nbsp;&nbsp;&nbsp;&nbsp;念水即现&nbsp;&nbsp;&nbsp;&nbsp;清净池沼

&nbsp;&nbsp;&nbsp;&nbsp;金色莲华&nbsp;&nbsp;&nbsp;&nbsp;及优钵罗

&nbsp;&nbsp;&nbsp;&nbsp;遍覆其上&nbsp;&nbsp;&nbsp;&nbsp;随彼心念

&nbsp;&nbsp;&nbsp;&nbsp;应时现前&nbsp;&nbsp;&nbsp;&nbsp;乃至偈云

&nbsp;&nbsp;&nbsp;&nbsp;涂香花鬘&nbsp;&nbsp;&nbsp;&nbsp;和合末香

&nbsp;&nbsp;&nbsp;&nbsp;每日三时&nbsp;&nbsp;&nbsp;&nbsp;从树而雨

&nbsp;&nbsp;&nbsp;&nbsp;众生取已&nbsp;&nbsp;&nbsp;&nbsp;咸生喜悦

&nbsp;&nbsp;&nbsp;&nbsp;供养十方&nbsp;&nbsp;&nbsp;&nbsp;不可思议

&nbsp;&nbsp;&nbsp;&nbsp;一切如来&nbsp;&nbsp;&nbsp;&nbsp;菩提妙法

&nbsp;&nbsp;&nbsp;&nbsp;诸大菩萨&nbsp;&nbsp;&nbsp;&nbsp;远尘离垢

&nbsp;&nbsp;&nbsp;&nbsp;诸声闻众&nbsp;&nbsp;&nbsp;&nbsp;得离一切

&nbsp;&nbsp;&nbsp;&nbsp;卑下种族&nbsp;&nbsp;&nbsp;&nbsp;及八难处

&nbsp;&nbsp;&nbsp;&nbsp;常值无难&nbsp;&nbsp;&nbsp;&nbsp;最胜中王

&nbsp;&nbsp;&nbsp;&nbsp;常得亲近&nbsp;&nbsp;&nbsp;&nbsp;诸佛如来

&nbsp;&nbsp;&nbsp;&nbsp;乃至偈云&nbsp;&nbsp;&nbsp;&nbsp;愿诸女人

&nbsp;&nbsp;&nbsp;&nbsp;得为男子&nbsp;&nbsp;&nbsp;&nbsp;刚健勇猛

&nbsp;&nbsp;&nbsp;&nbsp;智慧聪利&nbsp;&nbsp;&nbsp;&nbsp;而常修行

&nbsp;&nbsp;&nbsp;&nbsp;诸菩提道&nbsp;&nbsp;&nbsp;&nbsp;六波罗蜜

&nbsp;&nbsp;&nbsp;&nbsp;见十方佛&nbsp;&nbsp;&nbsp;&nbsp;在宝树下

&nbsp;&nbsp;&nbsp;&nbsp;处琉璃座&nbsp;&nbsp;&nbsp;&nbsp;安隐快乐

&nbsp;&nbsp;&nbsp;&nbsp;围绕恭敬&nbsp;&nbsp;&nbsp;&nbsp;闻说妙法

论曰。此略明慈行对治于嗔。以缘生观对治于痴。今当说是中缘生义。有稻秆经说。云何内缘生法系属于因。谓无明缘行乃至生缘老死若无无明则知无有行。乃至若无有生则知无有老死。又若实无明灭则行灭。如是乃至生灭则老死灭。又彼无明不念我从行起。行亦不念我从无明得起。如是乃至生亦不念我从老死得起。老死亦不念我从生得起若实无明起者。则行起不可得。如是乃至生起则老死起亦不可得。应知是为内缘生法系属于因。复何内缘生法系属于缘。谓地水火风空识等界。和合于内系属于缘。云何地界。谓令此身聚集而转。坚硬为性。说为地界。又若令身摄持造作。说为水界。又若令身暖性现前饮食成熟。说为火界。又若于身造出入息。说为风界。又若于身中有窍隙。说为空界。谓此名色犹如交芦。令五识身相应系属。有漏意识。说为识界。若非此缘者。则身不转。若内不阙地界。如是水火风空识界亦无阙减。彼彼和合则身定转故。然此地界不念我能令身坚聚。水界不念我能令身摄持造作。火界不念我能令身温暖饮食成熟。风界不念我能于身作出入息。空界不念我能于身中成窍隙。识界不念我为缘生由是缘故身定得转。又此地界无我无人无众生无寿者无意生无儒童非男非女亦非非男亦非非女无自在无主宰无此无彼及无所有。如是水火风空识界亦复无我无人无众生无寿者无意生无儒童非男非女亦非非男亦非非女无自在无主宰无此无彼及无所有。复次无明者。是义云何。谓于此六界之中。起一想合想坚固想常乐我净想众生寿者意生儒童想自在主宰等想。如是种种无智。说为无明。由此无明谓实有境起贪嗔痴。即彼贪嗔痴境。此说为行。于事表了。此说为识。识俱生时彼四取蕴。说为名色。又此名色所依诸根。说为六处。三法和合。此说为触。由触领纳。此说为受。受耽着故。此说名爱。爱深广故。说名为取。取能生有。有复生因。由是蕴起名生。蕴熟为老。蕴灭名死。痴嗔染着畏死名忧。追感伤叹名悲。五识相应不常领纳名苦。作意和合极苦名恼。如是引生随烦恼等。乃至总略。