## 大乘集菩萨学论卷第二十

### 正命受用品第十五之二

论曰。此复明尸罗清净。如虚空藏经云。远离声闻辟支佛心。于菩提心不生退转。则于尸罗而得清净。善男子。譬如虚空体性清净。菩萨持戒清净亦尔。虚空无垢。菩萨持戒无垢亦尔。虚空寂静菩萨持戒寂静亦尔。虚空无坏。菩萨持戒无坏亦尔。又如虚空无能过胜。菩萨持戒于有情中无有胜者。又如虚空清净平等。菩萨行忍于诸有情平等和合清净亦尔。譬如有人手持利斧入娑罗林断其枝叶。当知彼树无有嗔恚。不生分别谁能断者。亦不分别谁所断者。菩萨行忍亦复如是。是为菩萨最上忍辱犹如虚空。又宝髻经说。身精进清净。谓若此身犹如影响。所有言说自性无记。了知是心毕竟空寂。当以大悲被慈甲胄。具足诸行深修禅定。于功德法无令缺减。以菩提心观诸众生无有缺减。乐行布施乃至方便无有缺减。于慈悲喜舍深心相应无有缺减。于布施爱语利行同事无有缺减。于正念正知无有缺减。于念处正勤神足根力觉支圣道无有缺减。乃至于奢摩他毗钵舍那无有缺减。舍业烦恼自性无知。修检其身无令纵逸。常勤佛事成熟有情。咸得清凉安住寂静。善男子。是名菩萨修禅波罗蜜多行清净。如是乃至智慧波罗蜜多当如是知。

### 增长胜力品第十六之一

论曰。此明三种增长胜力。谓于所行行常无厌足。所度众生不生懈退。求佛妙智坚固勇猛。是三种力非诸声闻所能行故。如宝云经说。以诸众生自性怯弱。唯除菩萨显现增长。又如来秘密经说。时阿阇世王复白佛言。世尊。菩萨具修几法即能获得如是胜力。佛言。大王菩萨若修十法获斯胜利。何等为十。一者菩萨宁舍身命终不弃舍无上正法。二者于一切众生作谦下想不增慢心。三者于彼劣弱众生起愍念心不生损害。四者见饥渴众生施妙饮食。五者见怖畏众生施其无畏。六者见疾病众生施药救疗。七者见贫乏众生惠令满足。八者见佛塔庙形像图拭圆净。九者出欢喜言安慰众生。十者见彼负重疲困苦恼众生为除重担。菩萨若具如是十法。即能获得如是最胜之力。又海意经说。菩萨若能发起精进。常所坚固勤行乐欲。所起精进无有休息。而诸菩萨即于阿耨多罗三藐三菩提不为难得。何以故。海意。由精进故乃得菩提。若懈怠者于佛菩提远中复远。无懈怠者能行布施。乃至无懈怠者能集智慧。如月灯经云。犹如水中生优钵罗花。应知次第而得增长。当渐修学布施等行。如能断金刚经云。若菩萨善住布施。所获福聚不可称量。又如大般若说。复次舍利子。若菩萨摩诃萨乐欲修习般若波罗蜜多。非少布施而得圆满。应当施与一切众生金银珍宝园林舍宅种种所须随其意乐。以一切相智方便善巧。而能回向无量阿僧祇一切众生。当学般若波罗蜜多。

论曰。此明大悲空藏自性清净受用福聚速疾增长。若无大悲非菩萨行。建立诸善此为根本。如是深心坚固大悲现前。勇猛修作诸相应行。则能获得尸罗清净。故有颂云。

&nbsp;&nbsp;&nbsp;&nbsp;如人善斗战&nbsp;&nbsp;&nbsp;&nbsp;利器心坚勇

&nbsp;&nbsp;&nbsp;&nbsp;若小有懈退&nbsp;&nbsp;&nbsp;&nbsp;则为彼所执

又如善财往诣圣慈善知识所。即自念言。而我此身于过去世。无勇猛心。无坚固意。无清净因。受诸轮转。心乐流荡颠倒分别。自邪思惟乐习欲行。取着世间无利事业。或于自身所获义利。起不平等悉皆弃舍。于现在世起大勇悍。拣择分别真实思惟。于诸菩萨所行正行当勤修作。于诸众生起增上心多所饶益。于诸佛所发大精进作大善利。庄严诸根增长愿力。读诵经典心净信解。摄持身心不生高举。常乐出离生老病死忧恼苦海。而于后际乐行菩萨所行之行。应当往诣一切佛刹。敬受如来之所教诲。亲近供养善说法师。乐求相应诸佛正法。承事供给诸善知识。开示演说一切佛法。菩萨若能如是思惟观察。则能增长愿力智身。度脱众生植众德本。如无尽意经说。菩萨独一无侣勇猛坚固毕竟摄取阿耨多罗三藐三菩提。深心自修不假他作。以精进铠而自庄严。如诸众生所作善业。我亦如是悉当作之。及诸菩萨从初发心所修诸行。我亦当行。施非我伴我是施伴。戒忍精进禅定智慧。非是我伴。我是彼伴。诸波罗蜜不能使我。而我能使诸波罗蜜。一切善根皆亦如是。乃至于金刚坐道场坏诸魔众。一刹那顷以平等相应慧得成阿耨多罗三藐三菩提如金刚幢经说。如日天子出现世间独一无侣。所历境界而无退转。于生盲者不生厌患。于罗睺阿修罗王不生厌患。于乾闼婆城不生厌患。于阎浮提方处秽恶不生厌患。于四天下地界微尘不生厌患。于诸高山烟云等障皆无厌患。菩萨摩诃萨出现世间亦复如是。以无分别智正念了知。若为众生之所损害。不生厌患心无退转。若于菩萨广大善根而生嫉妒。菩萨于彼不生厌患心无退转。若复众生为邪见垢之所染污。菩萨于彼不生厌患心无退转。若见众生常为嗔恚之所缠缚。菩萨于彼亦不远离。若见众生愚痴覆障烦恼垢重。而复破坏菩提种子。一切世间无能救护。菩萨于彼不生轻慢。何以故。菩萨大悲不见众生有过失故。犹如日轮出现世间。皆令明显无有曀障。若复众生愚痴所覆。不信诸佛不闻正法不识僧田。自所造作种种苦因。或堕地狱傍生鬼界。是时菩萨见彼众生造是业已。心不动乱亦不拣择无有惊畏。发坚勇心不生退转。决定代彼受诸苦恼。所以者何。我当荷负彼诸众生。乃至世间生老病死苦恼之难。八无暇难。诸轮回难。诸恶见难。坏善法难。生无智难。我当毕竟令脱是难。是诸众生无明所蔽。爱网所著。有结所缚。诸苦笼絷不生觉了无求出离。常怀疑惑与愿相违。于轮回海一向漂没。我当安住一切智王。令诸众生成就义利皆得解脱。唯我一人能为救护。假使一切世界悉为恶趣。受苦众生充满其中。以我所集一切善根。平等回向无不与者。乃至最后边际所经时分。一一恶趣消灭无余。一一众生皆得解脱。若使一人未离苦者。我当以身质而出之。愿诸众生因我身故得尽苦际获安隐乐。各各乐出真实语言。勿相欺诳不生损害。我当令发一切智心离五欲境行菩萨行。毕竟安住无上正等菩提。所以者何。是诸众生由着欲故摄属魔境。诸佛世尊之所诃毁。当知贪欲众苦之本。以是缘故。或作诤讼。或相斗战。起诸烦恼。后堕地狱饿鬼畜生。乃至断生天业远离诸佛。何由能发无上智王。是诸众生为欲所没。炽然烧煮无量过患。我以善根平等回向。令诸众生皆悉舍离。乐求佛智得涅盘乐。我当为彼作大导师。以方便智令达彼岸。又如日出照四大洲。于诸境界咸令显现。若王宫殿聚落城邑人民往来所作事业。成熟苗稼滋荣草木。是日天子光明威德。独出世间决定无二。如是菩萨从初发心。见诸众生不种善根。即作是念。我当救护一切众生。我当解脱一切众生。我当照明一切众生。我当教诲一切众生。我当入解一切众生。我当摄受一切众生。我当成熟一切众生皆令安隐断诸疑惑。又如日轮出现世间。光明普照不假他求。菩萨摩诃萨亦复如是。出现世间见苦众生。不待他请而方救护。无少善根而不回向。以诸众生而为庄严。又无尽意经云。菩萨不计劫数而求菩提。从生死本至于今日。所经时分不可称量。于若干劫而作庄严。乃至一睹诸佛一发道心。所经诸佛如殑伽沙。承事供养无有懈倦。方能解了一切众生心之所行。是名菩萨无尽庄严。如是修习檀波罗蜜菩提分法。而能具足相好庄严。又宝云经云。菩萨见诸众生盲无慧眼。[怡-台+龍]悷难调破戒懒堕众恶悉具。是时菩萨深起厌离求生净土。愿我不闻诸恶之名。作是念已。复更思惟。是诸众生愚痴喑哑无涅盘分。不生信心远离诸佛。我当调伏而救拔之。发是心时。一切魔宫悉皆震动。十方诸佛同声赞叹。是人不久坐于道场得阿耨多罗三藐三菩提。

论曰。如是渐次思惟观察。则能增长无量福聚。应当质直深心坚固修作。如法集经说。于佛法中质直为本。若诸菩萨无质直心。则是远离一切佛法。若是具足深心坚固。于未曾闻深妙之法而生渴仰。或于空中山林树间。自然出于深妙法音而得解了。是故菩萨当如是行。如人有足则能游行。菩萨若具质直深心。而能修行一切佛法。如人有身则有寿命。菩萨若具质直深心。则能获得诸佛菩提。如人有命则有财利。菩萨若具质直深心。而能获得诸佛圣财。譬如大炬其焰炽然。菩萨若具质直深心。于诸佛法则能明了。譬如有云则能降雨。菩萨若具质直深心。则能宣布诸佛法雨。是故菩萨应当了知质直深心善自守护。譬如树根腐败则不能生枝叶花果。菩萨若无质直深心。于诸善法不复生长。亦不能取诸佛菩提。