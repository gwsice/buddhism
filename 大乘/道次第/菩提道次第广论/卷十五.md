## 菩提道次第廣論卷十五

宗喀巴大師造

法尊法師譯

二、明此處所緣者，已說如是多種所緣，今當緣何而修止耶？答：如前經說，無有限定，須各別緣，以補特伽羅有差別故。尤其上品貪行者等修奢摩他時，所緣各別决定。若不爾者，縱或能得奢摩他相應三摩地，然不能得實奢摩他。若不久修淨行所緣，尚說不得正奢摩他，况全棄捨淨行所緣！多尋思者，尤應修息。若是等分補特伽羅，或是薄塵補特伽羅，於前所說諸所緣中，隨意所樂作所緣處。

又《修次第》中、下二編，依於《現在諸佛現住三摩地經》及《三摩地王經》，說緣佛像修三摩地。覺賢論師說多所緣，如云：「止略有二，謂向內緣得及向外緣得。內緣有二，謂緣全身及依身法。緣身又三，謂即緣身為天形像，緣骨鏁等不淨行相，緣骨杖等三昧耶相。緣依身法又有五種，謂緣息、緣細相、緣空點、緣光支、緣喜樂。向外緣者亦有二種，謂殊勝、平庸。殊勝又二，謂緣佛身、語。」《道炬論釋》亦引此文。其緣佛身攝持心者，隨念諸佛故，能引生無邊福德。若佛身相明顯堅固，可作禮拜、供養、發願等積集資糧之田，及悔除、防護等淨障之田。故此所緣最為殊勝。又如《三摩地王經》說，臨命終時，隨念諸佛不退失等功德。若修咒道，於本尊瑜伽尤為殊勝。有如是等眾多義利。又此勝利及思佛之法，廣如《現在諸佛現住三摩地經》所明。又如《修次下編》所說，定應了知。因恐文繁，茲不俱錄。故求所緣，既能成就勝三摩地，餘諸勝事兼能獲得，如是乃為方便善巧。

當以何等如來之像為所緣耶？答：如《修次下編》云：「諸瑜伽師，先當如自所見、所聞如來形像，安住其心修奢摩他。當常思惟如來身像黃如金色，相好莊嚴，處眾會中，種種方便利益有情。於佛功德發生願樂，息滅惛沉、掉舉等失，乃至明見如住面前，應於爾時勤修靜慮。」《三摩地王經》云：「佛身如金色，相好最端嚴，菩薩應緣彼，心轉修正定。」如此所說而為所緣。此復有二，謂由覺新起及於原有令重光顯。後易生信，又順共乘，故於原有令相明顯。

先求持心所緣處者，謂先當求一若畫、若鑄極其善妙大師之像，數數觀視，善取其相，數數修習，令現於心；或由尊長善為曉喻，思所聞義，令現意中，求為所緣。又所緣處，非是現為畫、鑄等相，要令現為真佛形相。有說置像於前，目覩而修，智軍論師善為破之，以三摩地非於根識而修，要於意識而修。妙三摩地親所緣境，即是意識親所緣境，須於意境攝持心故。又如前說是緣實境之總義或影像故。影像亦有粗、細二分，有說先緣粗分，待彼堅固，次緣細分。自心亦覺粗分易現起故，應先從粗像為所緣境。尤為要者，謂如下說，乃至未得如欲定時，不可多遷異類所緣修三摩地。若換眾多異類所緣修三摩地，反成修止最大障碍。故於修定堪資定量之《瑜伽師地論》及三編《修次》等，皆說初修定時，依一所緣而修，未說遷變眾多所緣。聖勇論師於修靜慮時顯此義云：「應於一所緣，堅固其意志，若轉多所緣，意為煩惱擾。」《道炬論》云：「隨於一所緣，令意住善境。」說「於一」言，是指定詞，故先應緣一所緣境，待得止已後乃緣多。《修次初編》云：「若時已能攝其作意，爾時乃能廣緣蘊、處、界等差別。如《解深密》等說瑜伽師緣十八空等眾多差別所緣。」

如是初得攝心所緣之量，謂先次第明了攀緣一頭、二臂、身體餘分及二足相，其後思惟身之總體。心中若能現起半分粗大支分，縱無光明，應知喜足，於彼攝心。此中道理，若以此許猶不為足而不持心，欲求明顯數數攀緣，所緣雖可略為顯了，然非僅不得妙三摩地令心安住，且障得定。又若所緣雖不明顯，然於半分所緣持心，亦能速得妙三摩地。次令明顯，其明易成。此出智軍論師教授，極為重要。

又所緣境現顯之理，雖有二種四句之說，然由補特伽羅種性別故，種種無定行相現顯有難、有易。即已現中有明、不明，此二復有堅、不堅固。若修密咒天瑜伽時，天之行相定須明顯，乃至未能明顯之時，須修多種明顯方便。此中佛相若極難現，於前隨一所緣持心，以此主要在得止故。又緣像修，若像不現，任持心者，不能成辦所樂之義，故須行相現而持心。又緣總身像時，若身一分極其明顯，可緣彼分。若彼復沒，仍緣總像。若欲修黃而現為紅，顯色不定；或欲修坐而現為立，形色不定；或欲修一而現為二，數量不定；或欲修大而現為小，形體不定。則定不可隨逐而轉，唯應於前根本所緣為所緣境。

>第二、心於彼所緣如何安住分三：一、立無過規；二、破有過規；三、示修時量。今初

此中所修妙三摩地具二殊勝：一、令心明顯，具明顯分；二、專住所緣，無有分別，具安住分。有於此上加樂為三，餘有加澄共為四者，然澄淨分初殊勝攝，不須別說。適悅行相喜樂之受，是此所修定果，非初靜慮未到分攝定相應中所能生起。三乘功德最勝依處第四靜慮三摩地中，皆無身樂心樂相應而起，故此不說。極明顯分，雖於無色地攝少數定中亦不得生，然如《莊嚴經論》云：「靜慮除無色。」除少獲得自在菩薩，餘諸菩薩皆依靜慮地攝正定引發功德，故說明顯殊勝無有過失。

惛沈能障如是明顯，掉舉能障無分別住，沉、掉二法為修淨定障中上首，亦即此理。故若不識粗細沈、掉，及雖識已，不知淨修勝三摩地破彼二軌，况云勝觀，即奢摩他亦難生起。故智者求三摩地，於此道理應當善巧。沉、掉乃是修止之違緣，違緣及破除之方法皆於下說。故此當說修止順緣引生三摩地之理。

此中三摩地者，謂心專住所緣，復須於所緣相續而住。此須二種方便：一、於根本所緣令心不散，二、於已散、未散、將散、不散如實了知。初即正念，次是正知。如《莊嚴經論釋》云：「念與正知是能安住，一、於所緣令心不散，二、心散已，能正了知。」若失正念，忘緣而散，於此無間棄失所緣。故明記所緣念為根本。由此正念於所緣境住心之理，謂如前說，明觀所緣，若能現起最下行相，令心堅持，令心策舉，即此而住，莫新思擇。

念如《集論》云：「云何為念？於串習事，心不忘為相，不散為業。」此說具足三種差別：一、所緣境之差別，先未習境，念則不生，故說於串習事，此中即令現起先所决定所緣之相。二、行相差別者，謂心不忘，即心明記其境，此中謂不忘所緣。言不忘者，非因他問或自思察僅能記憶師所教示所緣如此，是須令心安住所緣、相續明記，無少散動。能生散亂，其念便失。故於所緣安住心已，須起是念：已住所緣，次不更起重新觀察，相續將護此心勢力，是修念心最切要處。三、作業差別者，謂從所緣心不餘散。如是調心，令住所緣，如調象喻，譬如於一堅牢樹柱，以多堅索繫其狂象，次調象師令如教行。若行者，善；若不行者，即以利鈎數數治罰而令調伏。如是心如未調之象，以正念索縛於前說所緣堅柱。若不住者，以正知鈎治罰調伏漸自在轉。如《中觀心論》云：「意象不正行，當以正念索，縛所緣堅柱，慧鈎漸調伏。」《修次中編》亦云：「用念知索，於所緣樹，繫意狂象。」前論說正知如鈎，後論說正知如索，亦不相違。正能令心於所緣境相續住者，是明記念。正知間接亦能令心安住所緣，謂由正知了知沉、掉或將沉、掉，依此能不隨沉、掉轉，令住根本所緣事故。

又如世親菩薩亦說念、知俱能令心住所緣故，又說依念生定，及說記念如索，正於所緣相續繫心。故修念之法即修能引三摩地之主因。念之行相為定知相，故修定者若無定知之相，唯憨然而住，心縱澄淨，然無明顯定知，有力之念定不得生，亦未能破微細之沉，故三摩地唯有過失。又全不住像等所緣，唯修無分別心者，亦須憶念住心教授，令心於境全不分別，次則令心不流不散。令不流散，義同正念明記所緣，故仍未出修念之規。如彼修者，亦須修習具足定知有力之念。

第二、破有過規。有此邪執是所應破，謂若如前說策舉其心無分別住，雖無少許沉沒之過，掉舉增上，現見不能相續久住。若低其舉緩其策，現見住心速能生起。遂謂此方便是大教授，發大音聲，唱言善緩即是善修。此是未辨沉、修二法差別之論，以無過定須具前說二種差別，非唯令心無分別住一分而足。若謂於境令心惛昧可名為沉，今無彼暗，內心澄淨，故三摩地全無過失。此乃未辨惛、沉二法差別之言，下當廣說。

故若太策舉，雖能明了，由掉增上，住分難生；若太緩慢，雖有住分，由沉增上，又不明了。其不墮入太急、太緩，緩急適中界限難得，故極難生俱離沉、掉妙三摩地。大德月云：「若精勤修生掉舉，若捨精勤復退沒，此界等轉極難得，我心擾亂云何修？」精勤修者，謂太策舉，策則生掉。若捨策勵，太緩慢者，心住其內，復起退沒。義謂俱離沉、掉，平等安住，心於此界平等而轉，實屬難得。佛靜釋云：「言精勤者，謂於善品發起勇悍，策勵而轉。」又云：「由見掉過，捨其精勤，棄其功用，心於內沉。」《悔讚》又云：「若勵力轉起掉舉，若勵緩息生退沒，修此中道亦難得，我心擾亂云何修？」其釋中云：「若起功用勵力運轉，便生掉散摧壞其心，從功用中心不得住。若如是行即是過失。為遮此故，緩息勵力運轉之心，棄捨功用，則由忘所緣等之過失，令心退沒。」故說遠離沉、掉二邊，修此中界平等運轉妙三摩地，極屬難得，若可太緩則無難故。又說從緩發生沉沒，則以此理修三摩地，顯然非理。

又極緩心僅明澄分，猶非滿足，須策勵相。如無著菩薩云：「於內住、等住中，有力勵運轉作意。」此於九種住心方便，初二心時，作如是說。《修次初編》云：「除沉沒者，當堅持所緣。」《修次中編》云：「次息沉沒，必須令心明見所緣。」言心明見，故非說境略明顯，是說心相極顯、極堅。修念之規此為最要。未能知此，盲修之相，謂修愈久，忘念愈重，擇法之慧日返愚鈍。有此多過，反自矜為有堅固定。

若謂如前以念令心住所緣已，爾時可否分別觀察於所緣境持、未持耶？答：定須觀察。如《修次中編》云：「如是於隨樂所緣安住心已，後即於此，等住其心。善等住已，即應於心如是觀察，為於所緣心善持耶？為沉沒耶？為外散耶？」此非棄捨三摩地已，如是觀察，是住定中，觀其住否根本所緣。若未住者，當觀隨逐沉、掉何轉。非纔住定時太短促亦非太久，是於中間時時觀照。若於前心未盡勢力，修此觀察，能生心力相續久住，亦能速疾了知沉、掉。

然能時時憶念所緣而修者，必須有力、相續運轉正念之因，故應修念。如《聲聞地》云：「云何心一境性？謂數數隨念同分所緣，流注、無罪、適悅相應，令心相續，名三摩地，亦名為善心一境性。何等名為數數隨念？謂於正法聽聞、受持，從師獲得教授、教誡，以此增上，令其定地諸相現前，於此所緣，正念流注，隨轉安住。」《辨中邊論釋》云：「言念能不忘境者，謂能不忘住心教授意言之增語。」故修正念，為於所緣滅除忘念。能滅之明記所緣者，謂所緣意言，即是數數作意所緣。譬如恐忘所知少義，數數憶念，即難失忘。故若時時憶念所緣，是生有力正念所須。於所緣境攝心不散而正觀察，是生有力能覺沉、掉正知方便。若謂此等皆是分別而遮止者，應知難生有力正念、正知。

第三、示修時量。由念令心住所緣境，應住幾久？有無定量？答：西藏各派諸師皆說時短數多。此中因相，有說：時短樂修中止，則於下次愛樂修習，若時長久則覺厭煩。有說：時久易隨沉、掉增上而轉，則極難生無過正定。《聲聞地》等諸大論中，未見明說修時之量。《修次下編》云：「由是次第，或一正時，或半修時，或一修時，乃至堪能，爾時應修。」此是已成奢摩他後，修勝觀時，所說時量，初修止時，想亦同此，應如是行。若能如前修念正知，時時憶念觀察所緣，時雖略久，亦無過失。然初業者，若時長久，多生忘念散亂，爾時其心或沉或掉，非經久時，不能速知；或雖未失念，然亦易隨沉、掉而轉，沉、掉生已，不能速知。前能障生有力記念，後能障生有力正知，是則沉、掉極難斷除。尤以忘失所緣，不覺沉、掉，惡於未忘所緣不能速疾了知沉、掉。故為對治散亂失念，修念之法極為重要。若忘念重，正知羸劣，不能速疾了知沉、掉，則須短小。若不忘念，能速了知沉、掉之時，長亦無過。故密意云，或一時等，未說定時，總以隨心所能，故云：「乃至堪能。」又若身心未生疾病，即應安住，有病不應勉強而修，無間放捨，除治諸界病難乃修，是諸智者所許。如是，修者應知亦是修時支分。

>第三、住所緣後應如何修分二：一、有沉掉時應如何修；二、離沉掉時應如何修。初又分二：一、修習對治不知沉掉；二、修習知已為斷彼故對治不勤功用。初又分二：一、决擇沉掉之相；二、於正修時生覺沉掉正知之方便。今初

掉舉如《集論》云：「云何掉舉？淨相隨轉，貪分所攝，心不靜照，障止為業。」此中有三：一、所緣，可愛淨境；二、行相，心不寂靜，向外流散，是貪分中趣境愛相；三、作業，能障其心安住所緣。於內所緣令心住時，由貪色聲等之掉舉，於境牽心，令不自在，貪愛散亂。如《悔讚》云：「如緣奢摩他，令心於彼住，惑索令離彼，貪繩牽趣境。」問：由餘煩惱從所緣境令心流散，及於所餘善緣流散，是否掉舉？答：掉是貪分，由餘煩惱流散非掉，是二十隨煩惱中散亂心所。於善緣流散隨其所應，是善心心所，非一切散皆是掉舉。

沉者亦譯退弱，與喪心志之退弱不同。於此沉相，雪山聚中修靜慮者，多於安住不散，相不明澄之惛昧，許之為沉。此不應理，論說惛昧為沉之因，二各別故。《修次中編》云：「此中若由惛沉、睡眠所蔽，見心沉沒，或恐沉沒。」《解深密經》云：「若由惛沉及以睡眠，或由沉沒，或由隨一三摩鉢底諸隨煩惱之所染污，當知是名內心散動。」此說由惛沉及睡眠力，令心沉沒，名內散動故。《集論》亦於說隨煩惱散亂之時，說其沉沒，然彼說散亂亦有善性，非定染污。惛沉如《集論》云：「云何惛沉？謂癡分攝，心無堪能，與一切煩惱及隨煩惱助伴為業。」是癡分中，身、心沉重無堪能性。《俱舍論》云：「云何惛沉？謂身重性及心重性，即身無堪能性及心無堪能性。」沉沒謂心於所緣執持力緩，或不極明。故雖澄淨，若取所緣不極明顯，即是沉沒。《修次中編》云：「若時如盲，或如有人趣入闇室，或如閉目，其心不能明見所緣，應知爾時已成沉沒。」未見餘論明說沉相。沉沒有二，謂善與無記。惛是不善，或有覆無記，唯是癡分。諸大經論皆說除遣沉沒，思佛像等諸可欣境及修光明相策舉其心，故心闇境晦及心力低劣皆應滅除。雙具所緣明顯與策舉之力，唯境明顯及唯心澄清非為完足。掉舉易了，唯沉沒相諸大經論多未明說，故難了知。然極重要，以易於彼誤為無過三摩地故。應如《修次》所說，從修驗上，細心觀察而求認識。

於正修時，生覺沉、掉正知之方便者。非唯了知沉、掉便足，須於修時能生正知，如實了知沉沒、掉舉生與未生。又須漸生有力正知，沉、掉生已，須生無間能知之正知，固不待言，即於未生將生，亦須正知預為覺了。《修次》中、下編云：「見心沉沒，或恐沉沒。」又云：「見心掉舉，或恐掉舉。」乃至未生如斯正知，縱自斷言，從彼至此中無沉、掉，所修無過，然非實爾，以生沉、掉不能知故，有力正知未生起故。如《中邊論》云「覺沉、掉。」覺了沉、掉須正知故。若未生正知，凡沈、掉生，必無所覺，則雖久修，不覺沉、掉，必以微細沉、掉耗時。

正知云何生耶？答：前修念法，即修正知重要一因。以若能生相續憶念，即能破除忘境、流散，亦能遮止沉、掉生已久而不覺，故生沉、掉極易覺了。又覺失念之沉、掉，與覺未失念之沉、掉，二時延、促，觀心極顯。故《入行論》密意說云：「住念護意門，爾時生正知。」《辨中邊論釋》云：「言『正知者，由念記言。覺沉、掉』者，謂安住念，始有正知。是故說云：『由念記言。』」餘一因者，是正知不共修法，即令心緣佛像等所取之相，或緣能取明了等相，次如前說於修念中，觀察於餘散與未散，任持其心，即修正知極切要處。《入行論》云：「數數審觀察，身心諸分位，總彼彼即是，守護正知相。」由此能生沉、掉將生了知正知。由修念法，是遮散後所起忘念，應善辨別。若不爾者，雜一切心，全無分別，如今後人修習而修，由混亂因，三摩地果恐亦如是。故應順大論細慧觀察，修驗决擇，極為重要，不應唯恃耐勞。如《攝波羅蜜多論》云：「獨修精進自苦邊，慧伴將護成大利。」

第二、修習知已，為斷彼故，對治不勤功用。修習正念、正知之法，若如前說，善修習已，生起有力正念、正知。由正知故，極細沉、掉皆能覺了，必無不知沉、掉之過。然彼生已，忍受、不修破除功用，是三摩地最大過失。若心成習，難生遠離沉、掉之定。故生沉、掉，為斷彼故，對治不行，應修作行、功用之思。

>此中分二：一、正明其思，滅沉掉法；二、明能生沉掉之因。今初

如《集論》云：「云何為思？令心造作意業，於善、不善、無記役心為業。」如由磁石增上力故，令鐵隨轉，如是於善、不善、無記隨一，能令心之心所，是名為思。此中是說生沉、掉時，令心造作斷彼之思。

為斷沉、掉，發動心已，復應如何除沉、掉耶？心沉沒者，由太向內攝，失攀緣力，故應作意諸可欣事，能令心意向外流散，謂佛像等極殊妙事，非生煩惱可欣樂法。又可作意日、月光等諸光明相。沉沒除已，即應無間堅持所緣而修。如《修次初編》云：「若由惛沉、睡眠所覆，所緣不顯，心沉沒時，應修光明想，或由作意極可欣事佛功德等，沉沒除已，仍持所緣。」此不應修厭患所緣，由厭令心向內攝故。又以觀慧思擇樂思之境，亦能除沉。《攝波羅蜜多論》云：「由勤修觀力，退弱而策舉。」沉沒與退弱者，謂緣所緣，力漸低劣，說名沉沒，太向內攝，說名退弱，故由策舉力及廣所緣即能除遣。《中觀心論》云：「退弱應寬廣，修廣大所緣。」又云：「退弱應策舉，觀精進勝利。」《集學論》云：「若意退弱，應修可欣而令策舉。」諸大智者同所宣說，故除沉沒最要之對治，謂思惟三寶、及菩提心之勝利、并得暇身大利等功德，令如睡面澆以冷水頓能清醒。此須先於功德，觀擇修習，已生感觸。

又沉沒所依之因，謂惛沉、睡眠、及能生惛睡之心黑闇相。若修光明，則不依彼而生沉沒，生已滅除。《聲聞地》說：「威儀應經行，善取明相，數修彼相，及念佛、法、僧、戒、捨、天六中隨一，或以所餘清淨所緣，策舉其心，或當讀誦顯示惛沉、睡眠過患之經論，或瞻方所及月、星等，或以冷水洗面。」若沉微薄，或唯少起，勵心正修。若沉濃厚，或數現起，則應暫捨修三摩地，如其所應修諸對治，待沉除已後乃修習。若心所取內外所緣相不明顯，內心黑暗隨其厚薄，若不斷除而修習者，則其沉沒極難斷除，故應數數修能對治諸光明相。《聲聞地》云：「應以光明俱心、照了俱心、明淨俱心、無闇俱心，修習止、觀。汝若如是於止、觀道修光明想，設有最初勝解所緣相不分明、光明微小，由數修習為因緣故，於其所緣勝解分明、光明轉大。若有最初行相分明、光明廣大，其後轉復極其分明、光明極大。」此說最初所緣分明者尚須修習，况不分明？應取何等光明之相，即前論云：「應從燈明，或大火明，或從日輪，取光明相。」如此之修光明相，非唯限於修三摩地，餘亦應修。

掉舉者，由貪為門，令心追趣色、聲等境。此應作意諸可厭事，能令心意向內攝錄。以此息滅掉舉無間，於先所緣應住其心。《修次初編》云：「若憶先時喜笑等事，見心掉舉，爾時應當作意思惟諸可厭事，謂無常等，由此能令掉舉息滅。次應勵力令心仍於前所緣境無作用轉。」《中觀心論》云：「思惟無常等，息滅掉舉心。」又云：「觀散相過患，攝錄散亂心。」《集學論》云：「若掉舉時，應思無常而令息滅。」故掉舉太猛或太延長，應暫捨正修而修厭離，極為切要。非流散時，唯由攝錄而能安住。若掉舉無力，則由攝錄，令住所緣。如《攝波羅蜜多論》云：「若意掉舉時，以止而遮止。」經中說云：「心善安住。」瑜伽釋為掉舉對治。

總之，若心掉動，應於所緣善住其心。若沉沒時，於可欣境應善策舉。如《聲聞地》云：「由是其心於內攝略，若已下劣或恐下劣，觀見是已，爾時隨取一種淨妙舉相，慇懃策勵，慶悅其心，是名策心。云何持心？謂修舉時，其心掉動，或恐掉動，觀見是已，爾時還復於內攝略其心修奢摩他，是名持心。」心掉動時，不應作意淨可欣境，以是向外散動因故。

第二、明能生沉、掉之因者。《本地分》云：「何等沉相？謂不守根門，食不知量，初夜、後夜不勤修行覺寤加行，不正知住，是癡行性，耽著睡眠，無巧便慧，懈怠俱行欲、勤、心、觀，不曾修習正奢摩他，於奢摩他未為純善，一向思惟奢摩他相，其心惛闇，於所緣境不樂攀緣。」沉沒相者，應知是說沉沒之因。懈怠俱行者，通勤、心、觀。

又前論云：「何等掉相？謂不守根等四，如前廣說，是貪行性，不寂靜性，無厭離心，無巧便慧，太舉俱行欲等如前，不曾修舉，於舉未善唯一向修，由其隨一隨順掉法親里尋等動亂其心。」掉舉相者，謂掉舉因。太舉者，謂於可欣境太執其心。與此俱行欲等四法，如前廣說。

由是前說未修中間防護根門等四，於滅沉、掉極為利益。沉、掉雖微，皆以正知正覺了已，悉不忍受，畢竟滅除。若不爾者，名「不作行」，《辨中邊論》說是三摩地過。故若有說：微細掉舉及散亂等初時難斷，捨而不斷。又謂：彼等若無猛利、恆常相續，微劣、短促不能造業，故不須斷，為斷彼故而不作行。此皆不知修習清淨三摩地法，詐現為知，欺求定者，以捨慈尊等所决擇修習三摩地之法故。

如是滅沉、掉時，多因掉舉、散亂為障，先勵斷彼，由此勵力便能止息粗顯掉散，獲少安住。爾時應當勵防沈沒。勵力防慎沉沒之時，又有較前微細掉動障碍安住，為斷彼故，又應策勵。掉退滅已，住分轉增，爾時又有沉沒現起，故於斷沈又應勵力。總散掉時，應當錄心，住內所緣而求住分。住分生時，勵防沉沒，令心明了。此二輾轉修習無過勝三摩地，不應唯於澄淨住分全無持力俱行明了而起希求。

第二，離沉、掉時，應如何修。

如前勤修斷除微細沉沒、掉舉，則無沉、掉令不平等，其心便能平等運轉，若功用行，是修定過，於此對治，應修等捨。《修次中編》云：「若時見心俱無沉、掉，於所緣境心正直住，爾時應當放緩功用，修習等捨，如欲而住。」何故作行或有功用為過失耶？此由於心掉則攝錄，沉則策舉，防護修習。有時沉、掉俱不現起，若仍如前防沉、防掉策勵而修，反令散亂。如《修次》後二編云：「心平等轉，若仍功用，爾時其心便當散動。」故於爾時，須知放緩。此是放緩防慎作用，非是放捨持境之力。故修等捨，非是一切無沉、掉時，乃是摧伏沉、掉力時，若未摧伏沉、掉勢力，無等捨故。

云何為捨？答：捨總有三：一、受捨，二、無量捨，三、行捨。此是行捨。此捨自性，如《聲聞地》云：「云何為捨？謂於所緣，心無染污，心平等性，於止、觀品，調柔正直，任運轉性，及調柔心有堪能性，令心隨與任運作用。」謂得此捨時修三摩地，於無沉、掉，捨現前時，當住，不發太過功用。此所緣相，如前論云：「云何捨相？謂由所緣令心上捨，及於所緣不發所有太精進。」修捨之時，亦如彼云：「云何捨時？謂止、觀品所有沉、掉心已解脫。」

如是引發無過三摩地法，是依慈尊《辨中邊論》，如云：「依住堪能性，能成一切義，由滅五過失，勤修八斷行。懈怠忘聖言，及沉沒掉舉，不作行作行，是為五過失。即所依能依、及所因能果、不忘其所緣，覺了沉與掉，為斷而作行，滅時正直轉。」其依住者，謂為除障品發勤精進，依此而住，於此能生心堪能性勝三摩地。此能成辦勝神通等一切義利，是神變之足，或是所依，故說：「能成一切義。」云何能生此三摩地？謂為斷除五過失故，勤修八行，從此因生。五過失者，謂加行時，懈怠為過，於三摩地不加行故。勤修定時，忘失教授是其過失，若忘所緣，心於所緣不能定故。已住定時，沉、掉為過，彼二令心無堪能故。沉、掉生時，不作功用是其過失，以此不能滅二過故。離沉、掉時，行思是過。《修次》等說：沉、掉二過合一為五，若各分別是六過失。對治此等為八斷行。對治懈怠有四，謂信、欲、勤、安。對治忘念、沉掉、不作行、作行，如其次第謂念、覺了沉掉之正知、作行之思、正住之捨，廣說如前。

此即修定第一教授，故蓮花戒論師於三編《修次》，及餘印度諸大論師於修定時，皆數宣說。《道炬論釋》於修止時，亦引宣說。道次先覺亦皆說其粗概次第。然見樂修定者，猶未了知應如何修，故廣决擇。此乃一切以念、正知，遠離沉、掉，修三摩地心一境性共同教授，不應執此是相乘別法、非咒所須，無上瑜伽續中亦說是所共故。如《三補止》初章第二品云：「斷行俱行欲三摩地神足，謂住遠離，住於離欲，住於滅盡，由正斷成，由彼欲故而正修習，非極下劣及太高舉。」於勤、觀、心三三摩地亦如是說。前說正定妙堪能性，是神變等功德所依，猶如足，故名為神足。《辨中邊論釋》等說成此定略有四門，謂由猛利欲樂所得，及由恆常精進所得，由觀擇境得三摩地，名欲三摩地、進三摩地、觀三摩地。若心宿有三摩地種，依彼而得心一境性，名心三摩地。極下劣者，謂太緩慢，太高舉者，謂太策勵，義為離彼二邊而修。