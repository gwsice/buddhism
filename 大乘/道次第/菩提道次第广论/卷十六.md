## 菩提道次第廣論卷十六

宗喀巴大師造

法尊法師譯

>第二、依彼引生住心次第。分三：一、正明引生住心次第；二、由六力成辦；三、具四種作意。今初

初中九心：一、內住者，謂從一切外所緣境攝錄其心，令其攀緣內所緣境。《莊嚴經論》云：「心住內所緣。」

二、續住者，謂初所繫心令不散亂，即於所緣相續而住。如云：「其流令不散。」

三、安住者，謂由忘念向外散時，速知散已，還復安置前所緣境。如云：「散亂速覺了，還安住所緣。」

四、近住者，《修次初編》說，前安住心是知散斷除，此近住心是散亂斷已，勵力令心住前所緣。《般若波羅蜜多教授論》說，從廣大境數攝其心，令性漸細上上而住，如云：「具慧上上轉，於內攝其心。」《聲聞地》說：「先應念住，不令其心於外散動。」謂起念力，令不忘念，於外散動。

五、調伏者，謂由思惟正定功德，令於正定心生欣悅。如云：「次見功德故，於定心調伏。」《聲聞地》說，由色等五境、及三毒、男、女隨一之相，令心散動，先應於彼取其過患，莫由十相令心流散。

六、寂靜者，謂於散亂觀其過失，於三摩地止息不喜。如云：「觀散亂過故，止息不欣喜。」《聲聞地》說，由欲尋思等諸惡尋思，及貪欲蓋等諸隨煩惱能擾亂心，先應於彼取其過患，於諸尋思及隨煩惱不令流散。

七、最極寂靜者，謂若生貪心、憂慼、惛沈、睡眠等時，能極寂靜。如云：「貪心憂等起，應如是寂靜。」《聲聞地》說，由失念故，若起如前所說尋思及隨煩惱，隨生尋斷，能不忍受。

八、專注一境者，為令任運轉故，而正策勵。如云：「次勤律儀者，由心有作行，能得任運轉。」又如《聲聞地》云：「由有作行，令無缺間，於三摩地相續而住，如是名為專注一趣。」第八心名專注一趣，即由此名易了其義。

九、平等住者，《修次》中說，心平等時當修等捨。《般若波羅蜜多教授論》說，由修專注一趣，能得自在任運而轉。如論云：「從修習，不行。」《聲聞地》說名等持。如云：「數修數習，數多修習為因緣故，得無功用任運轉道。由是因緣，不由加行，不由功用，心三摩地任運相續，無散亂轉，故名等持。」此中九心之名，是如《修次初編》所引，如云：「此奢摩他道，是從般若波羅蜜多等所說。」

第二、由六力成辦。

力有六種：一、聽聞力，二、思惟力，三、憶念力，四、正知力，五、精進力，六、串習力。此等能成何心者，由聽聞力成內住心，謂唯隨順從他所聞，於所緣境住心教授，最初令心安住內境，非自數思數修習故。由思惟力成續住心，謂於所緣先所住心，由數思惟將護修習，初得少分相續住故。由憶念力成辦安住、近住二心，謂從所緣向外散時，憶先所緣於內攝錄，又從最初生憶念力，從所緣境不令散故。由正知力成辦調伏、寂靜二心，謂由正知了知諸相、諸惡尋思，及隨煩惱流散過患，令於彼等不流散故。由精進力成辦最極寂靜、專注一趣，雖生微細諸惡尋思及隨煩惱，亦起功用斷滅不忍。由此因緣，其沉、掉等不能障礙妙三摩地，定相續生。由串習力成等住心，謂於前心極串習力，生無功用任運而轉三摩地故。此等是如《聲聞地》意，雖見餘處亦作餘說，然難憑信。

若得第九住心，譬如讀書至極串熟，最初發起欲誦之心，雖於中間心往餘散，然所讀誦任運不斷。如是初念於所緣境，令心住已，次雖未能一類相續依念、正知，然三摩地能無間缺長時流轉。由其不須功用相續恆依念、知，故名無加行或名無功用。能生此者，先須一類功用依念、正知，令沉、掉等諸障品法不能障礙，生三摩地經極長時，此即第八住心。此與第九，雖沉、掉等三摩地障不能為障，二心相同，然於此心必須無間依念、正知，故名有行或有功用。能生此者，須於微細沉、掉等法，隨生隨除而不忍受，故須第七心。生第七心，須先了知諸惡尋思及隨煩惱散亂過患，由有力正知，於彼等上觀察令不流散，故須第五及第六心，此二即是有力正知所成辦故。能生此者，須於散失所緣境時速憶所緣，及須最初從所緣境念不令散，故須第三及第四心，以此二心即彼二念所成辦故。又生此者，須先令心安住所緣，及令住已相續不散，故應先生初二種心。

如是總謂，先應隨逐所聞教授，善令心住。次如所住數數思惟，令略相續將護流轉。次若失念、心散亂時速應攝錄，忘所緣境速應憶念。次更生起有力正念，於所緣境初不令散。若已成辦有力憶念，又當生起猛利正知，觀沉、掉等能從所緣散亂過失。次當起功用力，雖由微細失念而散，亦能無間了知、斷截。既斷除已，令諸障品不能為障，定漸延長。若生此心策勵修習，得修自在，即能成辦第九住心，無諸功用勝三摩地。

是故未得第九心前，修瑜伽師須施功用，於三摩地安住其心。得九心已，雖不特於住心功用，然心亦能任運入定。雖得如是第九住心，若未得輕安，如下所說尚不立為得奢摩他，何況能得毘缽舍那？然得此定，有無分別、安樂、光明而嚴飾者，誤為已生根本、後得共相合糅無分別智。尤有眾多於《聲聞地》所說第九住心，誤為已生無上瑜伽之圓滿次第者，下當廣說。

第三、具四種作意。

如《聲聞地》云：「即於如是九種心住，當知復有四種作意：一、力勵運轉，二、有間缺運轉，三、無間缺運轉，四、無功用運轉。於內住、等住中，有力勵運轉作意。於安住、近住、調伏、寂靜、最極寂靜中，有有間缺運轉作意。於專注一趣中，有無間缺運轉作意。於等持中，有無功用運轉作意。」此說初二心時，須勤策勵，故有力勵運轉作意。次五心時，由惛沉、掉舉故，中有間缺不能久修，故有有間缺運轉作意。第八心時，惛沉、掉舉不能為障，能長時修，故有無間缺運轉作意。第九心時既無間缺，又不恆常勤依功用，故有無功用運轉作意。

若爾，初二心時，亦有有間缺運轉，中五心時，亦須力勵，云何初二不說有間缺運轉作意，於中五心不說力勵運轉作意？答：初二心中，心入、不入定，後者極長，中間五心住定時長，故於後者就三摩地障礙立名，前者不爾。故雖俱有力勵運轉，然間缺運轉有無不同，故於力勵運轉作意，未說中間五心。

如是住前所說資糧，恆依精進修三摩地，乃能成辦正奢摩他。若略修習一次、二次，還復棄捨所修加行，必不能成。如《攝波羅蜜多論》云：「由無間瑜伽，精勤修靜慮。如數數休息，鑽木不出火，瑜伽亦如是，未得勝勿捨。」

>第三、由修成辦奢摩他量。分三：一、顯示奢摩他成與未成之界限；二、顯示依奢摩他趣總道軌；三、顯示別趣世間道軌。初又分二：一、顯示正義；二、有作意相及斷疑。今初

若善了知如前所說修定之軌而正修習，則九住心如次得生。第九心時，能盡遠離微細沉、掉，長時修習。此又不待策勵功用相續依止正念、正知，而三摩地能任運轉，是否已得奢摩他耶？茲當解釋。得此定者，有得、未得輕安二類。若未得輕安，是奢摩他隨順，非真奢摩他，名奢摩他隨順作意。如《解深密經》云：「世尊，若諸菩薩緣心為境，內思惟心，乃至未得身心輕安，於此中間所有作意，當名何等？慈氏，非奢摩他，是名隨順奢摩他勝解相應作意。」《莊嚴經論》云：「由習無作行，次獲得圓滿，身心妙輕安，名為有作意。」此說作意，即奢摩他。《聲聞地》文至下當說。《修次中編》云：「如是修習奢摩他者，若時生起身心輕安，如其所欲，心於所緣獲得自在，應知爾時生奢摩他。」此說須具二事，謂於所緣得自在住及發輕安。故《修次初編》說：「若時於所緣境不用加行，乃至如欲心任運轉，爾時應知是奢摩他圓滿。」意在已得輕安，《修次中編》顯了說故。又《辨中邊論》說，八斷行中之捨與此第九心同一宗要，但此非足，彼論亦說須輕安故。《般若波羅蜜多教授論》云：「如是菩薩獨處空閒，如所思義，作意思惟，捨離意言，於心所現，多數思惟，乃至未生身心輕安，是奢摩他隨順作意。若時生起，爾時即是正奢摩他。」此說極顯，此等一切皆是决擇《深密經》義。

若爾，未生輕安以前，此三摩地何地攝耶？答：此三摩地欲界地攝，三界九地隨一所攝，而非第一靜慮近分以上定故。又得近分决定已得奢摩他故。於欲地中雖有如此勝三摩地，然仍說是非等引地，而不立為等引地者，以非無悔、歡喜、妙樂、輕安所引故。如《本地分》云：「何故唯於此等名等引地，非於欲界心一境性？謂此等定，是由無悔、歡喜、輕安、妙樂所引。欲界不爾，非欲界中於法全無審正觀察。」由是因緣，未得輕安，雖三摩地不須一類依止正念，能無分別心任運轉，復能合糅行、住、坐、臥一切威儀，然是欲界心一境性，應當了知不能立為真奢摩他。

若爾，云何能得輕安？得輕安已，云何而能成奢摩他？答：應知輕安如《集論》云：「云何輕安？謂止息身心粗重。身心堪能性，除遣一切障碍為業。」身心粗重者，謂其身心，於修善行，無有堪能隨所欲轉。能對治此身心輕安者，由離身心二種粗重，則其身心於善事轉極有堪能。又能障碍樂斷煩惱，煩惱品攝內身粗重。若勤功用斷煩惱時，其身重等不堪能性皆得遣除，身獲輕利，名身堪能。如是能障樂斷煩惱，煩惱品攝內心粗重。若勤功用斷煩惱時，愛樂運轉攀緣善境不堪能性皆得遣除，心於所緣運轉無滯，名心堪能。如安慧論師云：「身堪能者，謂於身所作事輕利生起。心堪能者，謂趣正思惟，令心適悅輕利之因心所有法，由此相應於所緣境無滯運轉，是故名為心堪能性。」總略應知，若得輕安，於斷煩惱起功用欲，如行難行，恆常畏怯身心難轉不堪能性，皆得遣除，身心最極調柔隨轉。如是身心圓滿堪能，是從初得三摩地時，便有微劣少分現起，次漸增長，至於最後而成輕安心一境性妙奢摩他。又初微時難可覺了，後乃易知。如《聲聞地》云：「先發如是正加行時，若心輕安、若身輕安，身心調柔微細而轉，難可覺了。」又云：「即前所有心一境性，身心輕安漸更增長，由此因果輾轉道理，而能引發強盛易了心一境性身心輕安。」

將發如是眾相圓滿易了輕安所有前相，謂勤修定補特伽羅，於其頂上似重而起，然其重相非不安樂。此生無間，即能遠離障碍樂斷諸煩惱品心粗重性，即先生起能對治彼心輕安性。如《聲聞地》云：「若於爾時，不久當起強盛易了心一境性身心輕安所有前相，於其頂上似重而起，非損惱相。此起無間，能障樂斷諸煩惱品心粗重性，皆得除滅；能對治彼心調柔性、心輕安性，皆得生起。」

次依內心調柔輕安生起力故，有能引發身輕安因—風—入身中，由此風大徧全身分，身粗重性皆得遠離。諸能對治身粗重性，身輕安性即能生起。此亦由其調柔風力，徧一切身，狀似滿溢。如《聲聞地》云：「由此生故，有能隨順起身輕安，諸風大種來入身中。由此大種於身轉時，能障樂斷諸煩惱品身粗重性，皆得遣除。能對治彼身輕安性，徧滿身中，狀如滿溢。」此身輕安，謂極悅意內身觸塵，非心所法。如安慧論師云：「歡喜攝持身內妙觸，應當了知是身輕安。契經中說，意歡喜時身輕安故。」

此身輕安最初生時，由風力故，身中現起最極安樂。由此因緣，心中喜樂轉更勝妙。輕安初勢漸趣微細，然非輕安一切永盡，是初強盛太動其心，彼漸退已，如影隨形有妙輕安無諸散動與三摩地隨順而起。心踊躍性亦漸退減。心於所緣堅固而住，遠離喜動不寂靜性，乃為獲得正奢摩他。《聲聞地》云：「彼初起時，令心踊躍，令心悅豫，歡喜俱行，令心喜樂，所緣境界於心中現。從此已後，彼初所起輕安勢力漸漸舒緩，有妙輕安隨身而轉，心踊躍性漸次退減。由奢摩他所攝持故，心於所緣相寂靜轉。」

如是生已，或名得奢摩他，或名有作意，始得墮在有作意數。以得第一靜慮近分所攝正奢摩他，乃得定地最下作意故。如《聲聞地》云：「從是已後，其初發業修瑜伽師名有作意，始得墮在有作意數。何以故？由此最初獲得色界定地所攝少作意故。由此因緣，名有作意。」言定地者，是上二界地之異名。

第二，分二。初有作意相。

具何相狀能令自他了知是為已得作意？謂由獲得如是作意，則得色地所攝少分定心、身心輕安、心一境性；有力能修粗靜相道或諦相道，淨治煩惱；內暫持心，身心輕安疾疾生起；欲等五蓋多不現行；從定起時，亦有少分身心輕安隨順而轉。如《聲聞地》云：「得此作意初修業者，有是相狀，謂已得色界少分定心，已得少分身心輕安心一境性，有力有能善修淨惑所緣加行，其心相續滋潤而轉，為奢摩他之所攝護。」又云：「於內正住暫持其心，身心輕安疾疾生起，不極為諸身粗重性之所逼惱，不極數起諸蓋現行。」又云：「雖從定起，出外經行，而有少分輕安餘勢隨身心轉。如是等類，當知是名有作意者清淨相狀。」

由得具足如是相狀作意力故，奢摩他道極易清淨，謂由奢摩他心一境性住定之後，速能引起身心輕安，輕安轉增，如彼輕安增長之量，便增爾許心一境性妙奢摩他，互相輾轉能增長故。如《聲聞地》云：「如如增長身心輕安，如是如是於所緣境心一境性轉得增長。如如增長心一境性，如是如是轉復增長身心輕安。心一境性及以輕安，如是二法輾轉相依，輾轉相屬。」總之，若心得堪能者，風、心同轉，故風亦堪能。爾時，其身便起微妙殊勝輕安。此若生起，心上便生勝三摩地。復由此故，其風成辦殊勝堪能。故能引發身心輕安，仍如前說。

第二，斷疑者。如是前說第九心時，不須策勵勤加功用，心任運轉趣三摩地，無諸分別，又盡滅除微細沉沒，具明顯力。又如前身輕安時說，由其風大堪能力故，能與身心勝妙安樂。此三摩地，又如前於相狀時說，貪欲等蓋、諸隨煩惱多不現行，雖從定起，不離輕安。若生具此功德之定，於五道中立為何道？答：若生如是妙三摩地，昔及現在總有多人立為入大乘道，尤由隨順生輕安風，一切身中安樂充滿，依此身心起大調適。此又具足無諸分別、最極明顯二種殊勝，故許為無上瑜伽中備諸德相圓滿次第微妙瑜伽。然依慈尊、無著等諸大教典及《中觀修次》等，明顯開示修定次第、定量諸論而觀察之，此三摩地尚未能入小乘之道，何况大乘？《聲聞地》說，即修根本第一靜慮觀粗靜相諸世間道，皆依此定而引發故。外道諸仙由世間道，於無所有以下諸地能離欲者，皆須依此而趣上地。是故此定是內、外道二所共同。若無顛倒達無我見，及善覺了三有過失、厭離生死、希求解脫，由出離心所攝持者，是解脫道。若菩提心之所攝持，亦能轉成大乘之道。如與畜生一摶之食，所行布施及護一戒，若由彼二意樂攝持，如其次第，便成解脫及一切智道之資糧。然今非觀察：由餘道攝持，趣與不趣能證解脫及一切種智道，是就此定自性觀察為趣何道。

又中觀師與唯識師决擇毘缽舍那所觀境時，雖有不同，然總明止、觀及於相續生彼證德全無不合。故無著菩薩於《菩薩地》及《攝决擇分》、《集論》、《聲聞地》中別分止、觀二中，若修止者，說由九心次第引發。此復於《聲聞地》决擇最廣，然不許彼定即是修毘缽舍那法。故諸論中離九住心，別說修毘缽舍那法，《聲聞地》亦別說修觀法故。如是《中觀修次》及《般若波羅蜜多教授論》等，亦以九心為奢摩他道，別說毘缽舍那道。慈氏五論所說諸義，除無著菩薩所解之外，更無所餘。故於此事，一切大轍同一意趣。

若謂《聲聞地》所說者，雖有安樂、明顯，然無甚深無分別相，唯是寂止，若有無分別即空三摩地。所言甚深無分別者，深義云何？為由觀慧正見决定，次於其上無分別住耶？抑不思擇無分別住耶？初者，吾等亦許如此即是空三摩地。若汝許此，則應分別有、無實性見解二類。若有彼見補特伽羅，次住見上修無分別，是修甚深空三摩地。若無彼見補特伽羅，唯不分別而修，則非修習甚深空性。理應如是分別宣說。不應宣說：凡無思惟一切癡修，皆是無緣、或於無相、或於空性修靜慮師。若謂無論有、無了悟空性正見，但若心無分別、全不思擇，一切止修皆是空定，則前所引《聲聞地》說奢摩他品諸三摩地，雖非所欲，亦應許為空三摩地。由彼定時除念、正知勢力微時略起觀察，餘時全不略起分別，謂此是、此非。

故諸能引正奢摩他妙三摩地，《解深密經》說，緣無分別影像。《聲聞地》亦云：「彼於爾時成無分別影像所緣，即於如是所緣影像，一向一趣安住正念，不復觀察，不復思擇，不極思擇，不徧尋思，不徧伺察。」止、觀二中於奢摩他，作是說故。《聲聞地》又云：「又若汝心雖得寂止，由失念故，及由串習諸相、尋思、隨煩惱等諸過失故，如鏡中面，所緣影像數現在前。隨所生起，即更當修：不念、作意，謂先所見諸過患相增上力故，即於如是所緣境像，由所修習不念、作意，除遣散滅，當令畢竟不現在前。」此亦是於修止時說。諸定量論皆說修奢摩他時，不觀察修，唯安住修。故許一切不分別修，皆是修空，實為智者所應笑處，尤其說修「不念、作意」皆是修空，《聲聞地》文善為破除。又《修次初編》云：「奢摩他自性者，唯是心一境性，故此即是一切奢摩他總相。」《慧度教授論》云：「應當遠離緣慮種種心相意言，修奢摩他。」意言者，謂分別：此是此等。又《寶雲經》說，奢摩他是心一境性。已引如是眾多經論，曾經多次說奢摩他全無分別。故無分別略有二種，謂修空無分別，及於空性全未悟解諸無分別。故不應執凡有一切安樂、明顯、無分別者，皆是修空。

此等乃是略示方隅。應善策勵，了知慈尊及無著等所解修止、觀法。若不爾者，尚未得止，便於少分無分別定，誤為能斷三有根本毘缽舍那。於此起慢，謂修無緣，空度時日，定欺自、他。定量智者所造論中說：於新修奢摩他時，唯應止修，無分別住；初修觀時，以觀察慧思擇而修。若執一切分別，皆是實執，捨此一切，即違一切定量經論，未得無謬無我正見。凡無分別皆是修甚深空義毘缽舍那，純粹支那堪布修法。細觀三編《修次第》中自當了知。

第二、顯示依奢摩他趣總道軌。

如是已得如前所說無分別三摩地作意，又有明顯、無分別等殊勝差別，唯應修此無分別耶？答：於相續中引發如此妙三摩地，是為引生能斷煩惱毘缽舍那。若不依此令生毘缽舍那，任如何修此三摩地，尚不能斷欲界煩惱，况能盡斷一切煩惱，故當更修毘缽舍那。此復有二：一、能暫伏煩惱現行，趣世間道毘缽舍那。二、能永斷煩惱種子，趣出世道毘缽舍那。除此更無上進方便。如《聲聞地》云：「已得作意諸瑜伽師，已入如是少分樂斷，從此已後，唯有二趣，更無所餘。何等為二？一者世間，二出世間。」如是已得正奢摩他或作意者，或欲修習世間道毘缽舍那，或欲修出世道毘缽舍那，皆於先得奢摩他道，應多修習。如是修故，所有輕安心一境性皆得增長，其奢摩他亦極堅固。又應善巧止、觀眾相，後於二道隨樂何往，即於彼道發起加行。如《聲聞地》云：「彼初修業諸瑜伽師，由有作意，或念我當往世間趣；或念我當往出世趣。復多修習如是作意，如如於此極多修習，如是如是所有輕安心一境性，經歷彼彼日夜等位轉復增廣。若此作意堅固、相續、強盛而轉，發起清淨所緣勝解，於止、觀品善取其相，彼於爾時或世間道或出世道，隨所樂往，即當於彼發起加行。」其中世間毘缽舍那修粗靜相，謂觀下地粗性、上地靜性。其出世間毘缽舍那，《聲聞地》所說者，謂於四諦觀無常等十六行相，主要通達補特伽羅無我正見。

若得前說奢摩他作意，有幾種補特伽羅，於現法中不趣出世道，而趣世間道？如《聲聞地》云：「問，此中幾種補特伽羅，即於現法樂往世間道，非出世道？答：略有四種：一、一切外道。二、於正法中根性鈍劣，先修止行。三、根性雖利，善根未熟。四、一切菩薩樂當來世證大菩提，非於現法。」外道瑜伽師一切得如前說奢摩他者，然於無我無觀察慧觀擇而修，彼於無我不信解故，或唯修此無分別止，或更進修粗靜行相毘缽舍那，故唯能往世間之道。又正法中佛諸弟子，若是鈍根，於奢摩他先多修習，故不樂修於無我義觀慧思擇，或雖樂修，然不能了真無我義；故於現法亦唯能往世間之道，以唯修住分，或唯能修粗靜行相毘缽舍那故。又諸利根佛弟子眾，雖能悟解真無我義，若諦現觀善根未熟，則於現法亦不能生諸出世間無漏聖道，故名唯往世間道，非緣無我不能修習毘缽舍那。又菩薩成佛，雖一生補處，亦必來世，於最後有，從加行道，四道俱生。於一生補處時，聖道不起，故於現法唯往世間道，非未通達真無我義。如《俱舍論》云：「佛麟喻菩提，依邊定一坐，前順解脫分。」此順小乘教成佛道理，非無著菩薩自許如是。

由是外道修粗靜相道，伏煩惱現行，內佛弟子修無我義，斷煩惱根本，皆須先得如前所說奢摩他定。故前所說此奢摩他，是內、外道諸瑜伽師伏斷煩惱所依根本。又大、小乘諸瑜伽師，亦皆須修此三摩地。即大乘中，若顯、密乘諸瑜伽師，一切皆須修奢摩他。故此奢摩他，是一切修觀行者共所行道，最要根本。

又咒教所說奢摩他，唯除少分所緣差別，謂緣形像、或緣三昧耶相、或種子字等，及除少分生定方便差別而外，其斷懈怠等三摩地五種過失，及能對治依止正念及正知等，其次獲得第九住心，從此引發妙輕安等，一切皆共。此三摩地極其寬廣，故《解深密經》密意宣說，大乘、小乘一切等持，皆是止、觀三摩地攝。故欲善巧諸三摩地，應當善巧止、觀二法。

生此三摩地奢摩他作意，義雖多種，然主要者是為引發毘缽舍那之證德。毘缽舍那又有二種：一、內外、大小乘所共，能暫伏煩惱現行，粗靜行相毘缽舍那；二、唯佛弟子內道別法，畢竟斷除煩惱種子，修習無我真實行相毘缽舍那。前是圓滿支分，非必不可少，後是必不可少之支。

故求解脫者，應生能證無我真實毘缽舍那。以若得前說第一靜慮未到地攝正奢摩他，縱未獲得以上靜慮及無色奢摩他，然即依彼止，修習勝觀，亦能脫離一切生死繫縛而得解脫。若未通達、未能修習無我真實，僅由前說正奢摩他，及依彼所發世間毘缽舍那，斷無所有下一切現行煩惱，得有頂心，然終不能脫離生死。如《讚應讚論》中讚置答云：「未入佛正法，癡盲諸眾生，乃至上有頂，仍苦感三有。若隨佛教行，雖未得本定，諸魔勤看守，而能斷三有。」故預流、一來，一切能得聖道毘缽舍那所依之奢摩他，即前所說第一靜慮近分所攝正奢摩他。如是當知一切頓證諸阿羅漢，皆依前說正奢摩他而勤修習毘缽舍那，證阿羅漢。故若身中未得前說奢摩他定，必不得生緣如所有或盡所有毘缽舍那真實證德，後當廣說。故修無上瑜伽觀行師，雖不必生緣所有粗靜行相毘鉢舍那，及彼所引正奢摩他，然必須生一正奢摩他。初生之時，亦是生起、圓滿二次第中初次第時生。總應先生正奢摩他，次即依彼，或由粗靜行相毘缽舍那，漸進諸道乃至有頂，或由無我真實行相毘缽舍那，漸行五道而趣解脫或一切智，是佛教中總印所印。故隨修何種瑜伽，皆不應違越，是謂總顯依奢摩他趣上道軌。

>第三、顯示別趣世間道軌分二：一、顯往粗靜相道先須獲得正奢摩他；二、依奢摩他離欲之理。今初

由了相門修粗靜相道，須得前說正奢摩他。如《莊嚴經論》云：「由此令彼增，由增極遠行，而得根本住。」謂得前說第九住心及諸輕安，由此增長彼三摩地，依此引發根本靜慮。又從第九心乃至未得了相作意時，說名作意初修業者。從得作意，為淨煩惱修習了相作意時，名淨煩惱初修業者。故修了相，是先已得奢摩他作意。如《聲聞地》云：「云何作意初修業者？謂專注一緣，勤修作意，乃至未得所作作意，未能觸證心一境性，是名作意初修業者。云何淨煩惱初修業者，謂已證得所修作意，於諸煩惱欲淨其心，發起攝受正勤修習了相作意。」《第四瑜伽》卷首亦說已得作意，次修世間及出世間離欲道故。

又先具足如前所說正奢摩他，次修世間及出世間毘缽舍那，暫伏、永斷煩惱之理，於餘對法論中，未見明顯如此廣說。故昔善巧大、小對法諸先覺等，於此先修專住一緣正奢摩他，及依此故，暫伏、永斷煩惱之理，皆未能顯。

若未善解《聲聞地》義，便覺靜慮無色最下之道，是初靜慮之近分。於彼說有六種作意，初是了相。故起誤解，謂初生近分攝心，即了相作意。若如是計，極不應理，以若未得正奢摩他，必不能生初靜慮之近分；未得近分，定不能得奢摩他故。了相作意是觀察修，由修習此，若先未得正奢摩他，不能新生故。又如先引《本地分》說，欲界心一境性無諸輕安。《解深密經》等說，未得輕安即不得止。故未得近分，即未能得正奢摩他。

故初近分六作意之最初者，是修近分所攝毘缽舍那之首，非初近分之最初，其前尚有近分所攝奢摩他故。未得初近分所攝三摩地前，一切等持皆是欲界心一境性。若依諸大教典之義，得奢摩他者亦極稀少，况云能得毘缽舍那。

第二、依奢摩他離欲之理。

唯修前說，具足明顯、無分別等眾多殊勝正奢摩他，全不修習二種勝觀，且不能伏欲界所有現行煩惱，况能永斷煩惱種子及所知障，故欲離欲界，欲得初靜慮者，應依此止而修勝觀。前說修奢摩他能伏煩惱現行，豈不相違？答：無有過失。前依世間毘缽舍那悉皆攝為奢摩他而說，此依二種毘缽舍那前行初禪近分所攝奢摩他說。

能引離欲毘缽舍那略有二種，謂由諦行相及由粗靜相離欲之理，此說由其後道離欲。修此之身，謂未少得無我正見諸外道眾，及正法中具足無我見者，二所共修。彼修何道而斷煩惱？如《聲聞地》云：「為離欲界欲，勤修觀行諸瑜伽師，由七作意，方能獲得離欲界欲。何等為七？謂了相、勝解、遠離、攝樂、觀察、加行究竟、加行究竟果作意。」最後作意是證離欲根本定時所有作意，即所修果，前六作意是能修因。

若此非由修無我義而斷煩惱，為决擇修習何義而斷煩惱耶？雖由此道亦伏欲界餘惑現行，然唯說名離欲界欲。故主要者，謂由修習欲貪對治而斷煩惱。其欲貪者，此為貪欲五種欲塵，故能對治，是於欲塵多觀過患。違貪欲相而善修習，由此能於欲界離欲。

此雖無倒了解諸欲過失及初靜慮功德，而有堅固了相定解，若先未得正奢摩他，隨久觀修此二德失，然終不能斷除煩惱。又雖已得正奢摩他，若無明了觀察，隨修幾久，亦定不能斷除煩惱。故須雙修止、觀方能斷除。此一切伏斷煩惱共同建立。

如是別思上、下諸地功德、過失，善了其相，時為聞成，時為思成，故此作意聞、思間雜。由如是修，超過聞、思，唯有修相，一向勝解粗靜之義，是名勝解作意。《聲聞地》云：「於所緣相修奢摩他、毘缽舍那。」第六作意時亦云：「修奢摩他、毘缽舍那。」初作意時說緣義等六事，此於餘處毘缽舍那中亦多宣說，是故此等雖非修習無我正見，然是毘缽舍那亦不相違。故此諸作意之時，是由雙修止、觀而斷煩惱。修習之理，謂若分辨粗靜之義，數數觀察，即是修習毘缽舍那。觀察之後於粗靜義一趣安住，即是修習正奢摩他。

如是所修初、二作意，是為厭壞對治。如是輾轉修習止、觀，由修習故，若時生起欲界上品煩惱對治，是名遠離作意。又由間雜薰修止、觀，若能伏斷中品煩惱，是名攝樂作意。次若觀見能障善行欲界煩惱，住定、出定皆不現行，不應粗尋便謂：我今已斷煩惱。當更審察：為我實於諸欲尚未離欲而不行耶？抑由離欲而不行耶？作是念已，為醒覺故，隨於一種可愛淨境攀緣思惟，若見貪欲仍可生起，為斷彼故喜樂修習，是名為觀察作意。由此能捨未斷謂斷諸增上慢。次更如前於粗靜義別別觀察，於觀察後安住一趣，由善薰修此二事故，若時生起欲界下品煩惱對治，是名加行究竟作意。第三、第四、第六作意，是能伏斷煩惱對治。

如是若斷輭品煩惱，即是摧壞一切欲界煩惱現行，暫無少分而能現起，然非畢竟永害種子。由此能離無所有處以下諸欲，然尚不能滅除有頂現行煩惱，何况能得永度生死？然依靜慮亦能獲得五種神通，恐繁不錄，如《聲聞地》，極廣宣說，應當了知。

現在無修此等根本靜慮之理，故亦無有錯誤引導。然於此等若真了解，則於餘定亦斷歧途最為利益。如是四種靜慮、四無色定及五神通，與外道共，唯得此定非但不能脫離生死，反於生死而為繫縛，故於奢摩他不應喜足，更當尋求真無我見毘缽舍那。

縱未廣知修初靜慮等根本定法，然於前說修奢摩他，或名作意法，定當了知。此是般若波羅蜜多甚深經等所說九種住心，《中觀修次》之所建立，如前已引。又《莊嚴經論》及無著菩薩，於《菩薩地》、《大乘對法》、《攝决擇分》解彼意趣。又《攝决擇分》於止、觀二法，指《聲聞地》，故《聲聞地》解釋最廣。又此諸義，《中觀修次論》及《慧度教授論》亦曾宣說。又《辨中邊論》說，由八斷行斷五過理修奢摩他法。今善觀彼等諸心要義，略示一二，全無杜撰。

### 毘缽舍那

現在修靜慮者，且無此等之名。又有一類先學論時，雖知其名，然未善其義，後修行時，見無所須，棄而修餘。又有眾多略得止品所攝正定，便謂已得空三摩地，或得內、外所共第九住心定，便謂已得無上瑜伽具眾德相圓滿次第，及謂已得根本、後得合雜無間無分別智。皆是未得善解之相。若於上說善得定解，則不因其假說修無所緣、無相、了義美妙名稱而生誤解。若能實知此定之義，便能了知歧、非歧途，故於此諸定量教說修三摩地次第，應當善巧。

&nbsp;&nbsp;&nbsp;&nbsp;經及廣釋論善說修定軌，&nbsp;&nbsp;&nbsp;&nbsp;因文簡直故狹慧未能解，&nbsp;&nbsp;&nbsp;&nbsp;反謂此經論無無分別教，

&nbsp;&nbsp;&nbsp;&nbsp;不於有處求無處求謂得，&nbsp;&nbsp;&nbsp;&nbsp;尚且未能辨內外定差別，&nbsp;&nbsp;&nbsp;&nbsp;況能善分辨小乘及大乘，

&nbsp;&nbsp;&nbsp;&nbsp;顯教與密教三摩地差別，&nbsp;&nbsp;&nbsp;&nbsp;見此故顯說大論修定法。&nbsp;&nbsp;&nbsp;&nbsp;久習大論友莫捨自珍寶，

&nbsp;&nbsp;&nbsp;&nbsp;而取他假石願識寶自有。&nbsp;&nbsp;&nbsp;&nbsp;佛見除汝學別無教授義，&nbsp;&nbsp;&nbsp;&nbsp;讚聞住林樂願觀察彼義。

&nbsp;&nbsp;&nbsp;&nbsp;無分別止道修法與修量，&nbsp;&nbsp;&nbsp;&nbsp;未得善了解劬勞修定師，&nbsp;&nbsp;&nbsp;&nbsp;尚須依智者如實知修法，

&nbsp;&nbsp;&nbsp;&nbsp;否則暫休息於教損害小。&nbsp;&nbsp;&nbsp;&nbsp;慈尊無著論所說修止法，&nbsp;&nbsp;&nbsp;&nbsp;為聖教久住故今略解釋。

已釋上士道次第中，學菩薩行，於奢摩他靜慮自性如何學法。