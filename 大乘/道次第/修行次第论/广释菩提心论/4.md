# 广释菩提心论 第四卷

莲华戒菩萨造

西天译经三藏传法大师赐紫臣施护等奉　诏译

复次此中如宝云经说。菩萨云何得大乘法。谓若菩萨善学一切法。彼虽有学而于学时。及所学法悉不可得。虽于学中决定无所得。亦不于彼因缘法中而起断见

如圣法集经说。云何是诸菩萨所行。谓若菩萨于身语意诸所行中。长时不舍一切众生。内心发起大悲增上。为欲利乐诸众生故。应作是念。若我现行及已行行。悉与一切众生。施作广大利益安乐。菩萨虽观诸蕴如幻。亦不于中而生厌舍。一切所行悉无障碍。处如空聚。亦不于中而生厌舍。一切所行悉无障碍。界如蛇毒。亦不于中而生厌舍。一切所行悉无障碍。又复虽观色如聚沫。亦不舍离如来色身相好。受如浮泡。亦不于诸如来禅定三摩地三摩钵底出生妙乐中不起方便。想如阳焰。亦不于诸如来智中不起胜想。行如芭蕉。亦不于一切佛法行中而无所行。识如幻士。亦不于如来三业智为先导中而无所行。如是一切所行。悉无障碍

复次诸经皆说。应知慧及方便。是诸菩萨正所行行。是故诸菩萨于彼无数一切行中。常所发起慧及方便。观想修作长时无间。如是即得十二分位。是诸地位得安立已。彼彼位中胜上功德皆悉具足。所言十二分位者。谓信解行地乃至佛地。此等地中但除佛地。自余皆是异生及菩萨摄。此中信解行地者。未能证得二无我理。一向发起坚固信解。魔不能动。彼信解力亦未能观唯识实性。但于坚固信解法中。立解行地。又诸地中。随应各具无数三摩地总持解脱神通等诸功德

如宝云经说。安立四种顺决择分。而彼四位。有软中上智光明出。此四皆观诸法无我。是中若有软品智光明生。是为暖位。彼所证定名为明得。若有中品智光明生。是为顶位。彼所证定名为明增。若有最上外无对碍智光明生。于心分位离能取相。是名忍位。彼所证定名一分入。若于能取所取相中悉无所得。以无二智。决定印彼二取相空。是为世第一位。彼所证定名为无间。从此无间入唯识性。此中总略。如是等说。皆是信解行地所摄

复次十地即十分位。彼初地者。从前世第一法无间初心得入见道。既获圣性生大欢喜。是故说此名欢喜地。此能分证二无我理。得法无性真实智生。一切分别戏论悉离。此中能断一百一十二见所断惑。余修所断三界总有一十六惑如应而断。此位菩萨得平等智。自利利他。于施波罗蜜多而得圆满。安住三摩地。乃至未能远离微细毁犯垢染。若能分得进居二地

彼二地者。能离一切犯戒垢染。是故说此名离垢地。此位菩萨能正远离微细犯戒垢染。于戒波罗蜜多而得圆满。乃至未能成就胜三摩地三摩钵底及闻总持。若能分得进居三地。彼三地者。能发无量胜智光明。是故说此名发光地。此位菩萨普尽获得胜三摩地及闻总持。堪忍诸苦。于忍波罗蜜多而得圆满已。于一切三摩钵底爱心中舍。乃至未能广修菩提分法。若能分得进居四地

彼四地者。菩提分法慧焰。能烧诸烦恼薪。是故说此名焰慧地。此位菩萨已离缺减语意分别。善修无缺减菩提分法。于精进波罗蜜多而得圆满。乃至未能作四谛观。若能分得进居五地

彼五地者。于生死涅槃。以善方便观察平等。极难中胜是胜修习。是故说此名难胜地。此位菩萨于四圣谛中。能善观察多所修作。于定波罗蜜多而得圆满。从顺决择分出至此地中。始得无相之行。乃至未能作缘生观。若能分得进居六地

彼六地者胜慧具已。而能随转一切佛法胜现前门。是故说此名现前地。此位菩萨能善观察缘生之法。于慧波罗蜜多而得圆满。获无相行。乃至未能圆满是行。若能分得进居七地。彼七地者。于无功用方便道中。虽未能具。以涉远故。是故说此名远行地。此位菩萨观一切相皆如化事。真实了知相用所行悉无违碍。彼能成就无相之行。于方便波罗蜜多而得圆满。乃至未具无功用行。若能分得进居八地

彼八地者。诸相用等悉不能动。是故说此名不动地。此位菩萨善得无相功用行。于愿波罗蜜多而得圆满。乃至未能分别一切相说法自在。若能分得进居九地

彼九地者。具最胜慧善说诸法。是故说此名善慧地。此位菩萨得彼最胜四无碍解慧力相应。于力波罗蜜多而得圆满。乃至未能于佛刹会中随应化现说法利生自在圆满。若能分得进居十地

彼十地者。能于无边一切世界。布大法云洒甘露雨。是故说此名法云地。此位菩萨胜智相应说法利生。作诸化事悉得自在。乃至未能于一切所知一切相中获无碍智。若能分得进居佛地

如上诸地所有建立行相。如和合解脱经说。又此诸地所有广说。蕴等清净及分位相。余处有文恐繁且止

复次佛地即一分位。此佛地者。一切胜相皆悉具足。一切功德皆悉圆满。已能普尽一切边际。过此无别胜上分位。而佛地中所有功德。正使诸佛以妙言词。而亦不能称扬一分。是故当知。诸佛功德无量无边不可称计。唯佛世尊自然智观自证知故。如华严经中所说功德。亦即一分未能穷尽故。况复我今造此论者。敢以言词具赞说耶。又佛地中所有功德。总摄一切殊胜之义。如楞伽经说

复次颂曰

&emsp;&emsp;应当了知三身者&emsp;&emsp;普摄诸佛一切身

&emsp;&emsp;最上胜义法所依&emsp;&emsp;是故开显三身相

&emsp;&emsp;自性身及正报身&emsp;&emsp;化身等三最胜上

&emsp;&emsp;分别诸佛所有身&emsp;&emsp;初身与二为依止

&emsp;&emsp;已修难行希有行&emsp;&emsp;百种炼磨安忍心

&emsp;&emsp;所有一切众善门&emsp;&emsp;普能积集无遗弃

&emsp;&emsp;无量劫来久修习&emsp;&emsp;大乘最上妙法门

&emsp;&emsp;一切障碍悉蠲除&emsp;&emsp;尽灭无余得清净

&emsp;&emsp;因中所有微细障&emsp;&emsp;果中智力悉拔除

&emsp;&emsp;譬如妙宝始开函&emsp;&emsp;放净光明照一切

&emsp;&emsp;随顺世间现有生&emsp;&emsp;历苦勤求菩提果

&emsp;&emsp;说法化利百千门&emsp;&emsp;遍一切处善施作

&emsp;&emsp;如来高显复不动&emsp;&emsp;安住世间大圣尊

&emsp;&emsp;如彼须弥众山王&emsp;&emsp;观仰巍巍最高胜

&emsp;&emsp;大以悲心为根本&emsp;&emsp;三摩地门善出生

&emsp;&emsp;遍三有中现其身&emsp;&emsp;一切无不示生处

&emsp;&emsp;如净日轮放一光&emsp;&emsp;普遍世间悉照耀

&emsp;&emsp;诸佛圣智妙光明&emsp;&emsp;能知诸法亦如是

&emsp;&emsp;诸声闻人所证果&emsp;&emsp;出离世间为最胜

&emsp;&emsp;而彼声闻所得中&emsp;&emsp;又复不如缘觉地

&emsp;&emsp;缘觉若比菩萨地&emsp;&emsp;于诸分中不及一

&emsp;&emsp;菩萨较计佛如来&emsp;&emsp;倍多分中不及一

&emsp;&emsp;如来所证菩提果&emsp;&emsp;无量功德不思议

&emsp;&emsp;如其时处所应行&emsp;&emsp;随顺方便而善转

&emsp;&emsp;果中所证最胜上&emsp;&emsp;五根清净妙用成

&emsp;&emsp;十二位中功德门&emsp;&emsp;彼一切义皆能转

&emsp;&emsp;果中所证最胜上&emsp;&emsp;一切意道皆清净

&emsp;&emsp;如其所证悉应知&emsp;&emsp;一切无垢无分别

&emsp;&emsp;果中所证最胜上&emsp;&emsp;摄诸义利皆清净

&emsp;&emsp;佛刹清净如所应&emsp;&emsp;一切自在而出现

&emsp;&emsp;果中所证最胜上&emsp;&emsp;一切分别悉清净

&emsp;&emsp;所作不坏常时中&emsp;&emsp;善修一切智事业

&emsp;&emsp;果中所证最胜上&emsp;&emsp;一切清净善安住

&emsp;&emsp;已得无住大涅槃&emsp;&emsp;圆满诸佛清净句

&emsp;&emsp;果中所证最胜上&emsp;&emsp;一切染法已清净

&emsp;&emsp;不杂烦恼本无瑕&emsp;&emsp;常入诸佛妙乐行

&emsp;&emsp;果中所证最胜上&emsp;&emsp;想如虚空悉清净

&emsp;&emsp;积集广大胜义门&emsp;&emsp;离诸色相而观察

&emsp;&emsp;如来化相极广大&emsp;&emsp;此无量行皆清净

&emsp;&emsp;成所作智妙难思&emsp;&emsp;诸佛无垢胜依止

此中当知。清净法界即一切法真如。为一切法无颠倒自性正因。而能出生诸佛及诸佛智。离诸障染。建立三摩地总持法门。及余无量福智诸行。成就一切众生利乐等事。乃至成熟一切正法闻知种子。如是等相皆得成就。所言诸佛智者。谓即四智。初大圆镜智。是智远离我我所相。及离能取所取分别。不杂一切烦恼垢染。于一切所缘所行所知相中。不忘不愚。智影相生现种依持。彼一切智所依清净。是即真如所缘无分别智。二平等性智。得胜上所缘。是智能观自他平等。已能安处无住涅槃。起大慈悲随往一切现身现上以善方便毕竟相应。三妙观察智。普摄一切三摩地三摩钵底总持法门。于一切所知分位。无碍而转及能发生胜功德宝。方便现身善断众疑。如其所应能善说法。四成所作智。能以种种不思议方便。为他成熟一切所作。如应化度一切众生。如是等相是为四智

复次颂曰

&emsp;&emsp;三身分位二二一&emsp;&emsp;二法二报一化身

&emsp;&emsp;诸佛清净法界中&emsp;&emsp;若一若多性不立

此中意者。清净法身犹如虚空而无形相。从是身中流出一切法。此等皆是妙无比喻最胜白法。清净真理大利乐因。出生佛地最上善乐。而能圆满无尽法海。复能具足清净妙慧。即能成就大菩提心。如上所释菩提心义。于诸经中略集要文。唯佛菩萨能尽知见