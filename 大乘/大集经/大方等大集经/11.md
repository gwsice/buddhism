## 大方等大集经 第十一卷

北凉天竺三藏昙无谶译

### 海慧菩萨品第五之四

尔时海慧菩萨白佛言。世尊。菩萨摩诃萨若有具足如是等见发何等愿。佛言。善男子。如是之人如本发愿。菩萨摩诃萨若心在定若不在定。为众生故如本发愿。善男子。譬如人有甘蔗稻田。具满一顷其地平正。欲溉灌时开其水口纵之令去。更不施功自然周遍。善男子。菩萨摩诃萨亦复如是。若在定中系心思惟。若不在定不思惟时。为众生故如本发愿。所作善根。悉皆愿与众生共之。共已回向无上佛法。菩萨心净戒忍定慧亦复清净。观于佛法及诸众生平等无二。虽有是愿初无有心。是故菩萨虽复无心。于诸众生而誓愿力未常不及。所有善根悉与共之。共已回向无上菩提。善男子。如娑罗树有人斫伐根。既断已随斫而倒。善男子。菩萨摩诃萨亦复如是。修集三昧常向菩提。假使有人唱言是树莫斫处堕。是树犹故随斫处倒。菩萨摩诃萨亦复如是。所修善法。欲令不向无上菩提则无是处。何以故。法性尔故。菩萨摩诃萨所修善法。唯为不断三宝种性。为净佛土。为庄严身三十二相八十种好。为庄严口说法之时众生乐闻。为庄严心观诸众生平等无二。为得佛法诸佛三昧。菩萨虽不贪如是法。而能自在得如是法。何以故。誓愿力故。善男子。譬如陶师泥在轮时不得物名。既成器已名随物立。菩萨善法亦复如是。未发愿时。则不能得波罗蜜名。是故菩萨一切善法要当发愿。善男子。譬如金师金未成器。亦不得名。及其成已得璎珞名。菩萨善法亦复如是。未发愿时则不能得波罗蜜名。善男子。譬如比丘欲入灭定先立誓愿。我今入定。若揵椎鸣乃当起出。而是定中无揵椎音。以愿力故鸣揵椎时则便出定。善男子。菩萨摩诃萨亦复如是怜愍众生作如是愿。诸未度者我当度之。诸未脱者我当脱之。修菩提时入深三昧。以悲力故念诸众生。不证声闻辟支佛乘。是故菩萨虽复修集三十七品而不得果。善男子菩萨所行不可思议。虽入深定亦不证得沙门道果。善男子。譬如二人欲过猛火。其一人者着金刚铠即能过之。其一人者身被干草为火所焚。何以故。草则易烧金则坚故。菩萨摩诃萨亦复如是。怜愍众生专念菩提。庄严甚深无量三昧。以三昧力能过声闻缘觉正位不取果证。从定起已得正觉道如来三昧。被干草者喻于声闻。声闻之人厌悔生死。于诸众生无慈悲心。是故不能过于声闻缘觉正位。何以故。二乘之人于福德中生知足想。菩萨之人于福德中心无厌足。金刚铠喻空无相愿。大猛火者喻诸行法。菩萨摩诃萨观一切法空无相愿。而能不证沙门道果。世尊。菩萨摩诃萨具足是事不可思议。修是三昧而不取证。行生死火不为所烧。菩萨摩诃萨成就方便入一切定。亦不为定之所诳惑。具方便故。虽行诸行心无染着。虽为邪见说沙门果。亦自不证沙门道果。佛言。善哉善哉。实如汝说。善男子。如三染汁盛以一器。所谓罗差郁金青黛。染三种物。所谓毳[叠\*毛]及憍奢耶衣。毳以浆浸则成青色。叠净浣故成于黄色。憍奢耶衣先以灰浸则成赤色。如是三物。虽同一器受色各异。善男子。三乘之人亦复如是。器者喻于空无相愿。三种色者。喻于声闻缘觉菩萨。随衣受色喻三种菩提。空无相愿亦不生念。与如是果不与是果。善男子。毳喻声闻。叠喻缘觉。憍奢耶衣喻菩萨乘。菩萨摩诃萨见一切法。如聋如盲无有众生。如是见时心无染着无有悔退。是时心中真实了知。我于众生非有利益非无利益。亦为众生修集大悲。善男子。譬如微妙净琉璃宝。虽复在泥经历百年。其性常净出已如本。菩萨摩诃萨亦复如是。了知心相本性清净。客尘烦恼之所障污。而客烦恼实不能污清净之心。犹珠在泥不为泥污。菩萨摩诃萨作如是念。若我心性烦恼污者。我当云何能化众生。是故菩萨常乐修集福德庄严。乐在诸有供养三宝。乐为众生趋走供使。于生贪处不起贪心。护持正法。乐行惠施。具足净戒。庄严忍辱。勤行精进。庄严禅支。修集智慧。多闻无厌清净梵行。修大神通三十七品。善男子。菩萨摩诃萨行如是法。不为烦恼之所染污。不着三界。菩萨摩诃萨行善方便功德力故。虽行三界身心不污。善男子。譬如长者唯有一子心甚爱念。其于游戏误坠圊厕。时母见已恶秽不净。父后见之呵责其母。即便入厕牵之令出出已净洗。爱因缘故忘其臭秽。善男子。长者父母喻于声闻缘觉菩萨。厕喻三界。子喻众生。母不能拔喻声闻缘觉。父能拔济喻诸菩萨。爱因缘者喻于大悲。菩萨摩诃萨具善方便入于三界。不为三界之所染污。是故道有二种。一者声闻。二者菩萨。声闻道者厌于三界。菩萨道者不厌三界。善男子。菩萨修集空无相愿。虽行诸有不堕于有。既不堕有复不取证。行三界者是名方便。不取证者是名智慧。善男子。菩萨摩诃萨观一切法无有二相。若观法等众生亦等。如是等者涅槃亦等。是名智慧。若能如是等观众生不证涅槃。是名方便。清净惠施是名为慧发愿回向是名方便。世尊。云何名为清净智慧清净方便。善男子。菩萨若见无我众生寿命士夫是名为慧。若修集空无相无愿。以诸善根愿及众生回向菩提。是名方便。复次善男子。知诸众生下中上根。是名为悲。知已随意而为说法。是名方便。净智慧故虽行诸有心无染着。净方便故虽修二乘不证其果。善男子。若能不为一切烦恼之所污染。是名为慧。能调众生悉令趣向阿耨多罗三藐三菩提。是名方便。菩萨发愿悉令众生得无尽财无尽福德增长善根。诸学无学声闻缘觉。一切菩萨随意得法名净方便。若能受持一切佛法。广分别说。无穷尽说。无障碍说。不空而说。随乐而说。是名净慧。菩萨摩诃萨生生之处不失无上菩提之心。是名净慧。生生之处所作善法愿及众生。名净方便。净慧因缘知菩提心无住无根。净方便故化诸众生趣于菩提。世尊。菩萨摩诃萨若具如是二净。所作诸业无非菩提。何以故。一切法中悉有闇障。坏闇障故即是菩提。是故菩萨常不远离于菩提也。菩萨若作如是念言我离菩提。当知是人不得菩提。若念我今有菩提者。是人菩提有净不净。若能如是观诸法者即得菩提。即是净智方便也。善男子。过去无量阿僧祇劫。有佛出世。号无边光如来应正遍知明行足善逝世间解无上士调御丈夫天人师佛世尊。土名不眴劫名光味。尔时世尊初坐道场菩提树下。未成佛时。十方世界一生补处。不退菩萨悉来睹见。至其所已以种种华而供养之。华处空中高七多罗树。成佛道已放大光明遍照十方。十方世界多有诸天。见佛光已各作是言。无边光佛真实出世。彼佛世界庄严丽饰。如彼他化自在天宫。彼劫初时过十千年。有佛出世号曰光味。是故此劫名曰光味。善男子。光味劫中有十四亿诸佛如来出现于世。其佛世界有九万六千小国。一一国土纵广八万四千由旬。一一国有八万四千城。其城纵广满一由旬。一一城中居止人民八万四千。彼土具足如是等事。其土纯以四宝挍饰。所谓金银琉璃颇梨。多饶饮食无所乏少。其土人民无我我所。犹如北方郁单越土。其佛寿命满十中劫。声闻大众九万六千亿。菩萨大众万二千亿。土有二城。一名乐。二名净。其佛世尊生于净城住于乐城。其土有王名曰净声。七宝具足统领三千大千世界。后宫婇女三万六千。姿颜端严如天无别。有十万子雄猛勇健。悉皆具半那罗延力。各各成就二十八相。一切皆发阿耨多罗三藐三菩提心。有八万女清净无秽。形容瑰异如天无差。一切亦发阿耨多罗三藐三菩提心。其王尔时经二劫中。供养如来及声闻菩萨大众。为如来故造作宝坊满五由旬。是宝坊中复有宝楼其数十万。为供养僧。尔时圣王与其眷属。一切皆修清净梵行。时佛教化无量众生于大乘法。复化无数于声闻乘。尔时其王供养佛已。与诸眷属俱至佛所。头面礼足右绕恭敬。长跪合掌白佛言。世尊。云何菩萨修行大乘不随他语。云何菩萨生得毕竟。云何菩萨得无所住。云何菩萨得无动慧。云何菩萨得清净慧。云何菩萨力能远见。云何菩萨诸根猛利。云何菩萨具足佛土。云何菩萨行不放逸。云何菩萨闻甚深法心不怖畏。云何菩萨得名菩萨。佛言。大王有四事法。修行大乘不随他语。何等为四。一者具足圣信出于世界。二者具足智慧观诸法性。三者具诸神通。四者修净精进为化众生。大王。菩萨具足如是四法。修行大乘不随他语。复有四法生得毕竟。何等为四。一者知于善法为调伏心。二者不贪己乐。三者为诸众生修集慈悲。四者常乐大乘。是名为四。大王。复有四法得无所住。何等为四。一净于心。二净庄严。三离虚诳。四修坚慧为具福德。是名四法。大王。复有四法得净智慧。何等为四。一者净眼。二者以四摄法摄取众生。三者净身三十二相八十种好。四净佛土观净法界。是名为四。大王。复有四法。能得远见诸根猛利。何等为四。一者念菩提树不舍菩提心。二者念佛智慧亦不着智。三者念法身。修集于空无相无愿。四者念佛涅槃。于生死中心无厌悔。是名为四。大王。复有四法具足佛土行不放逸。何等为四。一者受帝释身。为化诸天令不放逸。二者受梵天身。为化诸天令不放逸。三者受转轮王身。为化众生令不放逸。四者受于大臣长者之身具足珍宝。为化众生令不放逸。是名为四。大王。复有四法闻甚深法心不怖畏。何等为四。一者亲近善友。二者善友为说甚深佛法。三者善能思惟。四者如法而住。是名为四。大王。复有四法得菩萨名。何等为四。一者求波罗蜜。二者为诸众生修集悲心。三者乐求佛法。四者化众生时心不厌悔。是名为四。善男子。时净声王从彼如来闻是法已。及诸眷属一切皆得无生法忍。舍其国土于佛法中出家修道。尔时世尊告彼王言。大王。汝今出家即是报佛。若能如是生信舍离。是名大报。是名功德。多所利益。大王。菩萨出家有二十四利益之事。何等为二十四。一者舍于世事得大自在。二者舍于烦恼获得解脱。三者身服染衣得无染道。四者具足四事得四性种。五者乐于头陀。远离一切大欲恶欲。六者不舍戒聚受人天乐。七者不舍菩提获得佛法。八者常乐寂静离世谈语。九者不着法故得大净心。十者具足禅支。得禅定故。十一者求于多闻。得智慧故。十二者破坏憍慢。得智慧故。十三者破除邪见。得正见故。十四者不生觉观。为真实知诸法界故。十五者等观众生。得大慈故。十六者化诸众生心无疲惓。得大悲故。十七者不惜身命。为护法故。十八者寂静其心。为得神通故。十九者念于如来。为见佛故。二十者修善思惟。为得十二缘深智慧故。二十一者得于顺忍。二十二者得无生忍。二十三者信一切功德。二十四者得佛智慧。是名二十四。善男子。尔时圣王闻是法已。转以教化一切男女眷属臣民。时彼国中有九万九千亿众生悉共出家。善男子。净声比丘既出家已复白佛言。世尊。我今云何得名出家。佛言。比丘汝名净声当净自界。自界既净则名比丘则名出家。尔时比丘闻佛说已。心乐寂静作是思惟。界者即眼观。眼空者即是净界。夫净界者即是佛土。耳鼻舌身亦复如是。意者即界。若观意空即是净界。夫净界者即是佛土。即是一界。即是空界。即众生界。即无相界。即无愿界。即无作界。即无为界。善男子。净声比丘如是观已。即时获得身轻心轻。身心轻已得无量神通。得神通已得乐说无碍陀罗尼门。善男子汝知。尔时净声比丘岂异人乎。即汝身是。男女眷属即汝所将来菩萨听法众是。说是伊帝曰多伽时。万八千人发阿耨多罗三藐三菩提心。八千众生得无生忍。善男子。若有欲得阿耨多罗三藐三菩提者。当如法说如说而住。云何名为如法而说如说而住。善男子。若有人言。我当作佛请诸众生许以法味。请已不能受持读诵分别解说微妙经典。不能护持清净禁戒。勤修精进不修知足。于善法中少得知足。是名欺诳不如法说不如说住。若有人言。我当作佛请诸众生许以法味。请已受持读诵演说。护持禁戒勤修精进。少欲知足多得善法不生足想。是名不诳如法而说如说而住。善男子。譬如国王多请宾客。请已不设供宾之具。宾客既至方云未办。于是宾客各作是言。昨受王请家不设食。今赴王信复无所得。呵责愁恚怨叹啼泣。善男子。菩萨摩诃萨请诸众生许以法食。不求多闻持戒精进。不修三十七助道法。众生呵责人天涕泣。善男子。菩萨摩诃萨若能如作应如作说。不应欺诳一切众生。复次善男子。复有众生请求菩萨为我说法。菩萨许言。当为汝说许已放逸。众生既见菩萨放逸。即便劝喻。既劝喻已方为说法。说时或问甚深之义。以放逸故而不能答。不能答故心生惭愧。护于身心诳于众生而便舍离。善男子。菩萨若欲如说而住。无惜身心以护众生。善男子。过去世有一师子王住深山窟常作是念。我是一切兽中之王。力能视护一切诸兽。时彼山中有二猕猴共生二子。时猕猴向师子王作如是言。王若能护一切兽者。我今二子以相委付。我欲余行求觅饮食。时师子王即便许可。时彼猕猴留其二子。付彼兽王即舍而行。是时山中有一鹫王名利见。师子王眠。即便搏取猕猴二子处崄而住。时王寤已即向鹫王而说偈言

&nbsp;&nbsp;&nbsp;&nbsp;我今启请大鹫王唯愿至心受我语

&nbsp;&nbsp;&nbsp;&nbsp;幸见为故放舍之莫令失信生惭耻

鹫王说偈报师子王

&nbsp;&nbsp;&nbsp;&nbsp;我能飞行游虚空已过汝界心无畏

&nbsp;&nbsp;&nbsp;&nbsp;若必护是二子者为我故应舍是身

师子王言

&nbsp;&nbsp;&nbsp;&nbsp;我今为护是二子舍身不惜如枯草

&nbsp;&nbsp;&nbsp;&nbsp;若我护身而妄语云何得称如说行

说是偈已即至高处欲舍其身

尔时鹫王复说偈言

&nbsp;&nbsp;&nbsp;&nbsp;若为他故舍身命是人即受无上乐

&nbsp;&nbsp;&nbsp;&nbsp;我今施汝猕猴子愿大法王莫自害

善男子。时师子王即我身是。雄猕猴者即迦叶是。雌猕猴者善护比丘尼是。二猕猴子即今阿难罗睺罗是。时鹫王者即舍利弗是。善男子。菩萨为护是依止者不惜身命。善男子。云何名为如说而作。菩萨若言我当惠施即便大施。是名菩萨如说而作。菩萨若言我能持戒。即化一切同己护戒。是名菩萨如说而作。菩萨若言我修忍辱。即化众生同修忍辱。是名菩萨如说而作。菩萨若言我勤精进为于佛法。即化众生同修精进为于佛法。是名菩萨如说而作。菩萨若言我修禅定即化众生。除去乱心修集禅定。是名菩萨如说而作。菩萨若言我修智慧如法分别。是名菩萨如说而作。善男子。菩萨若言我当坏破一切恶法。即便修集一切善法。是名菩萨如说而作。善男子。能庄严者名为如说。能毕竟者名为如作。能发心者名为如说。得果证者名为如作。能净心者名为如说。能至心者名为如作能发心者名为如说。不退心者名为如作。至心听法名为如说。闻已如住名为如作。能净口者名为如说。能净身者名为如作。初受戒者名为如说。至心护持名为如作。发菩提心名为如说。行菩萨道是名如作。得住忍地名为如说。住不退地名为如作。得一生身名为如说。得后边身名为如作。趣菩提树名为如说。得菩提果名为如作。善男子。是名菩萨如法而说如说而作。说是法时。五百菩萨住无生忍地

尔时会中有一菩萨。名曰莲华。白佛言。世尊。如佛所说。如说如作不可思议。如佛所住即是如说即是如作。善男子。汝于是事能了知不。已知世尊。若知正法是真实者名如法住。山王菩萨言。世尊。无所住法名如法住。何以故。见一切法无有觉故。以无觉故不见一法名之为觉。若无一法云何有住。若如是见名如法住。福德王菩萨言。世尊。若随心者非如法住。若有菩萨观意如幻名为无住。若无住者名如法住。然灯菩萨言。世尊。无有贪心名如法住。云何贪心。谓于法中有损有益。若无贪心名如法住。日子菩萨言。世尊。若有菩萨有所著者是名为动。若于法中心无所著。是名无动。若无有动名如法住。勇健菩萨言。世尊。一切世间皆随心行。若知心行名如法住。乐见菩萨言。世尊。如佛所说因受受苦。若能不受诸受则断。若能不取诸取则断。虽不受取不舍众生名如法住。香像王菩萨言。世尊。一切众生悉有重担。所谓五阴。若有能知五阴真实。为坏阴见弃捐重担。而于诸法亦无担想名如法住。持世菩萨言。世尊。若行世间非如法住。若正庄严名如法住。正庄严者见一切法等如虚空。坚意菩萨言。世尊。若有菩萨。不生于生不灭于灭。亦复不见生灭之性名如法住。光明遍照高贵德王菩萨言。若能知见真实涅槃。见法是灭及无生灭。一切众生悉有佛性。为趣菩提而修庄严名如法住。光无碍菩萨言。世尊。若有行处即是魔业。非如法住。若无行处则坏魔业。若坏魔业名如法住。净进菩萨言。世尊。若作念言我当得法。为是得法勤行精进。如是精进是空精进。若能观察诸法不定。以是不定勤修精进名如法住。过三恶道菩萨言。世尊。一切诸法无作无变无觉无观。无觉观者名为心性。若见众生心性本净名如法住。不可思惟思惟菩萨言。世尊。知诸众生一切心性不作心想。名不可思惟而思惟也。若能于是不思惟中而思惟者名如法住。乐寂静菩萨言。世尊。若有菩萨净诸心界。是则能离一切诸漏。若能远离一切漏者是名正行。若正行者名如法住。商主菩萨言。世尊。菩萨若有清净善法。福德庄严智惠庄严。观二庄严平等无二。以功德等观智慧等。以智慧等观功德等。无差别者名如法住。维摩诘菩萨言。世尊。不观于二名如法住。若于法界不坏不别名如法住。依义菩萨言。世尊。若有菩萨依于正义不依于字。为正义故受持读诵。广说八万四千法聚。无失无动名如法住。净意菩萨言。世尊。若有菩萨发菩提心。至心拥护是菩提心。修菩提时知诸法性。夫法性者非处非非处名如法住。毕竟净意菩萨言。世尊。若有菩萨远离垢秽如浣去垢。能令烦恼不污其心名毕竟净。其心净已随菩提行名如法住。海慧菩萨言。世尊。若有亲近恶知识者非如法住。不修圣法非如法住。若近恶友则行魔业堕于魔处。世尊。若有欲离一切魔业诸魔行处诸恶法者。当近善友。佛言。善男子。汝今真知魔业行不。已知世尊。善男子。汝今当为无量菩萨大众而说。世尊。夫魔业者即是眼色。若人见色生贪着心即是魔业。乃至意法亦复如是。复次世尊。菩萨修行檀波罗蜜时。不爱之物持用惠施。所爱财货贪吝不舍。爱者则施恚者不与。分别受者及以财物。若有分别如是二者是名魔业。复次世尊。菩萨修行尸波罗蜜时。护持禁戒近持戒者。赞叹己身毁呰破戒是名魔业。复次世尊。菩萨修行忍波罗蜜时。于大力者能生忍辱。于少力者不能生忍。见大力者软语谦下。见小力者粗语轻蔑是名魔业

复次世尊。菩萨修行进波罗蜜时。说声闻乘说缘觉乘说菩萨乘。修菩提时。轻慢声闻辟支佛乘。口不宣说。乐于世行不乐供养恭敬三宝。所谓华香幡盖伎乐。尊重赞叹不求多闻。见多闻者不能亲近是名魔业。复次世尊。菩萨修行禅波罗蜜时。获得禅定不能调伏一切众生。心生悔厌贪着禅乐。呵说法者不乐讲论。赞叹寂静贪着禅味。呵毁二界爱无色身。寿命极长不见诸佛。不闻正法远离善友。不知方便受舍修舍是名魔业。复次世尊。菩萨修行般若波罗蜜时。知于因果。不以四摄摄取众生而调伏之。不知众生上中下根是名魔业。复次世尊。菩萨若乐空闲寂静。乐寂静已受寂静乐。不乐听法说法问疑。以寂静故烦恼不起。以不起故不知知想。不离离想不证证想。不修修想不得实义是名魔业。复次世尊。菩萨若有修集多闻。好语乐语。微妙之语。软语喜语。若为衣食卧具利养而演说法。若有信解能至心听而不为说。若有放逸致供养者便为说之。可为说者而不为说。不可说者反为说之是名魔业。复次世尊。若有菩萨说法之时秘藏深义。有诸天人得他心智。知已不悦即作是念。我为如来真正法来。不为世间浅近语来。是人欲毁如来正法不能增长。若人有毁佛正法者。我不乐见闻。其所说即便舍去是名魔业。复次世尊。若有菩萨于恶知识作善友想。恶知识者不以四摄摄取众生。不修多闻不化众生。不说出法乐说世语。不知法不知时不知义是名魔业。复次世尊。恶知识者。不能开示分别解说声闻缘觉菩萨佛法。不化众生令修慈悲远离八难修行施戒。柔软语言亲近平等教忍无力。说言佛道甚为难得。无量世中勤苦乃获。是名恶友名为魔业。复次世尊。菩萨若有憍慢之心。以憍慢故不能供养佛法众僧师长和上父母长宿同学同师。若见胜己不能亲近听法问疑。是故虽闻闻已便失。见下己者亲近爱念。是故恶法渐渐增长。恶法增故远离善法。世尊。譬如大海渐渐深故一切诸流悉共归之。菩萨坏慢亦复如是。渐渐增长一切善法。菩萨若不坏憍慢者是名魔业。世尊。譬如有人高原陆地种瞻波树。水常行处复作坻塘。地既高燥又不得水。渐渐枯黄不能增长。世尊。菩萨摩诃萨亦复如是。憍慢增故不亲善友。不闻正法虽闻复失。复次世尊。菩萨摩诃萨身色具足端正自在。多有眷属福德庄严。未能具足智慧庄严。以是因缘生于憍慢。以憍慢故。若有菩萨具智庄严。思惟正法身体羸瘠。见已轻慢不能供养。以是因缘复增憍慢。无明放逸不调魔业。如是菩萨为色生慢是名魔业。尔时世尊告海慧菩萨言。善哉善哉。善男子。善能分别宣说魔业。善男子。至心谛听。吾今当说坏魔业道。善男子。一切诸法其性空寂。若知诸法其性空已。亦知一切众生皆空。既知空已而修慈心调伏自身。是名菩萨破坏魔业。若观诸法性是无相。而为众生修集慈心。是名菩萨破坏魔业。若观诸法性是无愿。为诸众生至心求有。既求有已随而调伏。是名菩萨能坏魔业。观一切法性是无贪。众生之性亦复无贪。为调伏贪而摄取之。是名菩萨能坏魔业。若观诸法性是无恚。众生之性亦复无恚。为调伏恚而摄取之。是名菩萨能坏魔业。若观诸法性是无痴。众生之性亦复无痴。为调伏痴而摄取之。是名菩萨能坏魔业。观诸法性无生无灭。坏生灭故宣说正法。是名菩萨能坏魔业。观一切法性是平等。虽说三乘不舍大乘。是名菩萨能坏魔业。若不贪着心意识等。亦能远离一切因缘。为诸众生得解脱故修法庄严。虽过诸行终不舍离菩萨所行。是名菩萨能坏魔业。说是法时。天魔波旬庄严四兵来趣宝坊。如先趣向菩提树时。如来见已告海慧言。汝说魔业我说坏魔。以是因缘魔王波旬。庄严四兵而来至此。欲设何计以当御之。海慧菩萨言。世尊。我今欲持魔王波旬及其眷属置庄严国。我身当住魔所住处。尔时舍利弗言。善男子。庄严世界去此远近佛号何等。舍利弗。在此东方过于十二恒河沙等世界。其土有佛号破疑净光。今现在世为诸菩萨说净菩萨行。彼国三千大千世界有一亿魔。一一魔王有十千亿人兵眷属。其佛初坐菩提树时。如是诸魔悉共庄严至菩萨所。尔时菩萨先为诸魔讲宣正典。令其得住不退转地。然后乃成阿耨多罗三藐三菩提转正法轮。彼佛世尊。其大弟子及侍使者亦悉是魔。如是等魔悉能教化调伏众生。是故我今取魔波旬安置彼土。为欲坏其所行魔业。庄严如来无上正法。时魔波旬闻是语已心生恐怖。四望顾视欲求退处。四方障碍不得从意。复欲灭身亦不能得。方计不立倍复生懅。白佛言。世尊。唯愿大慈少见救护。佛言。波旬我于此事不得自在。汝当归向海慧菩萨求哀忏悔。时魔波旬即向海慧合掌而言。善男子。我从今日不敢复作如是魔业。唯愿仁者听我忏悔。海慧菩萨言。我于汝所都无嗔心。菩萨之法常应忍辱一切众生。波旬。汝可往彼礼觐彼佛。汝身当得无量利益。尔时菩萨即以右手摩其顶上作如是言。若诸菩萨于诸法中无贪吝者。以我神通令汝必至彼佛世界。言已波旬即至彼土。既至彼土见佛敬礼却住一面。彼诸菩萨白佛言。世尊。何等国土有如是等不净之人而来至此。佛言。善男子。西方过十二恒河沙等诸佛世界。彼有世界名曰娑婆。佛号释迦牟尼。为过数量诸菩萨等说大集经。彼有菩萨名曰海慧。说魔业时。是魔庄严四种兵众来至会所。海慧菩萨以神通力移来至此。彼世界中诸菩萨等语波旬言。善男子。汝今宜发阿耨多罗三藐三菩提心远离魔业。我当与汝共为同学。时魔波旬闻是语已。即发阿耨多罗三藐三菩提心。时诸菩萨即请波旬升师子座。问波旬言。承彼如来为诸大众说大集经。斯有何事惟仁说之时魔波旬。以海慧菩萨神通力故宣说所闻。乃至不失一句一字。彼诸菩萨即白佛言。我等愿乐欲见彼佛释迦牟尼及众菩萨。彼佛即告诸菩萨言。且待须臾。自当得见此宝坊中。诸菩萨等复白佛言。世尊。我等欲见魔王波旬。于彼世界为何所作。尔时世尊观此彼界众生心已。告海慧菩萨言。善男子。汝今当以此佛世界示彼菩萨。尔时海慧菩萨即于十指放大光明。其光即过十二恒河沙等诸佛世界遍照彼土。此间大众悉见彼土佛及菩萨魔王波旬处师子座说大集经。时诸菩萨即从座起。向彼如来头面敬礼。散种种华而以供养。所散诸华当彼佛上变成华台。彼诸菩萨见是华台即白佛言。世尊。如是华台从何处来。佛言。善男子。娑婆世界诸菩萨众所散供养。诸菩萨言。世尊。云何令我得见彼土娑婆世界。佛言。善男子。汝等今当敬礼是光至心念持。自当得见彼佛世界。时彼菩萨如佛所言。敬礼光明至心念持。即得见此娑婆世界。见已即起礼释迦牟尼佛。以诸香华遥供养之。又见三千大千世界。净水澄满犹如大海。彼所散华至此世界大宝坊中。当如来上变成宝盖。时魔波旬白彼佛言。世尊。我当云何还彼世界。佛言。善男子。若欲还者应当至心念于海慧。时魔波旬至心念于海慧菩萨。念已即得还此世界。时舍利弗见魔波旬即作是言。波旬汝得见彼佛世界不。波旬言。舍利弗。我已见之。及见彼土清净菩萨所住之处。舍利弗言。汝于彼土作魔业不。大德。我至彼土至心勤求无上菩提。何缘复得造作魔业。若有至心求菩提时见魔业者。是人则得勤修精进。此界大众见魔波旬还来至此。六万众生十千魔众。同共发阿耨多罗三藐三菩提心作是言。愿我等辈所受身形。如彼菩萨身形无异。海慧菩萨言。世尊。为阿耨多罗三藐三菩提。多有怨敌。善哉世尊。为护法故建立神通。以通力故是经当得久住于世。佛言。善男子。我今所立善愿神通。为诸众生种于善根。尔时世尊告四天王。汝等当知。若我弟子比丘比丘尼优婆塞优婆夷。受持读诵书写广说如是等经。汝等四王当深护助。无为欲乐而作放逸。吾今出世为坏放逸护正法故。而说咒曰。所谓

三咩(羊鸣音)三摩三咩沫顿祢婆罗跋坻陀祢陀那跋坻投弥陀那跋坻阿婆散提阿摩隶毗摩隶阇毗罗提迦罗提迦罗那阿梨阿罗跋坻阿隶婆散提涅伽旦尼阿跋坻沫提摩呼沫提摩罗夷提毗首提毗首提跋坻尼萨隶莫罕泥

善男子。是名四天王咒。若有法师受持是经当诵是咒。诵已修慈缘念十方。至心念于四天王等。尔时四王当示其梦或自往护。时四天王白佛言。世尊。我等四王闻是咒已。即与眷属至法师所拥护侍卫。若是法师所须资生。我当方便令其得之。远离病苦身受安乐。尔时世尊告海慧菩萨。善男子。汝今至心听帝释咒。所谓

阇耶阇耶末坻阿跋坻跋坻摩拘隶斯陀跋坻输泥膻帝羯隶檀提昙摩尼多迦隶叉耶叉耶目佉阿跋蔕那涅伽蔕那莎坻莎坻散提

来憍尸迦。阿修罗坏诸天则胜。诸天胜故佛法增长。憍尸迦。欲受安乐当护正法。善男子。是名释咒。善男子。若有法师欲说法时。当先洗浴令身净洁。持妙香华正东而礼。一心忆念十方诸佛。慈心普及一切众生。然后乃升师子法座。诵如是咒而作是言。憍尸迦来。四天王来。为诸大众除却障碍消灭烦恼。尔时帝释及四天王。念法师故即便共来。是故大众乐闻说法。善男子。汝今复听十方诸魔及眷属咒。所谓

奢咩奢摩跋坻奢摩密[喋-木+巾]阿浮隶摩罗欻坻瞢崛隶婆罗绨迦由犁坁祁跋坻阿虑迦尼比舍荼尼尼末坻阿跋持区区隶伽罗萨尼忧目企奢蜜坻波罗目企槃檀那涅伽[烈-列+(〡*(颐-页+已))]坻奢摩[糸*施]

如是咒者。力能系缚一切论师一切魔众。是名佛印。不可破坏魔眷属怨。善男子。若有法师受持读诵如是等咒升师子座。专念诸佛慈及众生。自于己身生医师想。于所说法生良药想。于听法者生疾苦想。于如来所生善友想。于正法中生常恒想。若能如是说正法时。其处四边各一由旬魔不能到。时魔波旬白佛言。世尊。若佛弟子有能读诵如是神咒。其身清净我当拥护不作魔业。我以海慧神通力故舍于魔业。随有国土城邑村落说是法处。我当化身亲往听受。佛言。善哉善哉。波旬。汝若能得如是心者则坏魔业。亦当获得如是等法。善男子。复当至心听梵天咒。所谓

迷多伽隶迦楼那伽隶无经多伽隶忧比叉伽隶佛陀伽隶昙摩伽隶僧伽伽隶苏羯多毗阇耶摩诃毗檀尼毗兽提目尔尼波隶陀耶乌阇跋坻乌阇严弥捺檀尼昙摩波坻吒跋尼萨遮坻优波跋坻毗兽坻莎折多优波舍弥乌卢迦耶梵摩毗卢迦耶梵摩

若欲具足受持如是梵天咒者。当行梵行清净持戒。读诵是咒请召梵天。梵天汝来拥护如是大众。令其至心乐听正法。念于三宝转正法轮护持法城。若有法师能调诸根。至心净护身口意等。勤修戒忍精进多闻。发菩提心修四无量。升于法座诵如是咒。诵是咒已。梵天王等与诸眷属悉来集会是讲法所。尔时梵王白佛言。世尊。若有法师读诵是咒。我在初禅闻是咒已。当舍定乐而往其所。当施八法。何等为八。一者施念。持所闻故。二者施慧。思惟深法故。三者施解。分别深义故。四者施乐说无碍。为坏疑心故。五者施辞无碍。为解一切众生语故。六者施无所畏。为众无胜故。七者施法光明。为不谬说故。八者施其不谬授记。世尊。我等亦能广宣是法。善男子。我涅槃后如是等天当护正法。海慧菩萨言。世尊。如来正觉涅槃之后。若有信者应以此法付嘱其人令得久住。尔时世尊眉间白毫放大光明。遍照三千大千世界。如来化身充满其中。三十二相八十种好具足庄严。数如三千大千世界。一切卉木茎节枝叶。是诸化佛同作是言。十方诸佛释迦如来。同愿正法久住于世。何以故。虽有一切恶魔眷属。不能破坏如是等法。大地可坏。大海可焦。须弥山王可碎如尘众生诸心可合。是一虚空可画。四大可转。诸佛誓愿不可变易。尔时世尊即告阿难。汝当受持如是等经读诵广说。海慧菩萨言。世尊。今此会中多有无量诸大菩萨。如来何缘顾命阿难令受持之。时诸大众咸有疑心。海慧阿难谁念心多。尔时世尊知众会疑。告大迦叶。三千大千世界众生数为多不。甚多世尊。迦叶。假使如是无量众生。悉得人身常问如来。如来所说不可穷尽无有障碍。善男子。如天降雨无有障碍。一切众流归集大海。而是大海无增无减。海慧菩萨所可受持。十方佛法亦复如是。迦叶。假使三千大千世界。所有众生具足总持。如阿难等。欲比海慧所受持法。百分千分百千万分不及其一。说是语时百千众生发阿耨多罗三藐三菩提心。以妙华香贡上供养海慧菩萨。尔时莲华菩萨白佛言。世尊。若有人能信顺受持。读诵书写解说其义。供养恭敬如是经者得几所福。尔时世尊即说偈言

若满三千大千界七宝奉施十方佛

不如信顺是经典受持读诵福多彼

四法所成诸功德佛说无量无边数

发菩提心常法施如法而住修集悲

佛说四法无边量智者闻已不怖畏

虚空之性众生界如来正智菩提心

说如是等法宝聚时。十方所来诸菩萨等。以妙香花种种伎乐。供养于佛尊重赞叹作如是言。世尊。若有人能受持读诵书写解说如是等经。所得功德不可称量。十方诸佛说不能尽。何以故。世尊。众生若闻如是等经。无有不发阿耨多罗三藐三菩提心者。是故此经名大宝聚。尔时一切大众人天。一切声闻及阿难等。诸迦楼罗乾闼婆等及世间人。闻经欢喜。信受奉行