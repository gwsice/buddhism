## 大方等大集经 第四十一卷

随天竺三藏那连提耶舍译

### ◎日藏分中星宿品第八之一

尔时欲界魔王波旬。悉见一切娑婆国土所有众生及诸天宫合家眷属在佛身中。时魔波旬见已悲泣涕泪横流。心大懊恼遍身汗出。啼哭失声称怨大唤或起或立或坐或行。入出家居东西狂走。频申欠呿怖惧慞惶。愤叹长歔喘息粗短。合眼张口吐舌舐身。露背现胸申臂缩脚。摇动头项索手揩摩。种种施为受大苦恼。乃至一切魔之眷属。心内愁忧亦复如是。时魔波旬有一军主。名戒依止。见王身心如是煎迫。说偈问言

&nbsp;&nbsp;&nbsp;&nbsp;何故愁恼独行住唱唤驰走似颠狂

&nbsp;&nbsp;&nbsp;&nbsp;出入家居心不安如是因缘愿王说

时魔波旬闻是语已。倍更懊恼啼哭雨泪。说偈答言。

&nbsp;&nbsp;&nbsp;&nbsp;我今身体汗遍流心中分裂如刀割

&nbsp;&nbsp;&nbsp;&nbsp;啼哭眼中泪如血为睹瞿昙现变通

&nbsp;&nbsp;&nbsp;&nbsp;其形广大无有边刹土悉皆居腹内

&nbsp;&nbsp;&nbsp;&nbsp;我失臣民及眷属境界宫殿悉空虚

&nbsp;&nbsp;&nbsp;&nbsp;复有十方大众来充满于此娑婆界

&nbsp;&nbsp;&nbsp;&nbsp;各设无边大供养礼拜围绕或往还

&nbsp;&nbsp;&nbsp;&nbsp;令我自在无威力伴侣眷属归于彼

&nbsp;&nbsp;&nbsp;&nbsp;如来有是大神力云何令我心不愁

时戒依止大魔军主。为于波旬复说偈言

&nbsp;&nbsp;&nbsp;&nbsp;我所统领诸军众强壮勇健实难当

&nbsp;&nbsp;&nbsp;&nbsp;刀轮奋击拟如来须臾破身令粉碎

时魔波旬说偈答言

&nbsp;&nbsp;&nbsp;&nbsp;我等诸军及眷属久已归依佛世尊

&nbsp;&nbsp;&nbsp;&nbsp;设欲自往生恶心即见项边带枷锁

时戒依止大魔军主。复说偈言

&nbsp;&nbsp;&nbsp;&nbsp;我今多设诸方便诱诳于彼恶怨家

&nbsp;&nbsp;&nbsp;&nbsp;诈现亲善作知识得便然后当摧灭

时魔波旬说偈答言

&nbsp;&nbsp;&nbsp;&nbsp;若我发起毒恶心如是方便欲毁佛

&nbsp;&nbsp;&nbsp;&nbsp;即见死尸系颈下如是臭恶难可看

时戒依止大魔军主。复说偈言

&nbsp;&nbsp;&nbsp;&nbsp;一切欲界属于魔唯有天人信归佛

&nbsp;&nbsp;&nbsp;&nbsp;诸恶毒龙亦王领愿敕速害瞿昙身

时魔波旬复说偈答

&nbsp;&nbsp;&nbsp;&nbsp;若审知龙有力能我已荒迷汝自敕

&nbsp;&nbsp;&nbsp;&nbsp;若实能坏瞿昙者我还得土复本心

尔时戒依止大魔军主即自念言。世间难摧谓三种毒。一者天魔。二者恶龙。三者得定五通仙人。我今魔宫已被破坏。唯龙境界牢固。光明照耀海中。威力自在眷属围绕不可思议。龙既属魔其余兵众悉皆统领。今当为王约敕速往坏彼瞿昙魔波旬言。善哉善哉。智慧军主汝可疾去。到彼龙宫如是切敕。早与瞿昙共相斗战。时戒依止大魔军主。辞王毕已即自举手。普告无量百千军众唱如是言。汝等宜应速整衣钾。我今欲往彼龙王宫。令诸恶龙兴发毒风。害瞿昙命使令破碎。如是说已一切军众悉不能动。其戒依止军众及身既不得前。眼中泪出身毛皆竖。合掌向魔波旬说言。我等今者不能得去。沙门瞿昙奸伪多幻。知我等家系缚于我。令我身内一切火燃焦沸热恼犹如汤煮。我今如是力不自在。云何复欲假力于他。时魔波旬倍更懊恼忧愁不乐。令戒依止具以上事宣告诸龙。汝当为我坏瞿昙身。时诸恶龙将欲飞空而不能去。语戒依止敬奉来命欲往毁坏适生此心便不得往。时戒依止即生恐怖作如是念。若我今者现魔大力。令诸恶龙心生嗔忿。以嗔忿故则能破坏瞿昙之身。时魔波旬及戒依止。化龙宫内作诸蚊虻蝇疽毒虫死尸人粪。臭处狼藉充满其中。诸龙见已于自宫室心不甘乐。作是念言是谁化作此恶物也。虽复思念莫知谁为。尔时一切四天下中。诸大龙王及其男女大小眷属悉生嗔忿。即出宫殿至须弥下佉罗坻山。其山平坦于山顶头有大圣人先所居住。彼山周匝纵广正等四万由旬。一切庄严纯是七宝。乃至难陀优婆难陀龙王。亦与无量百千眷属。舍自住宫往佉罗坻大圣人处请求救济。彼龙奋身如须弥山。即到彼已其身皆小犹如铜[槎-工+目]。虽如是知不能得语。各各自说我等欲往而不能动。即大忧愁嗔忿停坐。尔时复有娑伽罗龙王。亦与无量亿那由他百千眷属。如是伊罗钵龙王。如是善住龙王。如是德叉迦龙王。如是阿那婆达多龙王。如是目真邻陀龙王。如是海德龙王。如是婆娄那龙王。如是大德龙王。如是那吒达都龙王。如是阿钵罗逻龙王。如是山德龙王。如是牛头龙王。如是阿蓝浮龙王。如是伊罗钵多龙王。如是郁车伽臂龙王。如是婆罗[邱-丘+册]那龙王。如是斯罗摩罗龙王。如是迦迦吒行龙王。如是稽罗绮龙王。如是水行龙王。如是安阇那殊致龙王。如是迦那迦宾阇那龙王。如是奢俱奢伏绮龙王。乃至闭眼龙王。乃至白象腋龙王。乃至天利龙王。乃至天婆婆遮罗龙王。乃至天迦龙王。乃至伊罗口龙王。乃至天眼赤龙王。乃至端正龙王。乃至光行龙王。乃至此间阎浮提地八十六千诸大龙王。时彼一切一一龙王。各有无量百千眷属悉皆来诣此圣人处请求救济。如是乃至八十四万诸海洲中。一一海洲则有无量亿那由他百千诸龙。各舍宫宅为救济故来佉罗坻大圣处。如是郁单罗拘卢洲中。鼻担比龙王大遍龙王。彼二龙王各与无量亿那由他百千诸龙眷属围绕。请求救济故来到此圣人住处。如是弗婆毗提洲中。苏摩娄叉龙王婆斯目叉龙王。彼二龙王亦与无量亿那由他百千诸眷属围绕。悉来到此求于救济。如是瞿耶尼洲中。曷赖多那龙王瞿波罗婆龙王。彼二龙王亦与无量亿那由他百千诸龙眷属围绕前后随从。为求救济故来到此大圣人处。尔时复有此四天下八万四千一切洲中。所有诸龙卵生胎生湿生化生。如是诸龙如在生处。龙妇龙男龙女龙子。为救济故一切悉来此大圣人牟尼处所。到已一切皆得小身譬如铜[槎-工+目]。彼龙嗔忿各作是念。我等本身如须弥山。今者云何如是细小。时魔波旬见于诸龙。皆来入此牟尼处所悉受小身。见已波旬心中懊恼。亦生嗔忿怖畏不安。语其众军及眷属言。汝等看此一切诸龙。以我力故变其宫殿。化作一切蚊虻毒蝇及余臭恶种种粪秽。皆舍自家来诣大山圣人处所。悉失势力无复自在。不能毁坏沙门瞿昙。时戒依止大魔军主白波旬言。大王莫愁愿听我语。如是诸龙受此身者。非是沙门瞿昙所化。龙自集会一处戏笑作于是身。望得方便害彼释子。魔波旬言。如是者善汝可速去听问彼龙。说何语言作何方便。可得令彼沙门瞿昙破坏离散。若得碎者我境界胜龙宫亦全。时戒依止大魔军主。前后导从百千万众欲往彼山。发于自家乘空而进。尔时世尊宣扬过去一切诸愿。通达显示究竟无余。一切圣人现在世者。一切牟尼处所作证。一切众生教化毕了。一切诸佛眷属家生。奋迅境界皆已示现。一切菩萨摩诃萨众。所得寿命一种无差。一切天龙夜叉罗刹人及非人。得见一切诸佛刹土。光明遍照种种庄严心皆欢喜。十方一切余佛刹中。此刹光明最胜巍巍。福德因缘得此殊胜。余佛刹中一切五道皆来此刹。供养礼拜释迦如来。是时佛神力故。此娑婆界及十方佛土一切众生入佛身内。如是神通诸佛境界三摩提力。彼诸众生见佛身光。出过十方一切诸佛世界。普皆充满照曜殊特能蔽余光。于自坐处作如是说。释迦如来不可思议未曾闻见。彼诸菩萨如是说已。各以种种华香宝衣袈裟缨络种种音乐供养如来。供养毕已无量百千右绕礼拜悉皆退坐。时此大众一切天龙夜叉罗刹阿修罗迦娄罗紧陀罗摩睺罗伽鸠槃荼薜荔多毗舍遮富单那迦吒富单那。乃至一切人及非人。亦设种种供养。如前作礼右绕毕皆退坐如是听法。时戒依止大魔军主。将领眷属在于阎浮地上游行。尔时如来在众中坐。示现常身安然不动。大魔军主见已念言。沙门瞿昙示现大身。今复本形在摩伽陀国端坐不异。或能见我大魔军众。怖畏失力无复神通。彼戒依止大魔军主复作是念。沙门瞿昙多诸巧慧。或能于我欲生恶心。我今先当到瞿昙所。看彼道术方便因缘。试共谈论观其诈伪。时戒依止大魔军主。眷属围绕前至佛所。对如来立而说偈言

&nbsp;&nbsp;&nbsp;&nbsp;未能度脱于自身生死海中得出离

&nbsp;&nbsp;&nbsp;&nbsp;何以诳他众生类云我安汝置涅槃

尔时如来。答戒依止大魔军主。而说偈言

&nbsp;&nbsp;&nbsp;&nbsp;我久超度流转海更不生于诸有中

&nbsp;&nbsp;&nbsp;&nbsp;慈悲愍念诸群生是故说于出要道

&nbsp;&nbsp;&nbsp;&nbsp;汝于往昔无数劫已发最胜菩提心

&nbsp;&nbsp;&nbsp;&nbsp;值遇然灯佛世尊修行布施及持戒

&nbsp;&nbsp;&nbsp;&nbsp;如是过去亿千佛悉已恭敬曾供养

&nbsp;&nbsp;&nbsp;&nbsp;当得于此清净乘我今决定授汝记

&nbsp;&nbsp;&nbsp;&nbsp;未来成佛还如我云何乃说诳众生

&nbsp;&nbsp;&nbsp;&nbsp;我今施汝智慧眼可念前生行本末

&nbsp;&nbsp;&nbsp;&nbsp;时戒依止魔军主即得宿命识往身

&nbsp;&nbsp;&nbsp;&nbsp;头陀苦节习于禅业果福德皆明了

时戒依止大魔军主闻此偈已。念彼过去福德因缘。对于如来五体布地眼中泪出。长跪合掌作如是言。如来世尊。我大懊悔我大惭愧。如大痴人如迷如醉如着鬼癫。我念过去经一阿僧祇劫。大精进力发阿耨多罗三藐三菩提心。行六波罗蜜。修习圣道作诸福德。值佛现在种种供养。听受妙法发弘誓愿。乃至迦叶如来法中。有一比丘说声闻法。有大乘人说菩萨法。我于尔时心错口恶谤此说人。言是魔语或魔眷属。大乘人边说小乘过。如是恶口说因缘故。我于彼中。迦叶如来不授我记。得阿耨多罗三藐三菩提。以彼恶口罪业因缘。我于彼死魔界中生。受是身来已经五十七亿千岁。世尊。我宁更历六百千年受地狱苦。终不一念失阿耨多罗三藐三菩提心。何况退于四梵行念。第一第二如是忏悔。乃至第三如是忏悔。并余眷属亦复如是。又过去世流转际中。如是当来于生死海及在地狱。终不暂退阿耨多罗三藐三菩提心。佛言军主。善哉善哉善男子。若复有人。燃于大灯如须弥山。并七宝物于无量世供养诸佛。是福德聚不如有人至心慈悲发菩提心。何以故。发是心者乃是供养十方诸佛。彼过去福此最为胜。汝善男子。今尽此罪更莫余念。生死五阴一切有中得导师身。尔时戒依止菩萨摩诃萨。即于坐处得法顺忍。从坐而起头面作礼绕佛三匝。即脱身上无价宝衣真珠璎珞供养如来。脱布施已说偈问言

&nbsp;&nbsp;&nbsp;&nbsp;菩萨云何修诸法达了一切悉皆空

&nbsp;&nbsp;&nbsp;&nbsp;观察世间如水泡能尽诸有无明缚

&nbsp;&nbsp;&nbsp;&nbsp;一切恶见性非实得胜无生顺忍心

&nbsp;&nbsp;&nbsp;&nbsp;常于菩提道中行能令众生得解脱

尔时世尊。答戒依止而说偈言

&nbsp;&nbsp;&nbsp;&nbsp;不动如山四种心智慧之人乃能有

&nbsp;&nbsp;&nbsp;&nbsp;无量亿劫受诸苦为愍一切诸众生

&nbsp;&nbsp;&nbsp;&nbsp;佛说禁戒坚固持乃至不破如一点

&nbsp;&nbsp;&nbsp;&nbsp;一切三世佛正法具足圆满悉能行

尔时八万四千魔军及戒依止菩萨眷属。闻戒依止得授记已心大欢喜。即于佛前至心悔过。一切皆发阿耨多罗三藐三菩提心。此菩提心名为三昧顺菩提心。得此心已欢喜踊跃。各各脱衣以用布施布施已坐。尔时波旬见其军主并及眷属已归依佛。心生嗔忿苦恼不安。更大怖畏作如是言。我今得出沙门腹中。复失眷属未知几人。于此得出作佛弟子有几人在。速闭城门莫放一人令其出外。自魔境界安隐住止。尔时世尊。更为彼魔大众眷属说三种梵行。所谓众生攀缘。法攀缘。离攀缘。如虚空眼品中说。尔时一切诸天龙王。悉皆集会佉罗坻山牟尼圣人处所中住。彼一切龙各见自形。小如铜[槎-工+目]欲动不能。游行绝望思念旧体。懊恼细身宛转彼中。不得自在怖畏毛竖。一切相与向难陀跋难陀王边。礼拜作如是言。大王我龙国土。今者所有蚊虻苍蝇毒虫粪秽种种不净。皆是瞿昙之所为也。是故我等皆舍宫宅。来到此间求觅救济。又不能得离于小身及以怖畏。若能归依佛世尊者可得免脱是时难陀跋难陀龙王。作如是言。沙门瞿昙多诸方便种种幻术。能内一切娑婆佛刹安置身中。于我龙家亦复化作一切诸恶。令我怖畏来此求救。今者沙门自失势力。无复方便神通道术。身今如本坐旧座中岂能救我。如是小身既造此狱。安置于我皆不得去。何能救济令无怖畏。一切诸龙系属波旬。欲界自在唯有魔力。今可礼拜求出此难。各各还家安隐而住。尔时伊罗婆龙王。复作是言。汝等诸龙莫生懊恼。何以故。沙门瞿昙已能降伏魔之眷属。群臣人民作于弟子。唯魔王在丧失本心及其神力。云何当能救济汝等。时诸龙王。闻伊罗婆如是说已。或有礼拜四天王者。或有礼拜帝释天者。或有礼拜须夜摩天。或有礼拜删兜率陀。或有礼拜化乐天者。或有礼拜他化自在。或有礼拜大梵天者。尔时娑伽罗龙王。复语一切诸龙王言。汝等不见彼诸天王人及非人圣贤杂类。礼拜供养沙门瞿昙而归依耶。尔时诸龙即复归依其余仙圣。时彼山顶有六圣人。第一名苏尸摩。第二名那筹。第三名阿收求多。第四名毗梨呵。第五名婆揭蒱。第六名殊致阿罗娑(隋言光味)。彼一切龙。或有归于苏尸摩边作礼拜者。或有归依于那筹者。或有礼拜阿收求多。或有礼拜毗梨呵者。或有归依婆揭蒱者。或有归依殊致罗娑。彼一切龙。皆悉归命此六圣人请求救济。是六圣人得五神通。悉各在于雪山边住。彼五圣人皆在殊致罗娑菩萨摩诃萨大圣人所听于正法。时殊致罗娑菩萨。亦以种种无量言辞。赞叹释迦如来神德。时五圣人悉闻一切龙王哭声。求乞救济闻已即起。白殊致罗娑菩萨摩诃萨言。大德颇闻彼龙啼哭[口\*睾]啕求救声不。答言已闻。大士今圣人处。一切诸龙大懊恼心。我等闻知尚欲往救况大德乎。唯愿慈悲往至彼所。救一切龙与其解脱。时殊致罗娑大圣人言。汝等可往我未及去。所以者何。此中大天龙王夜叉。百千万众今对我坐。问离障碍四梵行法。彼心欢喜听我所说。时五圣人礼彼殊致罗娑大士三匝绕已。以神通力飞腾虚空。到佉罗坁大山顶头牟尼圣人处所。尔时彼处一切龙王。见五圣人心生欢喜。恭敬礼拜作如是言。汝等大仙福德之人。智慧方便一切庄严。于苦恼中已到彼岸。愿救济我出恶狱中令得解脱。彼五圣人如是答言。我等不能救济汝等。所以者何。现今雪山有大菩萨名殊致罗娑。诸圣人中最大智慧大解方便。彼菩萨能与汝解脱。汝可一心求哀劝请。诸龙闻已。如是异身同共合掌。遥向殊致罗娑圣人。恭敬礼拜皆唱是言。大德圣人。愿救济我愿怜愍我。尔时殊致罗娑菩萨摩诃萨。闻彼龙王唱救济声。即与大天紧那罗等。夜叉罗刹百千万人前后围绕。以神通力发于雪山乘空而往。到佉罗坻山顶。时诸龙王见彼圣人。各各恭敬合掌礼拜。一心同声作如是言。大仙圣人愿救济我。于此狱中与我解脱。令我自身及以眷属。安隐还家离诸苦恼。尔时殊致罗娑菩萨。善解方便知世因缘。欲为诸龙说星宿法。星宿法者。各有度数和合时节。合时则易不合则难。时节未合不得解脱。谛听次第我当为汝分别解说。今此月者名奢婆拏。星宿名为富那婆薮。富那婆薮属此五月。此月复系属于日天。汝诸龙王。与此星辰时未和合。尔时娑伽罗龙王白殊致罗娑菩萨言。大士。是星宿者本谁所说。谁作大星谁作小星谁作日月。何日之中何星在先。于虚空中复谁安置三十日月十二月年。云何为时。系属何处姓何字谁。何善何恶何食何施。若为是昼若为是夜。日月星宿复若为行。何者名为月初一日何者满月。若为时节若为行度。一一各几复若为停几许时行。何者是轻何者是重。何者是合何者非合。云何力多云何力少。云何名为日前后行。上行几影下行几影。影有几步名曰为转初转。云何月北月南。云何次第。大士。汝于诸圣第一最尊。愿愍我龙具足解说。我等闻已脱苦奉行。尔时殊致罗娑菩萨告诸龙言。大王。过去世时。此贤劫初有一大城名曰瞻波。彼中人民和合炽盛。有一天子名大三摩多。端正少双才智聪明正法行化。常乐寂静不着世荣。为诸人民之所宗仰。恭敬礼拜而侍卫之。彼三摩多。清净慈悲愍念众生犹如赤子。不乐爱染常自洁身。王有夫人多贪色欲。王既不幸无处遂心。曾于一时游戏园苑。独在林下止息自娱。见驴命群根相出现。欲心发动脱衣就之。驴见即交遂成胎藏。月满生子头耳口眼悉皆似驴。唯身类人而复粗 涩。[髟/公/心]毛被体与畜无殊。夫人见之心惊怖畏。即便委弃投于屏中。以福力故处空不坠。时有罗刹妇名曰驴神。见儿不污念言福子。遂于空中接取洗持。将往雪山乳哺畜养。犹如己子等无有异。及至长成教服仙药。与天童子日夜共游。复有大天亦来爱护此儿。饮食甘果药草身体转异。福德庄严大光照耀。如是天众同共称美。号为佉卢虱吒(隋言骏唇)大仙圣人。以是因缘彼雪山中并及余处。悉皆化生种种好华。种种好果。种种好药。种种好香。种种清流。种种和鸟。在所行住并皆丰盈。以此药果资益因缘。其余形容粗相悉转身体端正。唯唇似驴。是故名为驴唇仙人。是驴仙人学于圣法。经六万年翘于一脚。日夜不下无有倦心。天见大仙如是苦行。时诸梵众及帝释天。并余上方欲色界等。和合悉来礼拜供养。乃至龙众修罗夜叉一切云集。所有仙圣修梵行人。皆来到此驴圣人边。种种供奉赞叹称扬。如是苦行生来未睹。设供养已合掌问言。大仙圣人欲求何等。唯愿为我诸天说之。若我力能即当相与终不吝惜。尔时驴唇闻是语已。内心庆幸答诸天言。必能称我情所求者今当略说。我念宿命。过去劫时见虚空中有诸列宿日月五星。昼夜运行各守常度。为于天下而作照明。我欲了知分别识解。愍暗瞑故不惮劬劳。此贤劫初无如是事。汝等一切诸天龙神怜我故来。愿说星辰日月法用。犹如过去置立安施。造作便宜善恶好丑。如我所愿具足说之。一切天言。大德仙人。此事甚深非我境界。若为怜愍一切众生。如过去时愿速自说。◎尔时佉卢虱吒仙人告一切天言。初置星宿昴为先首。众星轮转运行虚空。告诸天众。说昴为先其事是不。尔时日天而作是言。此昴宿者常行虚空历四天下。恒作善事饶益我等。我知彼宿属于火天。是时众中有一圣人名大威德。复作是言。彼昴宿者我妹之子。其星有六形如剃刀。一日一夜历四天下行三十时。属于火天姓鞞耶尼。属彼宿者祭之用酪。佉卢虱吒仙人语诸天曰。如是如是如汝等言。我今以昴为初宿也

复次置毕为第二宿。属于水天。姓颇罗堕。毕有五星形如立叉。一日一夜行四十五时。属毕宿者祭用鹿肉

复次置嘴为第三宿。属于月天。即是月子。姓毗梨伽耶尼。星数有三形如鹿头。一日一夜行十五时。属嘴宿者祭根及果

次复置参为第四宿。属于日天。姓婆私失絺。其性大恶多于嗔忿。止有一星如妇人黡。一日一夜行四十五时。属参宿者祭用醍醐

次复置井为第五宿属于日天。姓婆私失絺。其有两星形如脚迹。一日一夜行十五时。属井宿者以粳米华和蜜祭之

次复置鬼为第六宿属岁星天。岁星之子。姓炮波那毗。其性温和乐修善法。其有三星犹如诸佛胸前满相。一日一夜行三十时。属鬼星者亦以粳米华和蜜祭之

次复置柳为第七宿。属于蛇天。即姓蛇氏。止有一星如妇女黡。一日一夜行十五时。属柳星者祭用乳糜。右此七宿当于东门

次置南方第一之宿名曰七星。属于火天。姓宾伽耶尼。其有五星。形如河岸。一日一夜行三十时。属七星者宜用粳米乌麻作粥祭之

次复置张为第二宿。属福德天。姓瞿昙弥。其星有二形如脚迹。一日一夜行三十时。属张宿者毗罗婆果以用祭之

次复置翼为第三宿。属于林天。姓憍陈如。其有二星形如脚迹。一日一夜行十五时。属翼星者用青黑豆煮熟祭之

次复置轸为第四宿。属沙毗梨帝天。姓迦遮延。蝎仙之子。其星有五形如人手。一日一夜行三十时。属轸星者作莠稗饭而以祭之

次复置角为第五宿。属喜乐天。姓质多罗延尼。乾闼婆子。止有一星如妇人黡。一日一夜行十五时。属于角者以诸华饭而用祭之

次复置亢为第六宿。属摩姤罗天。姓迦栴延尼。其有一星如妇人黡。一日一夜行十五时。属亢星者当取菉豆和苏蜜煮以用祭之

次复置氐为第七宿。属于火天。姓些吉利多耶尼。氐有二星形如脚迹。一日一夜行四十五时。属氐宿者取种种华作食祭之。右此七宿当于南门

次置西方第一之宿其名曰房。属于慈天。姓阿蓝婆耶尼。房有四星形如缨络。一日一夜行三十时。属房宿者酒肉祭之

次复置心为第二宿。属帝释天。姓迦罗延那。心有三星形如大麦。一日一夜行十五时。属心星者以粳米粥而用祭之

次复置尾为第三宿。属猎师天。姓迦遮耶尼。尾有七星形如蝎尾。一日一夜行三十时。属尾星者以诸果根作食祭之

次复置箕为第四宿。属于水天。姓特叉迦旃延尼。箕有四星形如牛角。一日一夜行三十时。属箕宿者取尼拘陀皮汁祭之

次复置斗为第五宿。属于火天。姓摸伽逻尼。斗有四星如人拓地。一日一夜行四十五时。属斗宿者末粳米华和蜜祭之

次复置牛为第六宿。属于梵天。姓梵岚摩。其有三星形如牛头。一日一夜行于六时。属牛宿者以醍醐饭而用祭之

次复置女为第七宿。属毗纽天。姓帝利迦遮耶尼。女有四星如大麦粒。一日一夜行三十时。属女宿者以鸟肉祭之。右此七宿当于西门

次置北方第一之宿名为虚星。属帝释天。娑婆天子。姓憍陈如。虚有四星其形如乌。一日一夜行三十时。属虚宿者煮乌豆汁而用祭之

次复置危为第二宿。属多罗拏天。姓单那尼。危有一星如妇人黡。一日一夜行十五时。属危宿者以粳米粥而用祭之

次复置室为第三宿。属蛇头天。蝎天之子。姓阇都迦尼拘。室有二星形如脚迹。一日一夜行三十时。属室星者肉血祭之

次复置辟为第四宿。辟属林天。婆娄那子。姓陀难阇。辟有二星形如脚迹行一日一夜四十五时。属辟星者以肉祭之

次复置奎为第五宿。属富沙天。姓阿风吒排尼。奎有一星如妇女黡。一日一夜行三十时。属奎宿者以酪祭之

次复置娄为第六宿。属乾闼婆天。姓阿舍婆。娄有三星形如马头。一日一夜行三十时。属娄星者以大麦饭并肉祭之

次复置胃为第七宿。属阎摩罗天。姓跋伽毗。胃有三星形如鼎足。一日一夜行三十时。属胃宿者粳米乌麻及以野枣而用祭之。右此七宿当于北门。二十八宿有五宿。行四十五时。所谓毕参氐斗辟等。二十八宿言义广多。难晓深趣不可具宣。我今略说。说是宿时同闻诸天。皆悉欢喜◎