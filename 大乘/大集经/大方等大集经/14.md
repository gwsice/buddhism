## 大方等大集经 第十四卷

北凉天竺三藏昙无谶译

### 虚空藏品第八之一所问品第一

尔时婆伽婆。游如来行处妙宝庄严堂上。如来威神大功德庄严众相具足。因于本行佛地得报。菩萨宫宅称无量赞。如来神力之所建立。入无碍智行处生胜喜悦。思念进智分别巧说。众德具足来世所叹。世尊正觉善转法轮。善能调顺无量众生。于诸法中皆得自在。知诸众生心所趣向。善能分别一切诸根。彼岸善断结习永尽无余。所施佛事自然成办。与大比丘众六百万人俱。其心调柔结习已断。皆是如来法王之子。行甚深法善能解了无所有法。殊妙端正威仪具足。是大福田。正住如来所教法中。复与大菩萨僧俱。度一切诸行。不舍菩萨所行。得无我忍。于诸众生不舍大悲。过诸世间而顺世法勤化众生。亦能善入如来行地。又复不离菩萨行地。其名曰普明菩萨摩诃萨。无碍明菩萨。于一切法自在王菩萨。无碍行处菩萨。分别辩觉菩萨。净无量网明灯王菩萨。不染行处菩萨。坏魔界放光明菩萨。如是等不可计阿僧祇。不可思不可称不可量。无齐限不可说菩萨摩诃萨俱

尔时世尊。说诸菩萨出要之行。名无碍法门庄严菩萨道。成就佛法诸力无畏。得知诸法自在。入陀罗尼印门。入分别诸辨门。入大神通门。入说不退转轮诸乘平等门。入一相法界无分别门。入说随众生根所解差别门。入坚法分别坏诸魔界善顺思惟门。入断诸结及见无碍智慧门。入无等愿方便智门。入诸佛等智门。入诸法无滞碍如实分别门。入无变异平等法门。入甚深十二因缘门。入功德智慧庄严佛身口意坚固思进念专无尽门。入四圣谛门。为调伏声闻故。入远离身心行门。为调伏辟支佛故。入授一切智记门。为调伏菩萨故。入诸法自在门。为显佛功德故。所谓开示解说显现令解。教读施设次序开张。分别令易随顺正说。尔时世尊如是善分别大法方便时。于此三千大千世界一切诸色像。若铁围山大铁围山。须弥山王。及诸黑山。四天下及阎浮提。聚落城邑舍宅。大海江河泉源陂池。药草树木及诸丛林。诸龙夜叉乾闼婆阿修罗迦楼罗紧那罗摩睺罗伽等宫殿。地神宫殿。虚空中诸神宫殿。四天王天三十三天。夜摩天。兜率陀天。化乐天。他化自在天。及梵天宫殿。上至阿迦腻吒天宫殿。一切大地及欲界色身众生。悉皆隐蔽眼所不见。喻如劫尽火灾起后。大地焦尽大水未出。当尔之时乃无一色与眼作对。尔时三千大千世界。亦复如是亦无少色。是欲色界所摄。唯除妙宝庄严堂中所见色像。尔时于妙宝庄严堂中虚空中。无所依着。自然成无量百千那由他宝台。微妙庄严世所乐见。喻如大妙庄严世界。一宝庄严佛土菩萨所住宝台此诸宝台亦复如是。见诸大众坐宝台中。于妙宝庄严堂内。自然踊出净妙真金师子之座。高十千由旬。此师子座出妙净光明。普照此三千大千世界。映诸菩萨光明令不明显。尔时大众欢喜踊跃。心情悦豫叹未曾有。合掌向佛作如是言。今者如来必说大法现此瑞应。尔时舍利弗承佛威神从宝台起更整衣服。偏袒右肩右膝着地。合掌向佛而白佛言。世尊。是何瑞相有如是等生胜喜悦现大神变。世尊。此诸大众皆生疑惑。愿如来说何因何缘。现此未曾有事。尔时佛告舍利弗。东方去此过八佛世界微尘数等佛土。有世界名大庄严。彼国有佛号一宝庄严如来应供正遍知明行足善逝世间解无上士调御丈夫天人师佛世尊。今现在说法。以何因缘世界名大庄严。若广说彼世界庄严事者一劫不尽。是故彼土名大庄严。何因缘故。彼佛名为一宝庄严。舍利弗。彼如来因一宝说法。所谓无上大乘之宝。是故彼佛名一宝庄严。彼佛与诸菩萨众各升师子座。踊在空中高八十亿多摩树。为诸菩萨说虚空印法门。何谓虚空印法门。如一切法以虚空为门无住处故。一切法无住处门无形相故。一切法无形相门过诸行处故。一切法无行处门内外净故。一切法净门性无染故。一切法无染门自性寂静故。一切法寂静门。心意识本无故。一切法本无门离物非物故。一切法无物门无教相故。一切法无教门无形段故。一切法无形段门。离因缘境界故。一切法无因缘境界门寂灭相故。一切法寂灭门离二相故。一切法无二门舍别异故。一切法无别异门入一相故。一切法一相门自相净故。一切法自相净门过三世故。一切法过三世门不离平等故。一切法不离平等门。幻化相非相故。一切法幻化相门体不实故。一切法无体门无作相故。一切法无作门身心远离故。一切法远离门离相无相故。一切法无相门相不动故。一切法不动相门无依处故。一切法无依处门住无际故。一切法无际门无樔窟故。一切法无樔窟门。无我无我所故。一切法无我无我所门无主故。一切法无主门性无我故。一切法无我门。内清净故。舍利弗。彼一宝庄严如来。为诸菩萨广说如是虚空印法门。彼如来说是法时。无量阿僧祇诸菩萨。解知诸法性与虚空等于诸法中得无生忍。舍利弗。彼大庄严刹土一宝庄严佛所。有一菩萨摩诃萨名虚空藏。以大庄严而自庄严。于诸不思议愿最为殊胜。得一切功德中之威德无碍知见。不可思议菩萨功德以自庄严。以诸相好庄严其身。以善说法随所应度庄严其口。不退于定庄严其心。以诸总持庄严其念。入诸微细法庄严其意。顺观法性庄严于进。以坚固誓庄严淳至。以必成办庄严所作。以从一地至一地庄严毕竟。舍诸所有庄严于施。以净心善语庄严于戒于诸众生心无有碍庄严忍辱。众事备足庄严精进。入定游戏神通庄严于禅。善知烦恼习庄严般若。为救护众生庄严于慈。住不舍众生庄严于悲。心无犹豫庄严于喜。离于憎爱庄严于舍。游戏诸定庄严神通。得无尽宝手庄严功德。分别诸众生心行庄严于智。教众生善法庄严于觉。得慧明净庄严慧明。得义法辞应庄严诸辩。坏魔外道庄严诸无畏。得佛无量功德而自庄严。常以诸毛孔说法庄严于法。见诸佛法明庄严自明。能照诸佛国庄严光明。说不错谬庄严所记。神通随所乐说庄严教授。神通到四神足彼岸庄严变化。神通入佛密处庄严诸如来护持。自悟正智庄严法自在。如说而行无能坏者。庄严一切善法坚固。彼虚空藏菩萨。成就如是等无量功德。与十二亿菩萨摩诃萨俱。发意欲来诣此娑婆世界见我。礼拜供养恭敬围绕。亦为此大普集经。分别少法门分故。又为此十方诸来会菩萨生大法明故。又为增益开大乘法故。又为受持如来法故。又为无量众生善根出生故。又为以善法调伏诸魔外道故。又为示现菩萨师子游戏神通故。彼虚空藏菩萨。欲来至此是其瑞应

尔时世尊说此事已。即时虚空藏菩萨。与十二亿菩萨摩诃萨恭敬围绕。诣一宝庄严佛所。白佛言。世尊。我欲诣娑婆世界。见释迦牟尼佛。礼拜供养。彼佛报言。欲往随意宜知是时。即顶礼一宝庄严如来足下已右绕七匝。承佛游戏无作神足。于彼大庄严国土忽然不现。以一念顷与诸菩萨众俱。来至此娑婆世界。宝庄严堂妙宝台上。尔时虚空藏菩萨。雨妙华香供养世尊。及此大宝集经。所谓曼陀罗华。摩诃曼陀罗华。波利质多罗华。摩诃波利质多罗华。曼殊沙华。摩诃曼殊沙华。卢遮那华。摩诃卢遮那华。水陆诸华大如车轮。百叶千叶百千叶。皆出光明香气普薰妙香。适意开敷鲜净。杂色光耀眼所乐见。雨如是等种种无量妙华满妙宝堂中。高一多罗树。作诸天乐其音皆出无量百千法门之声。与檀波罗蜜相应声。尸罗羼提毗梨耶禅那般若波罗蜜相应声。与四无量相应声。与四摄法相应声。与助道法相应声。与三脱门相应声。与四圣谛相应声。与十二因缘相应声

尔时虚空藏菩萨供养世尊顶礼佛足。绕七匝已在一面立。白佛言。世尊。彼一宝庄严如来应正遍知致问无量。少病少恼起居轻利安乐行不。彼一宝庄严如来又言。有十二亿菩萨。与虚空藏菩萨俱往。至彼娑婆世界。愿世尊说如是如是法。使诸菩萨得自然智。亦使成就大法光明已还来至此。所以者何。以世尊昔来已曾化此。善男子等发菩提心。尔时虚空藏菩萨当世尊顶上。化作大宝盖。广十千由旬。以青琉璃为轩。真珊瑚宝为子。以琉璃及阎浮檀金为升垂。杂妙真珠缦网璎珞宝铃和鸣。其盖光明普照十方。与诸妙华互相绮错。尔时虚空藏菩萨于如来不思议功德深生敬重合掌向佛以偈赞言

法义智慧最胜尊本净无垢无所著

喻如虚空无染污我礼不动圣足下

行无与等无涯底现法严身最殊胜

佛真法身如虚空普生大悲而济度

人中师子能示现百福庄严世尊身

断诸言语无音响离诸言说无戏论

虽知如是而现说无性众生令悦豫

众心非心得此心能知非心幻化心

善知众生心行性而能不住彼我心

示现威仪济众生善逝身无作不作

佛知众生随所乐即能示现如是形

世尊于法不计我不生忆想着于法

能知以何法受教而随所悟应时说

大众渴仰瞻世尊世所希有最无比

世尊无心于示现无能令诸大众悦

此等诸法从缘生虚无寂寞非真实

世尊善知如是法得至清凉泥洹道

去离二边不着中知虚非真无自性

此等诸法无作者善说业报非断常

法无众生命及人寂静不名如虚空

如实分别无众生而安多众至甘露

昔行多劫不思议求进势力胜菩提

所为妙行今已成至无至义觉无余

一切诸法上中下悉知平等常无异

智者所知知不着是故世尊定不乱

阴入诸界如幻化三界皆如水中月

众生虚伪性如梦以智分别说是法

世人假称名得道实无有得无得相

如道无得轮无转如轮无转无度者

故能度众于四流自度度彼系颠倒

善能安慰苦恼者自灭灭彼至无为

众生无生无涅槃众生本净不可得

道及众生犹如幻自觉此际觉多众

如虚空中不见色一切群生色亦尔

诸法离色及色相能知此色则得离

作诸妙喻以赞佛执见而赞是其毁

佛德如空无差别无所限量是赞佛

故礼净尊净他者无缘无心入微心

如佛功德世尊知如如功德我今礼

能知众生无我者知诸法际离欲者

见法身者则见佛即为供养十方佛

虚空藏菩萨说此偈已。即时妙宝庄严堂及虚空中诸宝台六变振动。一切大众心净悦豫。踊跃欢喜叹未曾有。皆言虚空藏菩萨。善能说此妙偈。若有善男子善女人能行此法者。乃至梦中不见有法。以渐皆当得师子吼。如虚空藏菩萨。尔时虚空藏菩萨。以如斯妙偈赞如来已。白佛言。世尊。欲少所问。唯愿听许。若听问者。尔乃敢问。所以者何。世尊。有无量知见能知众生诸根。有淳熟未淳熟者。世尊明达去诸闇冥故。世尊了义善说分别诸句义故。世尊知时不过限故。世尊所记不谬如说不错故。世尊知时随诸众生行说法故。世尊善游戏通达诸神足故。世尊善观。体众生心行故。世尊最无染于诸法中得自在故。世尊自悟觉了诸法故。世尊正御邪趣众生。教令入正故。世尊是大医王。能令无始世界众病永断故。世尊大力成就佛十力故。世尊无畏成就四无畏故。世尊无胜成就十八不共法故。世尊大慈行救一切众生心无碍故。世尊大悲行知见无我。拔一切众生苦故。世尊大喜行于禅解脱定入定到彼岸故。世尊大舍行断一切憎爱。心如虚空故。世尊得平等觉了诸佛法无碍故。世尊无憎爱心毕竟清净毁誉不动故。世尊无悕望智慧满足于利养赞叹无欲求故。世尊一切知见一切佛行处到彼岸故。我知见世尊有如是等无量无边功德成就。是故我欲于法门中少有所问。虚空藏菩萨作是语已。尔时世尊告虚空藏菩萨言。善男子。我当听汝问随汝欲问恣汝所问。吾当随汝所问悦可尔心。尔时功德光明王菩萨问虚空藏菩萨言。善男子。汝为谁故欲问如来。即时虚空藏菩萨。以偈报功德光明王菩萨言

一切等心诸众生平等能至彼岸者

游戏无垢悲心中我为是等问世尊

能到正见无垢秽已无犹豫断彼疑

自得了达利众生我为是等问世尊

知我无我无与等为众发心不着众

能脱众生计我见我为是等问世尊

能护威仪慎所行其心清净如虚空

坚固不动如须弥我为是等问世尊

进心无涯慧无等勇健能害烦恼怨

已结已断断彼结我为是等问世尊

乐施威仪调伏心常住闻进戒忍力

禅定诸通胜慧明我为是等问世尊

乐空无相无愿法而现受形处生死

无生无终达甘露我为是等问世尊

知见甚深无崖际声闻缘觉所不及

而知一切众生行我为是等问世尊

善能了达乐正行于法非法系已断

常处正定心不乱我为是等问世尊

不断佛种诸贤士能护正法及与僧

多闻三世诸佛赞我为是等问世尊

尔时虚空藏菩萨。以此妙偈答功德光明王菩萨已。白佛言。世尊。云何菩萨行檀波罗蜜与虚空等。云何行尸波罗蜜。羼提波罗蜜。毗梨耶波罗蜜。禅波罗蜜。般若波罗蜜与虚空等。云何行功德与虚空等。云何行智与虚空等。云何菩萨不离如如。如来所许。念佛念法念僧。念施念戒念天。云何菩萨修行诸法平等如泥洹。云何菩萨善分别行相。云何菩萨持诸佛法宝藏。随如来所觉法相性。如实知诸法相性已不取不舍。云何菩萨分别众生。从始已来清净而教化众生云何菩萨善顺发行成就佛法。云何菩萨不退诸通。于诸佛法悉得自在。云何菩萨入甚深法门。诸声闻辟支佛所不能入。云何菩萨于十二因缘。因善得胜智方便。离二边诸见。云何菩萨为如来印所印。如如不分别智方便。云何菩萨入法界性门。见一切法平等性。云何菩萨淳至坚固犹如金刚。于此大乘心住不动。云何菩萨自净其界如诸佛界。云何菩萨得陀罗尼终不失念。云何菩萨得无障碍如来加持辩。云何菩萨得自在示现受生死。云何菩萨破诸怨敌去离四魔。云何菩萨利益众生庄严功德。云何菩萨世无佛时能作佛事。云何菩萨得海印三昧。善能得知众生心行。云何菩萨能得知诸尘界无碍。云何菩萨威仪行成就。离诸闇冥得胜光明。于诸法中得自然智。速得成就一切智行

尔时世尊告虚空藏菩萨言善哉善哉。善男子。汝善能分别问于如来如斯妙义。如汝已曾供养过去无量诸佛。种诸善根心行平等喻如虚空。礼敬诸佛至慧明处。发勤精进欲度一切。诸佛如法不舍一切众生。度大慈悲彼岸。及过诸魔行不离世法。以虚空同量之心。成就此无上大乘妙法虚空藏。汝之功德无有边际难可校量。汝已曾于过去恒河沙等。诸佛世尊所问如此事自亦能说。是故虚空藏。汝今谛听谛听。善思念之。吾当为汝分别解说。所问诸菩萨事复过于此。能得无上大乘。如来自然智。一切种智。虚空藏菩萨言。唯然快哉愿乐欲闻。佛告虚空藏。善男子。菩萨成就四法。行檀波罗蜜与虚空等。何谓为四。善男子。若菩萨于一切处。无障碍不分别。行檀波罗蜜。以我净故于施亦净。以施净故于愿亦净。以愿净故于菩提亦净。以菩提净故于一切法亦净。善男子。是为菩萨成就四法。行檀波罗蜜与虚空等。善男子。若菩萨成就八法能净檀波罗蜜。何等为八。离我能施。离为我施。离爱结施。离无明见施。离彼我菩提相施。离种种想施。离悕望报施离悭嫉施。其心平等如虚空。是为菩萨成就八法能净檀波罗蜜。离此八法是谓净施。喻如虚空无所不至。菩萨慈心行施。亦复如是。喻如虚空非色叵见。菩萨所行诸施不依于色。亦复如是。喻如虚空不受苦乐。菩萨所行诸施离一切受。亦复如是。喻如虚空无有相智。菩萨所行诸施离诸想结。亦复如是。喻如虚空是无为相。菩萨所行诸施无为无作。亦复如是。喻如虚空虚假无相。菩萨所行诸施不依识想。亦复如是。喻如虚空增益一切众生。菩萨所行诸施利益众生。亦复如是。喻如虚空不可穷尽。菩萨所行诸施。于生死中无有穷尽。亦复如是。善男子。喻如化人给施化人。无有分别无所戏论不求果报。菩萨亦复如是。如化人相去。离二边而行诸施。不分别戏论悕望果报。善男子。菩萨以智慧舍一切结使。以方便智不舍一切众生。是为菩萨行檀波罗蜜与虚空等

尔时会中有一菩萨名曰灯手。从座而起偏袒右肩右膝着地。合掌白佛言。世尊。何等菩萨能行如是檀波罗蜜。佛言善男子。菩萨若过诸世间。得出世间法。非色无体无行知见清净。非闇非明离一切诸相。至无相智际成就无尽忍。近如来知见已。绍菩萨决定界分。已得受记为不退转印所印。已得灌顶正位。已得善行知众生行相。至一切处亦无所至。如是菩萨能行是檀波罗蜜。说此法时。万六千菩萨。见诸法性犹如虚空得无生法忍。佛告虚空藏菩萨言。善男子。菩萨成就四法。行尸罗波罗蜜与虚空等。何谓为四。善男子。菩萨知身如镜中像。知声如响。知心如幻。知诸法性犹如虚空。是为菩萨成就四法。行尸罗波罗蜜与虚空等。善男子。菩萨成就八法能护净戒。何等为八。善男子。诸菩萨不忘菩提心能护于戒。不求声闻辟支佛地能护于戒。持戒不限于戒能护于戒。不恃诸戒能护于戒。不舍本愿能护于戒。不依一切生处能护于戒。成就大愿能护于戒。善摄诸根为灭烦恼能护于戒。是为菩萨成就八法能护净戒。善男子。喻如虚空离诸悕望。菩萨以无求心能护于戒亦复如是。喻如虚空清净。菩萨持戒清净亦复如是。喻如虚空无有垢污。菩萨持戒无垢亦复如是。喻如虚空无有热恼。菩萨持戒无恼亦复如是。喻如虚空无有高下。菩萨持戒无高无下亦复如是。喻如虚空无有樔窟。菩萨持戒而无所依亦复如是。喻如虚空无生无灭毕竟无变。菩萨持戒无生无灭毕竟无变亦复如是。喻如虚空悉能容受一切众生。菩萨持戒普能运载亦复如是。为利益众生能护正戒。善男子。如水中月无持戒破戒。菩萨亦复如是。了知一切诸法犹如月影无持戒破戒。是为菩萨行尸波罗蜜与虚空等。善男子。菩萨成就四法。行羼提波罗蜜与虚空等。何等为四。善男子。若菩萨他骂不报。以分别无我想故。他打不报以无彼想故。他嗔不报以离有想故。他怨不报以去离二见故。是谓菩萨成就四法。行羼提波罗蜜与虚空等。善男子。菩萨成就八法。能净羼提波罗蜜。何等为八。善男子。菩萨善净内纯至。修羼提波罗蜜。善净外不悕望。修羼提波罗蜜。于上中下毕竟无障碍。修羼提波罗蜜。随顺法性无所染着。修羼提波罗蜜。离一切诸见应空。修羼提波罗蜜。断一切诸觉应无相。修羼提波罗蜜。舍一切诸愿应无愿。修羼提波罗蜜。除一切诸行应无行。修羼提波罗蜜。是谓菩萨摩诃萨成就八法。能净羼提波罗蜜。善男子。喻如虚空无憎无爱。菩萨修羼提波罗蜜。无憎无爱亦复如是。喻如虚空无有变易。菩萨毕竟心无变易。修羼提波罗蜜。亦复如是。善男子。喻如虚空无有亏损。菩萨毕竟修羼提波罗蜜。心无亏损亦复如是。喻如虚空无生无起。菩萨修羼提波罗蜜。心无生起亦复如是。喻如虚空无有戏论。菩萨修羼提波罗蜜。心无戏论亦复如是。喻知虚空不望恩报。菩萨修羼提波罗蜜。于一切众生不望果报亦复如是。喻如虚空无漏无系。菩萨修羼提波罗蜜。离一切漏不系三界亦复如是。善男子。菩萨行羼提波罗蜜时不作是念。彼来骂我我能忍受。亦不见骂者受骂者及所骂法。不作是观。不作是戏论言。彼空我亦空。亦不作是思惟。音声如响何由而出。亦复不作是观我是彼非。又复不作是见。彼无常我亦无常。亦复不作是念。彼愚我智。亦不作是想。我等应行忍辱。善男子。譬如有人求娑罗枝。为娑罗枝故。赍持利斧入娑罗林中。至一大树下斫其一枝。余枝不作是念。彼已被斫不斫我等。其被斫者亦不作是念。我已被斫余者不斫。二俱无想不生憎爱。善男子。菩萨摩诃萨行羼提波罗蜜时观知一切法性。如草木墙壁瓦石等。而示现割截身体。为教化众生故。无憎无爱无忆想分别。善男子。是为菩萨行羼提波罗蜜与虚空等

善男子。云何菩萨摩诃萨行毗梨耶波罗蜜与虚空等。善男子。菩萨成就四法行毗梨耶波罗蜜与虚空等。何谓为四。善男子。若菩萨勤求一切善法。而知一切法自性不成就。以一切最胜供具。给侍供养诸佛世尊。然不见如来及所供侍之法。善能受持一切诸佛所说妙法。亦不见文字而可受持。亦能成就无量众生。见众生性即是泥洹。毕竟无生无起。善男子。是为菩萨成就四法。行毗梨耶波罗蜜与虚空等。善男子。若菩萨成就八法。能净毗梨耶波罗蜜。何等为八。善男子。菩萨为净身故。发勤精进。知身如影。不着于身。为净口故。发勤精进。知口语如响。不着于口。为净意故。发勤精进。知意如幻无所分别。不着于意。为具足诸波罗蜜故发勤精进。知诸法无自性。因缘所摄不可戏论。为得助菩提分法故发勤精进。觉了一切法真实性故无所碍着。为净一切佛土故发勤精进。知诸国土如虚空故不恃所净。为得一切陀罗尼故发勤精进。知一切法无念无非念故不作二相。为成就一切佛法故发勤精进。知诸法入一相平等故而不坏法性。善男子。是为菩萨成就八法。能净毗梨耶波罗蜜。善男子。喻如虚空无有疲惓。菩萨于无量劫。发勤精进无有疲厌。亦复如是。喻如虚空悉能容受一切诸色。然此虚空无有覆障。菩萨为容受一切众生。发勤精进平等无碍亦得如是。喻如虚空能生一切药草丛林。然此虚空无有住处。菩萨为增益一切众生诸善根故发勤精进。无所依着无有住处亦复如是。喻如虚空至一切处然无有去。菩萨发勤精进为至一切法故。而无至无不至亦复如是。喻如虚空非色。而于中见种种色。菩萨为一乘故发勤精进。而为成就纯至故。示诸乘差别亦复如是。喻如虚空本性清净。不为客尘所污。菩萨发勤精进本性清净。为众生故现受生死。不为尘累所染亦复如是。喻如虚空性是常法。无有无常。菩萨究竟为不断三宝故。发勤精进亦复如是。喻如虚空。无始无终不取不舍。菩萨发勤精进。无始无终不取不舍亦复如是。善男子。精进有二种。始发精进。终成精进。菩萨以始发精进习成一切善法。以终成精进分别一切法不得自性。唯所集善根见是平等。所见平等亦非平等。善男子。喻如工匠刻作木人身相备具。所作事业皆能成办。于作不作不生二想。菩萨为成就庄严本愿故。发勤精进修一切业。于作不作不生二想。去离二边亦复如是。善男子。是为菩萨行毗梨耶波罗蜜与虚空等。善男子。云何菩萨摩诃萨行禅波罗蜜与虚空等。善男子。若菩萨成就四法。行禅波罗蜜与虚空等。何等为四。善男子。若菩萨专其内心。亦不见内心遮缘外界诸心。亦不见外心行处。以己心平等故。知一切众生心平等。亦不依二法心及平等思惟。法界定性无摄无乱。知一切法性无有戏论。是为菩萨成就四法。行禅波罗蜜与虚空等。善男子。若菩萨成就八法。能净禅波罗蜜。何等为八。善男子。若菩萨不依诸阴修禅。不依诸界修禅。不依诸入修禅。不依三界修禅。不依现世修禅。不依后世修禅。不依道修禅。不依果修禅。是为菩萨成就八法。能净禅波罗蜜。喻如虚空无所依着。菩萨修禅无所依止亦复如是。喻如虚空无所爱恋。菩萨修禅离诸染着亦复如是。喻如虚空不着诸见。菩萨修禅舍离诸见亦复如是。喻如虚空无有诸慢。菩萨修禅离诸憍慢亦复如是。喻如虚空究竟无灭。菩萨修禅善入法性究竟不退亦复如是。喻如虚空不可破坏。菩萨修禅不坏本际亦复如是。喻如虚空无有变易。菩萨修禅不变如如亦复如是。喻如虚空非心离心。菩萨修禅离心意识亦复如是。善男子。菩萨以平等心修禅。非不平等心。云何心平等。若心不高不下。无求无非求。无作无非作。无分别无非分别。无行无非行。无取无舍。无闇无明。无知无念。无非知无非念。不一不异。非二非不二。无动无不动。无去无不去。无修无非修。心不缘于一切境界。是谓平等心。以菩萨心平等故。不取于色。去离眼色二法。而修于禅。以心平故。不取声香味触法。去离意法二法。而修于禅。善男子。喻如虚空火灾起时不能焚烧。水灾起时不为所漂。菩萨不为诸烦恼火之所焚烧。不为诸禅解脱三昧所漂。受生自无定乱。乱心众生能令得定。自行已净不舍精进。与平等等示现差别。而不见平等及不平等二相。善能遍观智慧真性。其心不为爱见所覆。于诸行中行无所著与虚空等。善男子。是为菩萨行禅波罗蜜与虚空等

善男子。云何菩萨行般若波罗蜜与虚空等。善男子。若菩萨成就四法。行般若波罗蜜与虚空等。何等为四。善男子。若菩萨以我净故。知众生亦净。以知净故知识亦净。以义净故知文字亦净。以法界净故知一切法亦净。是为菩萨成就四法行般若波罗蜜与虚空等。善男子。若菩萨摩诃萨成就八法。能净般若波罗蜜。何等为八。善男子。若菩萨精勤欲断一切不善法而不着断见。精勤欲生一切善法而不着常见。知一切有为法皆从缘生。而不动于无生忍法。善分别说一切字句。而常平等无有言说。善能辨宣一切有为无常苦法。于无我法界寂静不动。能善分别诸所作业。而知一切法无业无报。善能分别垢法净法。而知一切法性常净。善能筹量三世诸法。而知诸法无去来今。是为菩萨成就八法能净般若波罗蜜。善男子。喻如虚空非行无行。菩萨行般若离一切行亦复如是。喻如虚空无能破坏。菩萨行般若一切诸魔无能坏者亦复如是。喻如虚空性常寂静。菩萨行般若觉见寂静亦复如是。喻如虚空性常无我。菩萨行般若了知无我亦复如是。喻如虚空性非众生。菩萨行般若。离一切众生见亦复如是。喻如虚空性无有命。菩萨行般若。离一切命见亦复如是。喻如虚空性无有人。菩萨行般若。离一切人见亦复如是。喻如虚空非物非非物。不可名字。菩萨行般若。离物非物见亦复如是。善男子。般若是寂静句义无微觉故。是不作句义自相净故。是无变句义无行相故。是真实句义不发动故。是不诳句义无有异故。是了达句义入一相故。是通明句义断习气故。是满足句义无欲求故。是通达句义能正见故。是第一句义无所得故。是平等句义无高无下故。是牢固句义不可坏故。是不动句义无所依故。是金刚句义不可摧故。是已度句义所作办故。是真净句义本性净故。是无闇句义不恃明故。是无二句义不积聚故。是尽句义究竟尽相故。是无尽句义无为相故。是无为句义离生灭故。是虚空句义无障碍故。是无所有句义真清净故。是无处句义无行迹故。是无樔窟句义无所猗故。是智句义无识别故。是无降伏句义无群匹故。是无体句义不受形故。是知见句义知苦不生故。是断句义知集无和合故。是灭句义究竟无生故。是道句义无二觉故。是觉句义觉平等故。是法句义究竟不变故。善男子。此般若不从他得。自证知见如性行故。知一切文字句义其犹如响。于诸言音随应而报。其辩不断。亦不执著文字言语。菩萨摩诃萨。如是能于一切言说中善能报答。知诸音声言说如响。解不可得故。不生执着亦不戏论。善男子。是为菩萨行般若波罗蜜与虚空等。尔时世尊。欲重明此义。而说偈言

离着而行施普及适众性

终已无碍心亦不生分别

我净故施净施净故愿净

愿净菩提净道净一切净

无我我所想离爱及诸见

舍除彼我相施心如虚空

去离诸想施无有望报心

舍嫉妒心结施心如虚空

空非色无猗无受想分别

亦无行及识施时心亦然

如空益一切始终无穷尽

解法施无尽利益一切众

如化人相施不望所施报

慧者施亦尔终不望其报

以慧断结习方便不舍众

不见结及众如是施如空

知身如镜像知声犹如响

知心如幻化法性如虚空

不舍胜菩提不求于二乘

于过去诸佛常敬慎护戒

不舍本愿故能于诸趣中

善成就本愿摄意护净戒

如空无悕望无热恼高下

无浊无变易净戒者亦尔

如空受一切水月不持戒

护戒者如是净戒如虚空

骂打嗔怒等忍力故不嗔

无我及彼见以去离二想

内纯至善净外行亦清净

纯至故无嗔顺如法能忍

离诸见忍空舍觉而离想

无愿无悕望舍诸行所取

无爱如虚空不戏不怀恨

无戏不求报无漏忍者尔

无忍无骂者彼人声如响

非是及无常无如是戏论

彼愚及我智无生而示生

虽如是分别犹修无生忍

如斫娑罗枝余枝不分别

断身无分别此忍净如空

勤修无所依供佛无佛想

持法不著文度众无众想

净身净法身净口无言说

净心无意行具诸波罗蜜

具助菩提法净土如虚空

成就辩总持求如是佛法

如空受无惓故能生丛林

遍至无形色精进亦如空

常净如虚空无始亦无终

人精进亦尔无始无终成

如机关木人所作无分别

行者无二想其进如虚空

知止住内心摄外境界心

自心彼心等依止无心禅

诸法性常空以无漏智知

不依阴界入亦不依三界

不依于三界不依界道果

如空常无依修禅者亦尔

空无爱见慢修禅者亦尔

空无退坏变修禅者亦尔

平等寂解脱智者不缘界

无结无禅等是故禅如空

我净众生净智净识亦净

义净文字净法净界亦净

断不善及习大士集诸善

知有无缘生无生不着灭

善分别文字说无常苦法

示现受业报言有垢及净

知法性常净而筹量三世

空无行非行慧无行亦尔

如空无能坏无我人寿者

非物非无物拔断二边见

知句假不染不变真实句

满足通达句达义慧等句

等不动牢句金刚度净句

明尽无尽句无为虚空句

处樔识别句降伏体智句

断集灭道句法觉智慧句

如响随声应无尽辩亦尔

说法无所依此慧净如空