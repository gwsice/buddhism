## 大方等大集经 第十五卷

北凉天竺三藏昙无谶译

### 虚空藏菩萨品第八之二

佛复告虚空藏言。善男子。何谓菩萨行功德与虚空等者。若菩萨闻佛无量法广大如虚空故。发萨婆若心彼作是念。如萨婆若无量。佛无量。自在觉无量。于如是无量中。生无量欲精进不放逸行。为佛道故当行无量菩萨所行之法。所以者何。如诸佛无量功德庄严身故。我亦为庄严其身。应成就无量善根。如诸佛无量功德。庄严口庄严意。庄严道场庄严佛土故。我亦当庄严口意道场佛土。应成就无量善根。我当教化无量众生。为成就善根。我于无量生死中。为成就善根故不生厌惓。诸佛世尊。有无量国土。无量智慧。无量神通。彼诸众生。无量行。无量心。无量诸根差别。于生死中受无量苦恼聚。起诸烦恼。我为入无量诸佛法。为舍无量众生所行诸根生死苦恼聚故。成就无量善根。菩萨以如是正观之心。所作功德与诸波罗蜜相应。与四摄法相应。与四无量心相应。与助菩提法相应。成就众生受持正法。恭敬供养诸佛世尊。及净菩萨所行相应法。如是等所作无量功德与虚空等。以众生性无量故。佛智慧无量故。法界无量故。所修亦无量。如虚空众生性。佛智慧法界无处不至。一切众生皆得蒙益。菩萨所作功德亦复如是。至一切处利益众生。以无依着故。以愿方便力故。善男子。菩萨能如是行功德与虚空等

善男子。云何菩萨行智与虚空等者。若菩萨从善知识得闻法已。善顺思惟所作诸行终不放逸。修少境界想已受无量想。受无量想已得如是智明。得是智明已得阴方便智。得界方便智。得入方便智。得谛方便智。得十二因缘方便智。知众生垢亦知垢性。知众生净亦知净性。所谓众生有染心。如实知有染心无染心。如实知无染心有恚心。如实知有恚心无恚心。如实知无恚心有痴心。如实知有痴心无痴心。如实知无痴心有诸烦恼心。如实知有诸烦恼心无诸烦恼心。如实知无诸烦恼心。彼菩萨不见有垢心为卑无垢心为胜。所以者何。以菩萨入不二性清净法门智故。如法性我性亦尔。如我性无我性亦尔。如无我性诸法亦尔。性清净故。若入一切诸法性清净者。则不求诸法有垢有净。亦不见诸法文字相貌。不受不着故。亦不见诸法障碍盖缠及不障碍盖缠。菩萨思惟无量境界。离心识二法。名之为智不名为识。喻如虚空无心意识。菩萨亦复如是。离心意识。知诸法性与虚空等。智行无碍过诸碍故。善男子。是为菩萨行智与虚空等

善男子。云何菩萨成就不离如如来所许念佛者。菩萨若在阿练若处。或在树下。或在旷野。或在露处。以得定力故能摄心不着诸缘。以不散乱心善摄所念。以行相观如来。成就三十二相八十随形好。庄严其身取一一相貌。为成就己身故。心向一切智地于如来身。忆念放鬘网光明。菩萨以得解悕望观如来身。满一由旬二由旬。三四五十由旬。乃至百由旬。若过百由旬。以得解悕望。观坐道场。或见转法轮。或见现种种威仪说法调伏众生。或见于一佛世界施作佛事。或五佛世界。或十二十三十四十五十。或百佛世界施作佛事。乃至百千无量世界施作佛事。得解悕望观自见随意。若听法若供养给侍诸佛世尊。于余威仪随意自在。菩萨如是观如来色身已忆念佛功德。或观戒。或观定。或观慧。或观解脱。或观解脱知见。或观力无所畏。或观佛不共法。或观菩萨本行。或观成就佛地。普忆念如来成就功德已。忆念如来业。何等相貌云何造业。身造耶。口造耶。意造耶。威仪造耶。可见耶。不可见耶。可说耶。不可说耶。何国造耶。几种身造耶。如是种种忆念胜业。成就不可思议诸善根已。观如来法。诸佛世尊以法身故名为如来。不以色身。彼菩萨不见色是如来。不见相是如来。不见种性是如来。不见阴界诸入是如来。不见威仪是如来。不见过去未来现在世是如来。不见因是如来。不见缘是如来。不见所以是如来。不见和合是如来。不见有是如来。不见无是如来。不见成就是如来。不见败坏是如来。不见彼有如来。不见此有如来。不见如来在何所。不见如来。不恃如来。不分别如来。不得如来。喻如虚空无有阴界入名。非不利益众生。诸佛世尊。无有阴界入名。亦非不利益众生。善男子。是为菩萨不离如如来所许念佛。善男子。云何菩萨不离如如来所许念法者。若菩萨念法。所谓四念处。四正勤。四如意足。五根。五力。七觉分。八圣道分。三脱门。四圣谛。甚深十二因缘。六波罗蜜。菩萨所应学藏。不退转轮净三境。是为菩萨所应念法。云何应念。念舍念欲。离念灭念。无来无去念。无樔窟念。无自性念。出世间念。解达念。尽念无生念。无取念。无漏念。无为念。涅槃无自性。作如是念。于诸法中犹有法想。所以者何。以有想故则有动念。有动念故则住颠倒。住颠倒者无有念法。若离念法非法二想。知一切法是无生已。断法想故得无生忍。得无所得无所有故。善男子。是为不离如如来所许念法

善男子。云何菩萨不离如如来所许念僧者。僧谓四双八辈。僧中或是阿罗汉向。阿罗汉果。或是阿那含向。阿那含果。或是斯陀含向。斯陀含果。或是须陀洹向。须陀洹果。是为声闻僧。复次有僧。所谓不退转菩萨得决定忍。上圣正位已离诸相恃着戏论。次得如来功德无间。彼菩萨念如是等大菩萨众。应供养赞叹。合掌给侍右绕礼敬。是良祐福田。是第一僧入圣众数。是僧所应作事皆已成办。是菩萨念僧。亲近菩萨僧。不亲近声闻僧。彼菩萨虽忆念僧。不取僧数不取有数。知僧是无为。忆念无行无变异无生无灭。作如是忆念。不生心行境界。善男子。是为菩萨不离如如来所许念僧

善男子。云何菩萨不离如如来所许念舍者。所谓舍财舍法。复次有舍身及命。舍一切邪道。复次有舍不取一切法。所以者何。有取者则无舍。若不取者。名为究竟舍。究竟舍中则无有求。无求者则不望报。不望报故谓为真实舍者。若菩萨行如是坚固舍。随舍发愿。若舍时及发愿时。不见菩提及佛法而专念舍。念过去诸菩萨行道时。云何行舍。我今云何行舍。将无不及为智者所讥耶。即能一切舍。舍已分别所舍。谁是舍者舍何等物谁作忆念。如是分别已都无所得。不见舍者所施物及所忆念。是为菩萨不离如如来所许念舍。善男子。云何菩萨。不离如如来所许念戒者。若菩萨持戒至解脱处威仪行成就。乃至微戒畏如金刚。恒修净命善护持戒。菩萨自念戒摄身口。是无作相而谨慎奉行。修胜正命于萨婆若心终不废舍。纯至不动亦终不舍大慈大悲。摄取教诲破戒众生。宁舍身命不求余乘。是名为戒。菩萨念胜戒。不瑕缺戒。不荒秽戒。不求戒。不染戒。无浊戒。智者所叹戒。菩萨念如是等戒。不恃持戒。不毁破戒。不称己德不讥彼过。终不舍戒亦不依戒亦不住戒。虽舍一切诸所恃着而行色行。是为菩萨不离如如来所许念戒

善男子。云何菩萨不离如如来所许念天者。若菩萨念天。所谓念欲界天。或色界。或无色界天。念欲界天持戒果报故。受适意色声香味触。以天五欲游戏娱乐。天衣饮食自恣满足。一向受爱喜适意乐。菩萨作是念。此一切兴盛皆当衰灭。是诸天等亦当无常变异。由放逸故不造善根。先有善业今悉当尽。此诸天等虽生天上。犹未脱地狱畜生饿鬼之分。菩萨作是念已。不悕望生欲界天处。唯除兜率天宫。兜率宫中有一生补处菩萨。于一切菩萨行以到彼岸。一切诸地。一切神通。一切诸定。一切陀罗尼。一切辩才。一切菩萨事。于一切方便等以度彼岸。但忆念如是功德。于此天中心生欣仰。若欲生天者当愿生如是天中。菩萨发心言。我何时当得如是天身。菩萨复念色界诸天。此诸天等。由诸禅四无量心果报故生彼天处。已过欲界欲患一心处定。以喜为食一向知受第一乐报。菩萨作如是念。彼色界诸天。受少味故用为欢喜。无常有常想。苦有乐想。无我有我想。无涅槃有涅槃想。此色界诸天。亦有无常变。异未脱地狱饿鬼畜生之分。是菩萨不愿生色界诸天处。唯除净居天即彼入涅槃不还此间者。菩萨作是念。此是清净诸天。已脱五道流转生死。是菩萨以如是故。生敬重之心。亦不愿乐求生彼处。菩萨复念无色界诸天。受无色定果报。已过欲界色界心处定寂静。菩萨作是念。此无色界诸天。离见佛闻法及供养僧此诸天等。不知求出无色界法。假令久住会当变灭。未脱地狱饿鬼畜生之分。是故于彼天处亦不愿生。但作是念。我当作天中天如来应供正遍知。是菩萨虽念诸天。不依欲界色界无色界天处。而于三界众生起大悲心。是为菩萨不离如如来所许念天

善男子。云何菩萨。行诸法平等如涅槃者。若菩萨知入诸法平等如涅槃。见一切众生性同涅槃。知已入涅槃者。无阴界诸入。如是菩萨见众生性同涅槃。过诸阴界入见如影如梦。无有生死而现生死。凡夫众生所因结使造烦恼业。造烦恼业已受无量苦报。菩萨以般若波罗蜜力故。善观结使断令不生。亦不因彼作业而受苦报。得至涅槃平等之处。名之无为。过一切算数智道。不舍本愿故。游戏大慈。已到慧方便彼岸。已入佛神通力。已能善知分别诸想。自已得度度未度者。自已得解解未解者。自已得安安未安者。自已得涅槃使未得者得。于涅槃生死无有二想。是为菩萨行诸法平等如涅槃

善男子。云何菩萨善分别行相者。若菩萨翘勤精进求胜善法。于甚深法门心入筹量。清净通利分布慧明。得大智明门。以此大智明门力故。知一切众生心行所趣。总说一一众生。有八万四千诸行皆能了知。所谓贪欲行二万一千。嗔恚行二万一千。愚痴行二万一千。等分行二万一千。是为八万四千诸行。一一众生皆有是行。若广说者则有无量行。一一行相门中。知有八万四千诸根。一一根门中。知有八万四千种差别解。尽知诸行诸根诸解差别相。知所应修习相。云何知差别相。知此诸行诸根诸解。是贪欲相。是嗔恚相。是愚痴相。是等分相。是减相。是增相。是住相。是达相。是名知差别相。云何知所应修习相。知诸行诸根诸解无常相。苦相。无我相。空相。寂灭相。离相。如实相。涅槃相。相自空相。相自离相。若能知如是等诸行诸根诸解。如如来成就诸行无障碍智。知一切众生诸行诸根诸解差别相。菩萨亦次如来智知。而不舍菩萨所行。教化众生无有疲惓。是名善分别行相

善男子。云何菩萨持诸佛法宝藏者。善男子。如来藏无尽亦无量。至一切处。悦可一切众生。如众生诸行诸根诸解。无量阿僧祇。不可思议。不可称不可量。诸佛法宝藏。无量阿僧祇。不可思议。不可称不可量。亦复如是。佛法宝藏文字。假令一切众生如阿难等。一劫乃至百劫。不能受持读诵。能令通利除义。所以者何。如来一切法宝藏唯有一义。所谓离欲义。寂灭义。涅槃义。若菩萨闻如来法宝藏已。随力所受。受持读诵通利。善顺正观如所受行。菩萨入法藏门。坚持思惟。不依一切相行。则得陀罗尼门三昧门。得陀罗尼门三昧门已。能持一如来法宝藏文字及义。若二若三若四若五。若十二十三十四十五十。若百若千若百千。乃至无量无边阿僧祇。不可思议不可称不可量。无有量过诸量。于一切诸佛法宝藏心不散乱。受持读诵通利文字及义。广为人说。依义不依文。净意成就所闻说法。乃至一句文义不失。能净辩门。善能巧说悦可众心。为诸佛所叹。亦能降伏诸魔外道。及供养三宝。乃至不见一法异于法性。不坏本际。不动于如。如来所觉了性法。以知一切法性如如来所觉故。乃至不见一法不入佛法者。所以者何。如来知一切法性如幻无成就故。知一切法性如野马无所取故。知一切法性如镜中像不彼此故。知一切法性如梦不真实故。知一切法性如响从缘起故。知一切法性空虚无实故。知一切法性无相无分别故。知一切法性无愿无发动故。如来如实知一切法性如是相。菩萨如是知一切法性无生。能持诸佛法宝藏。乃至一切非念非不念。是为菩萨持诸佛法宝藏

善男子。云何菩萨分别众生从始以来清净而教化众生者。若菩萨为教化一切众生故。修于大慈大悲时。作如是思惟。何等是众生。作是念言。此诸众生但假名字。颠倒虚假谓为众生。一切众生本际清净。毕竟无生无起。但因虚妄愚痴故造种种业。造种种业已受无量忧悲苦恼。喻如有人梦中劫盗他物。为王者所捉种种苦治。梦作贼人虚妄忆想受诸苦恼。作是念言。我何时当得脱此苦恼。是人梦中实无成就无所觉知。一切凡夫及一切诸法。皆亦如梦无有觉知。为颠倒所覆。受无量妄想忧悲苦恼。亦复如是。菩萨作是念言。是诸众生我应令如实觉知诸法。使脱妄想苦恼。于诸众生中。亦不见众生性。而不舍大悲教化众生。是为菩萨分别众生从始以来清净而教化众生。善男子。云何菩萨善顺发行成就佛法者。若菩萨闻甚深微妙。于诸世间最胜佛法。发大欲精进。我应成就此甚深微妙。于诸世间最胜佛法。如是善思惟分别。是何等法与何法相应。是何等法知何法。菩萨作是念言。无有法与法相应者。无有法与法不相应者。无有法知法者。无有法不知法者。此诸法性钝性无性故。是一切法从因缘生。无有定主。而能随意庄严。有种种果报相诸法无性故。布施是庄严宝藏大富相。布施得大富不离因故。布施不知大富。大富不能知施。持戒是庄严生天相。持戒得生天不离因故。多闻是庄严智慧相。多闻得智慧不离因故。思惟是庄严断结相。思惟得断结不离因故。思惟不能知断结。断结不能知思惟。菩萨如是忆念诸法无生能庄严相。是故布施已回向萨婆若。成就檀波罗蜜。行是菩萨檀波罗蜜。则能具足佛法。持戒回向萨婆若。成就尸波罗蜜。行是菩萨尸波罗蜜。则能具足佛法。修羼提波罗蜜回向萨婆若。成就羼提波罗蜜。行是菩萨羼提波罗蜜。则能具足佛法。发毗梨耶回向萨婆若。成就毗梨耶波罗蜜。行是菩萨毗梨耶波罗蜜。则能具足佛法。入禅定回向萨婆若。成就禅波罗蜜。行是菩萨禅波罗蜜。则能具足佛法。净般若回向萨婆若。成就般若波罗蜜。行是菩萨般若波罗蜜。则能具足佛法。菩萨如是善顺行时。不见一法无因无缘而生者。亦不着因缘。自善顺入一切法。如我无生无起。一切法无生无起。亦复如是。如我空一切法空。亦复如是。如我离一切法离亦复如是。知一切法入平等如性非作非不作。是为菩萨善顺发行成就佛法

善男子。云何菩萨不退诸通。于诸佛法悉得自在者。若菩萨戒身真净。心定不动。得大智光明。已成就福德智慧资粮。已到诸波罗蜜彼岸。已成就四摄。已修四梵行。已修欲进念慧定。以善修四神足故得五神通。诸菩萨本业净故。勤进不废舍故。常不散乱行故。善伏结使故。离念声闻辟支佛心故。受持方便故。攀缘上地诸法故。无我无依行故。是以菩萨不退诸通。是故诸菩萨。究竟知诸法无退。知诸法与法性等无有变异如虚空无变。是为菩萨不退诸通。于诸佛法悉得自在

善男子。云何菩萨入甚深法门。诸声闻辟支佛所不能入者。若菩萨入甚深因缘法。知逆顺因缘法。善知出知离。知生知灭。知集知尽。善知众生。以何因缘故。受垢离垢。舍净得净。乃至不见一法有垢有净。知一切法性相清净。亦不得清净法相。以我甚深故知一切法甚深。以我离故知一切法离。以我无二故知一切法无二。以眼色二俱离故乃至意法亦离。则入第一义。以世谛故假名诸法。亦不执着真谛世谛。是为菩萨入甚深法门。诸声闻辟支佛所不能入。善男子。云何菩萨于十二因缘善得胜智方便。离二边诸见者。若菩萨知一切缘生法。属他所摄。属因属缘。属和合。属所由。所谓诸法皆从境界缘生。各有所因各有所依。诸法各各九相分别。譬如外诸药草丛林及诸树木等。皆无诸根。无记无知。依诸大故便得增长。各各无相分别。内有诸法亦复如是。依造业增长一切诸法。无我人众生寿命。亦无作者受者。诸法生时无能生者。灭时无能灭者。菩萨作是念言。是诸缘生法各无自性。无自性者他不能生。所因亦无性。所缘亦无性。无自性者则无他性。若法无自性他性者则无生。无能生未生。不可生已。生亦不生。若未生非未生。不生者则究竟无生无能生。是故一切诸法皆无生无起。但以名字故。假名从因缘生。而实无生。亦无断无常。所以者何。若法有生性者。则当有灭则是断见。若无灭者即有常见。离断常见故。当知一切诸法皆无有生。是为菩萨于十二因缘。善得胜智方便。离二边诸见。善男子。云何菩萨为如来印所印。如如不分别智方便者。若菩萨于甚深法。得现前知见力。离一切倚着。过诸戏论。得无终无始无生法忍。如来尽知诸菩萨所成就根已。以如来印印之。所谓受决定三菩提记。是如来印无错无谬。无诸障碍无诤竞不可沮坏。无能非者无能发印者得。如来印愿行成就。智水所灌菩萨为如是印所印。所谓究竟无生无起印。空印。无相印。无愿印。离染印。寂灭印。涅槃印。菩萨智行成就。不坏如性。不变法界。不离本际。于诸法中。不见上中下黑白等差别。菩萨亦见一切众生。为此印之所印。无忆想分别。不舍本大誓愿。是为菩萨为如来印所印。如如不分别智方便

善男子。云何菩萨入法界性门。见一切法平等性。若菩萨见诸法界。无处不至。无来无去。无生无灭。无相无起。无戏无行。菩萨作如是思惟。此诸法等皆同法界。如法界是离欲界。离尘垢界故。是无生界不可作故。是无灭界无灭尽故。是无来界不入根门故。是无去界无所至故。是不可安界无形质故。是无樔窟界无依止故。是真实界三境分断故。此法界中无眼界。无色界。无眼识界。如法界。一切法界亦如是。是故名一切法入于法界。乃至无意界法界意识界。如法界。一切法亦如是。是故名一切法入于法界。是菩萨知一切法入于法界。知地界法界无二无别。水界火界风界法界亦无二无别。欲界法界亦平等无二无别。色界无色界有为界无为界法界。亦平等无二无别。如是知无心境界及觉。是为菩萨入法界性门。见一切法平等性

善男子。云何菩萨淳至坚固。喻如金刚心住不动于此大乘者。若菩萨以直心行。成就净淳至以不退。毕竟不减。勤进以无碍。大慈以无惓。大悲以普至。方便得成就真实观慧。无碍等法皆悉成就。菩萨见一切众生有垢有浊。凡愚粗犷拒逆不顺。是故菩萨为教化一切群生故不废精进。见此生死有无量过患忧悲苦恼等。不退于来际庄严。亦解无量无边阿僧祇诸佛法。为成就难集难持难满诸佛法故。种诸善根而能入如来无量法宝藏。众生性无量故。法性无量故。虚空性无量故。为受持一切如来法宝藏故。不舍精进。闻一切法空无相无愿。无作无生无起。解了分别观行身证。成就未具足佛法。终不中道证于实际。善入诸禅解脱三昧。亦不厌离欲界而现受生。已离阴界诸入。无形无色无行。而随众生性。随意示现种种形色而为说法。转菩萨轮示大涅槃。亦不舍菩萨行。入如是不思议法门。知一切法无性相。不动不坏不散。于此大乘不退转。如金刚宝珠能鉴余宝。余宝无能鉴此珠者。诸菩萨亦复如是。能以声闻辟支佛乘。度无量无边众生。令入涅槃。而自不灭度。亦不退究竟大乘。是为菩萨淳至坚固。犹如金刚心住不动于此大乘。善男子。云何菩萨自净其界。如诸佛界者。若菩萨知一切法无界无非界。至一切处无至无不至。若菩萨见法发六情皆知是佛法。亦不见凡夫法佛法有异。作是念此一切法皆是佛法。佛法至一切处故。一切诸法及佛法但假名字。亦非是法亦非非法。是故我等不应取着。以自界净故知诸佛界净。此法与平等等。眼界是佛界。耳鼻舌身意法界是佛界。我不应分别有尊有卑。菩萨如是至一切法平等界。是为菩萨自净其界如诸佛界

善男子。云何菩萨得陀罗尼终不失念者。若菩萨已得成就陀罗尼行。云何陀罗尼行。善男子。陀罗尼行有三十二。何等三十二。修于得法为陀罗尼故。修于欲法。修于尊法。修于向法。修敬仰法。修于乐法。修求法无厌。修亲近供养多闻智慧者。修于和上阿阇梨所。无憍慢心尊重给侍。修如来教诲无所拒逆。修于说法人所生世尊想不求其短。修于受持正法开示解说。修所得法无所吝惜。修无悕望而行法施。修求智慧根栽。修如所闻法善顺思惟。修于诸法坚固受持。修于梵行无有休息。修乐远离行阿练若行。修心常寂静。修勤行诸念。修顺行六和敬。修于诸长宿无调慢行。修于一切众生中生无碍心。修缘生法得。修顺忍。修三脱门正观心无惊怖。修四圣种顺行不惊疑。修勤受持诸佛正法。修为众生行于大慈。修受持正法不惜身命。修大智行不生憍慢。修常教化众生而无厌惓。善男子。是为三十二种修陀罗尼行。菩萨修已得如是陀罗尼门。以得是陀罗尼门故。能总持一切诸佛所说。不忘不失陀罗尼者。所谓于如所闻法不忘不失。以念而念。以意分别。以进能觉。于诸文字入无边崖。于诸言音随类善解。言辞辩说无有滞碍。于不了义经善能进入。于了义经进入微觉。于世谛有分别智。于第一义谛知无言说。于诸谛有分别智。于四念处有不忘智。于四正勤等无坏智。于四神足有游戏智。于诸根门有差别智。于诸力中得无胜智。于七觉分觉一切法如性智。于八圣道无退没智。于定法中得善住心。于慧法中得遍至智。于明解脱得随顺智。于诸辩中得深入智。于诸神通得生起智。于诸波罗蜜得分别智。于四摄法得方便智。于讲法处授不及智。于诸经义得无分别智。于诸文字得无尽智。于一切众生得称足智。随所受解得说法智。于一切文字得所因辩智。于一切垢净得如实觉智。于一切法得无障翳明智。是为陀罗尼。得陀罗尼平等心者去离憎爱能堪受法雨。断一切结使热恼。顺诸助道法。是为陀罗尼菩萨。住此陀罗尼故常行无失。是为菩萨得陀罗尼终不失念。善男子。云何菩萨得无障碍。如来加持辩者。若菩萨善净淳至。善护戒众。拔诸慢根。离彼我想诸佛世尊知如是菩萨是大法器令持正法。以佛神力及自善根力故。得捷辩。得疾辩。得无碍辩。得无滞辩。得巧说辩。得甚深辩。得众音具足辩。得善庄严辩。得无减辩。得无畏辩。得妙偈赞辩。得快说修多罗辩。得善说譬喻本缘辩。得无坏胜辩。得分别句无尽辩。得圆足辩。得威德无违辩。得说法不唐捐辩。得断众疑辩。得利应辩。得分别文字不错谬辩。得悦可众辩。得问答方便辩。得以法降伏一切外道辩。已成就如是等二十四辩。此诸辩修行二十四种因故。能得成就。何等二十四。善男子。若菩萨不违逆师长教故。能得捷辩。不谄曲故能得疾辩。舍离烦恼故得无碍辩。无我行故得无滞辩。离两舌故得巧说辩。入因缘法无际故得甚深辩。行种种施故得众音具足辩。严饰如来塔庙故得善庄严辩。不舍菩提心故得无减辩。善护诫众故得无畏辩。施种种幢幡华盖宝铃故。得妙偈赞辩。恭敬供养给侍诸尊及师长故。得快说修多罗辩。昔殖修习无量善根故。得善说譬喻本缘辩。不轻贱恶趣众生故。得无坏胜辩。施无量宝藏故。得分别句无尽辩。真实言说无粗犷故。得圆足辩。讲说法时无诤竞故。得威仪无违辩。以德淳净顺法律行故。得说法不唐捐辩。不吝于法不恃己德故。得断众疑辩。求法之时不威逼他生恭敬心故。得利应辩。常省己过不讥彼缺故。得分别文字不错谬辩。等润众生不望报故。得悦可众辩。受持大乘不求小乘故。得问答方便辩。不着我见入平等性故。得以法降伏一切外道辩。是名二十四种成就诸辩因。善能随彼众生所应受解说法无有错谬。所受法者亦不退失。是为菩萨得无障碍如来加持辩

善男子。云何菩萨得自在示现受生死者。若菩萨成就十二法。得自在示现受生死。何等十二。亲近真善知识故。消除我见故。成就戒身故。善知入出定故。并修智慧方便故。善知深入诸通游戏故。如实亲知诸法无生无起故。净本愿种故。常不舍大慈大悲故。知一切法如幻化故。知一切法如梦想故。一切诸佛加威神故。是为菩萨成就十二法。无生现生无起现起。而现一切生死。于一切诸佛大会示现其身。在在佛国皆现受生。而常不动于真法身。是为菩萨得自在示现受生死也。善男子。云何菩萨破诸怨敌去离四魔者。若菩萨翘勤修习。观五阴如幻。得离阴魔。观诸法性净故。得离烦恼魔。观一切法从缘生性不成就故。得离死魔。观一切法缘所庄严是无常败坏相故。得离天魔。菩萨如是观故得离四魔。发趣菩提终不懈息。所有障菩提魔业。菩萨皆能远离。何谓魔业。所谓心向小乘是为魔业。不护菩提心是为魔业。于众生生异想是为魔业。行施望报是为魔业。为受生故持戒是为魔业。有色想行忍是为魔业。为世事精进是为魔业。于禅生着味想是为魔业。于慧生戏论是为魔业。厌惓生死是为魔业。作诸善根而不回向是为魔业。厌恶烦恼是为魔业。犯罪覆藏是为魔业。憎嫉菩萨是为魔业。诽谤正法是为魔业。不受正法是为魔业。不知报恩是为魔业。不进求诸波罗蜜是为魔业。不敬顺法是为魔业。吝惜于法是为魔业。为利养说法是为魔业。不知方便而化众生是为魔业。舍四摄法是为魔业。轻毁禁者是为魔业。嫉持戒者是为魔业。学二乘行是为魔业。悕望正位是为魔业。舍离大慈而观无生是为魔业。欲证无为法是为魔业。厌离有为功德是为魔业。不愍众生是为魔业。不谦下尊长是为魔业。习行两舌是为魔业。谀谄多奸是为魔业。显己净行是为魔业。作恶不耻是为魔业。不流布法是为魔业。以少德为足是为魔业。不遮结使是为魔业。不舍心垢是为魔业。忍沙门垢是为魔业。善男子。若亲近行一切不善法。远离一切善法尽是魔业。善男子。是谓诸魔业。行是业者障菩提道。彼诸菩萨已过舍离能正受行故。云何为正受行。若菩萨成就四法能正受行。何等为四。一者于诸波罗蜜法无懈退行。二者不舍欲进及不放逸。三者正住方便大慈法中。四者入甚深无爱无樔窟法门。善男子。菩萨成就此四法。正受行故能破诸怨敌。是为菩萨能破诸怨去离四敌

善男子。云何菩萨庄严功德资粮利益众生者。若菩萨善根回向向无等等。若有所种善根。若布施。若爱语。若利益若同事。尽以施与一切众生。以净戒众故得自在力。用此自在力故。随诸众生所应受乐而度化之。以种功德无厌故得无尽宝手。用此无尽宝手能施众生无量富乐。以求无边智慧资粮故。得无碍陀罗尼辩。用此无碍陀罗尼辩能总持一切诸佛所说。能说妙法悦可众心。以善调身心故。不退于诸通。用此不退诸通力故。能过无量佛刹。以无数方便度多众生。以常勤求法无疲惓故。得一一毛孔出无量法门。用出无量法门力故。能常以法施利益众生。以并修慧方便波罗蜜故得分身智。用此分身智力故。能于诸趣中在在现身。度化群生。常以无相敬侍诸佛故。得无厌见闻。以此无厌见闻力故。其有众生得见闻者。彼诸众生乃至为作大涅槃因。是为菩萨庄严功德资粮利益众生。善男子。云何菩萨世无佛时能作佛事化度众生者。若菩萨已成就菩萨十力。已于菩萨四无畏中而得自在。已于菩萨十八不共法中不从他受。已修如来力无所畏不共法等。已得游戏首楞严三昧。已于四辩。得智力自在。已于诸佛法得灌顶正位。于一切诸菩萨行得次佛神力。若有菩萨成就如是等法者。若诸佛土众生应见佛身而受化者。然彼土世无佛时即于彼国而现入胎。现初生时。现出家时。现坐道场转法轮时。现舍寿命未入涅槃时。亦能示现大涅槃。亦现法住时节久近。亦复不舍菩萨行法。亦不用所化以为满足。是为菩萨世无佛时能作佛事化度群生。善男子。云何菩萨得海印三昧能知一切众生心行者。若菩萨多闻如海。成就慧众常勤求法。菩萨为闻法故。尽能施与珍宝库藏。为闻法故尽能施与仆从给使妻子眷属。为闻法故舍家饰好严身之具。为闻法故谦下给事。为闻法故舍国土荣位及己身命。菩萨以如是等无数方便。勤求法门而不恃所行。菩萨为闻法故。去至一由旬乃至百由旬。为闻一四句偈受持读诵广为人说。不舍是精进。是菩萨自成就多闻。于一切众生生大悲心。无忧心。不望报心。乃至一众生不生轻贱而为说法。从一日乃至七日而无食想。乃至命终不舍说法。以说法善根回向海印三昧。随所闻法受持读诵通利。善知义趣不依文字。真实坚持终身不舍。菩萨发大欲精进。以此大欲精进力故。不久便得海印三昧。得此三昧已。即得自然无量阿僧祇百千万法门。得无量阿僧祇百千万亿修多罗。不从他闻自然能说一切诸佛所说悉能受持。能了一切众生心行。善男子。喻如阎浮提一切众生身及余外色。如是等色海中皆有印像。以是故名大海印。菩萨亦复如是。得大海印三昧已。能分别见一切众生心行。于一切法门皆得慧明。是为菩萨得海印三昧。见一切众生心行所趣

善男子。云何菩萨得知诸尘界无碍者。若菩萨以眼空故知色亦空。以色离故知眼亦离。耳鼻舌身亦如是。意空故知法亦空。以法离故知意亦离。菩萨如实知空性离性。于内外法无有障碍。知诸结本性净故则不起使。于一切法无所有着。以不见诸法着处着法著者。是为菩萨能得知诸尘界无碍

善男子。云何菩萨威仪行成就。离诸闇冥得胜光明。于诸法中得自然智。速得成就一切智行者。若菩萨发起所作修习正行。诸业尽是如来所许智者所赞。所谓身口意业。以行此业故。悦可诸佛及余贤圣善知识等。所造诸业无能讥嫌。最胜无上无与等者无能毁损。所作诸业终不悔退。所作诸业不离愚痴。所作诸业皆能观知。所作诸业终不动转。所作诸业究竟吉祥。是菩萨知所作业非憍慢。所造慧所作业非愚痴所造。如是所作善业已。一切三昧诸陀罗尼门。悉现在前不从他闻。菩萨若见诸佛。若不见诸佛。终不退转助菩提道诸善根。若遇适意善知识不适意善知识。不退菩提法。是菩萨过一切障碍地。离一切诸魔结使修三解脱。般若波罗蜜力故。疾得佛道自然道一切智道如来道。是为菩萨威仪行成就。离诸闇冥得胜光明。于诸法中得自然智。速得成就一切智行。尔时世尊欲重宣此义而说偈言

已离边无碍慧功德庄严

彼离诸着相回向无上道

舍我慢憍慢慧者庄严智

无障碍解脱具足一切智

非色非种性念佛非功德

不忆念法身是念佛所许

离欲性寂静非相非明闇

无心无意行如是名念法

圣无为无爱无诸烦恼染

以解脱得称名念僧无碍

已舍一切受无阴界入行

解脱诸动念名究竟念舍

不依无漏戒不行身口意

不生过三有名念无漏戒

如天净无垢兜率灌顶天

忆念自业报当作天中天

持世尊正法舍离诸烦恼

解脱法非法是持世尊法

如佛得道相受持法亦然

善思惟真际无法可摄持

如我性净故诸法性亦净

知众生如相而教化众生

不见众生增亦复不见减

说断颠倒想教化无量众

说诸阴界入不异于佛界

知如虚空性则入于佛界

言语诸文字犹如呼声响

知非内非外即得陀罗尼

受持读诵利进求说诸法

无我无法想安住陀罗尼

持诸佛所说善说悦众心

不失诸禅定是陀罗尼力

不持不诵文不积集诸法

常说法无碍如龙降大雨

无住无障碍说无量契经

不生众生想慧者得是辩

以佛力说法庄严自威仪

悦众随所乐是辩佛所许

知法实性者知与虚空等

无我人寿命如是持佛法

众生同涅槃究竟不生灭

得是不动忍是为不放逸

见诸阴如幻诸界如法性

六入如空聚得离于阴魔

知使如浮云究竟无和合

于法无妄想则离烦恼魔

知众生不生无生则无死

诸法无去来如是过死魔

无爱无动者行道无道想

无我人行悲则能降众魔

知智识平等不住为无为

知众心如幻心健无能坏

此彼无障碍成就胜法船

渡众无众想是谓大船师

知空无有我净生死渴爱

将导渡众生是谓大导师

善知进退相随法而依止

方便示涅槃佛说善导师

知心心相续二心不共俱

是名知心性佛赞能护众

知诸法性净如空水中月

知者离烦恼是谓净众生

知一余亦然入诸法如梦

虚空不可取得道无染污

说此分别诸法门时。七十二那由他众生。发阿耨多罗三藐三菩提心。三万二千菩萨得无生法忍。时大宝庄严堂。六种震动大光普照。诸天于虚空中作百千种伎乐。雨种种天华。说如是言。此诸众生为如来印所印已入如来法中。闻此法门心得信解。受持通利能为他说如法修行。白佛言。世尊。我等一切向此佛土。深心供养恭敬礼拜。以如来应供正遍知出世故。闻说此方便法门。及见此土菩萨。尔时虚空藏菩萨闻佛解说已。心净欢喜。心净欢喜已。以无价宝网供养于佛。宝网中放大光明。照十方诸佛国土。供养已白佛言。世尊。未曾有也。如来无碍智如是甚深难解。如来应供正遍知。如所闻法门。佛以无碍智如实解说。一切大众皆得欢喜