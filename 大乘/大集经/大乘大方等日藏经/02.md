# 大乘大方等日藏經卷第二

## 陀羅尼品第二之一

爾時，世尊共頻婆娑羅王說是法時，東方過無量無邊恆河沙等諸佛國土，有佛世界名無盡德，佛號瞻波迦華色如來、應供、正遍知、明行足、善逝、世間解、無上士、調御丈夫、天人師、佛世尊，於今現在常說妙法教化眾生。彼有菩薩名日行藏，仰觀虛空，見有無量無邊阿僧祇菩薩摩訶薩眾從東方來往趣西方，復見西方有大光明，是等菩薩尋光而去　時，日行藏菩薩見此事已，即從座起頂禮佛足，恭敬合掌白佛言：「世尊，我見空中無量無邊恆河沙等諸菩薩眾，從東方來往向西方，復見西方有大光明。以何因緣有此大光，諸菩薩等尋光而去？」

爾時，瞻波迦華色佛告日行藏菩薩言：「善男子，西方過無量無邊恆河沙等諸佛世界，彼有世界名娑婆，具足五濁。其國有佛，名釋迦牟尼如來、應供、正遍知、明行足、善逝、世間解、無上士、調御丈夫、天人師、佛世尊，於彼世界召集大眾，以方便力廣說三乘，論議法門教化眾生。為令法母久住故，為令三寶不斷絕故，為令法行常住故，為令魔王失勢力故，為建立法幢故，為令正法久住故，以是因緣諸菩薩等集彼世界。十方諸佛，已於彼處說寶幢陀羅尼竟，各還本土。今釋迦牟尼佛，復於彼界為諸菩薩摩訶薩、大阿羅漢一切大眾，演說三乘、四無礙智、四梵天行及四攝法，娑婆世界地及虛空大眾充滿，咸皆渴仰樂聞佛說。何以故？彼佛如來所說妙法猶如甘露，一切聽者心無厭足。又以彼佛本願因緣，十方佛剎諸菩薩眾皆集其土。彼諸菩薩或有百劫修行者，乃至一生補處者，有於十八不共法中自能修習不由他悟者，有得自在無礙智慧方便具足者。是諸菩薩既集彼已，一切皆坐，以自善根方便力故入於三昧，入三昧已身放光明。有菩薩光如一燈者，有如山上烽火者，有如一日、十日、百日、千日光者，有如無量千萬日光明者。以彼菩薩力故，於大集所遍覆三千大千世界，為欲令彼娑婆世界福德莊嚴，四大滋味地轉增勝，眾生受用增益身力，得四念處，得大精進，遠離慳貪能行佈施，如淨佛剎諸眾生等，以是因緣諸菩薩眾各各端坐，以自善根力入諸三昧放大光明。復有十方諸佛剎中菩薩摩訶薩未來集者，從禪定起見大光明，亦欲往詣娑婆世界，見釋迦牟尼佛及大集眾，恭敬禮拜聽受妙法，欲聞日藏法行壞龍境界焰品一切眾生惡業盡陀羅尼故。諸菩薩等欲集彼處，以自善根力入種種三昧，汝今亦可從禪定起詣彼世界。

「善男子，彼佛世界諸眾生等，有種種惡多諸渴愛，為諸煩惱之所繫縛，猶如廁豬樂處不淨，諸女人等身體醜陋自謂端正，猶如醉人不自覺知，種種臭穢自言清淨，兩舌惡口遠離實語，常樂淫慾行非梵行，實大愚痴現智慧相，心大慳貪現能施相，心懷諂曲虛幻不實現質直相，於他善事心生妒忌，口言讚美心懷瞋嫉現慈忍相，常樂破壞現和合相，邪見偏多現正見相。彼土眾生有得禪定獲身通者，或有具足得五通者，或有久修四禪定者，如是智慧丈夫為諸女人之所惑亂，心隨染著為欲所使猶如僮僕，於一念頃退失是等諸妙功德，當墮惡道，以諸女人惡因緣故得如是罪。

「善男子，彼佛世界有如是等種種諸惡，汝今頗能往彼國不？我欲與欲。善男子，彼釋迦牟尼佛，說日藏法行壞龍境界焰品盡一切眾生惡業陀羅尼，我今說欲，所謂四諦順忍陀羅尼，汝可持去。此陀羅尼有大勢力，有大利益，能除一切欲貪、色無色貪，能除我慢、大慢、增上慢，能除一切不淨資生，能除一切惡貪、種種戲笑及諸歌舞無利益事，能盡一切我見、一切邊見、一切疑、一切戒取、一切常見、一切斷見、一切眾生見、一切障礙見、一切逋沙見、一切富伽羅見、一切作者見、一切受者見、一切色見、一切聲見、一切香味觸見、一切四大見、一切生見、一切滅見、一切法見。此四諦順忍，能如實知色陰乃至識陰，能知十二入、十八界，知已能捨。此陀羅尼能照諸法，悉能現見諸涅槃道。何以故？彼界眾生甚大愚痴如生盲人，此四諦順忍一切法常住藏不可思議法門，能斷一切惡見，能得一切自在，能破魔王境界及魔伴黨，能破魔事及他境界，悉能降伏一切外道，能怖一切諸惡毒龍，能令一切諸天歡喜，能令善夜叉皆得安隱，能怖諸惡阿修羅、迦樓羅，能令緊那羅心生歡喜，能令摩睺羅伽生大怖畏，能令剎利生大信心，能攝婆羅門令住佛法，能令毗捨生大信心，能令首陀羅生歡喜心，能斷一切婦人貪慾，令多聞人生大歡喜，令坐禪人心得安隱，能卻一切種種惡事及諸斗諍，能除饑饉及夭橫死，能除外賊、惡風、惡雨、惡獸、瀑水、非時寒熱、枯澀苦辛惡草等物，能令法母常住不斷，能建三寶，佛法欲滅生大怖畏能令不滅，怖畏眾生能施無畏，能生盡智覺無生智，能破一切無明闇障，能除一切生死苦擔。」

爾時，世尊即說咒曰：

「[口+寫]絰咃(一)　婆裔婆野波履婆[(匕/矢)+糴)](二)　婆醯婆訶波履婆[(匕/矢)+糴)](三)　必利洟(他地切)仳必利洟(他地切)鼻波履婆[(匕/矢)+糴)](四)　阿捭阿跛波履婆[(匕/矢)+糴)](五)　低誓低社波履波[(匕/矢)+糴)](六)　末[(匕/矢)+糴)]末羅波履婆[(匕/矢)+糴)](七)　卻偈(其[(匕/矢)+糴)]切)卻伽(其箇切)波履婆[(匕/矢)+糴)](八)　阿盧翅阿盧迦(其可切)波履波[(匕/矢)+糴)](九)　薩他迷(芒閉切)薩他麼波履婆[(匕/矢)+糴)](十)　曷羅(釐可切)誓曷羅(釐可切)社波履婆[(匕/矢)+糴)](十一)　徙[(匕/矢)+糴)]徙邏波履婆[(匕/矢)+糴)](十二)　伽迷伽麼波履婆[(匕/矢)+糴)](十三)　阿蒲婆阿蒲婆波履波[(匕/矢)+糴)](十四)　羅麼羅羅麼(十五)　羅謎(芒閉切)羅麼(十六)　曷羅[朗-月+斤](勒可切)曷羅邏(十七)　阿囉羅阿囉羅麼(十八)　[月+坒][打-丁+翕]婆(蒱麼切)攘娜復[多+頁](登我切十九)　伽邏彌復[多+頁](登我切二十)　揭邏磨波履婆[(匕/矢)+糴)](二十一)　斫芻揭邏醯斫芻揭邏訶波履婆[(匕/矢)+糴)](二十二)　輸嚧呾囉揭邏醯輸嚧呾囉揭邏訶波履婆[(匕/矢)+糴)](二十三)　伽羅娜揭邏醯伽羅娜揭邏訶波履婆[(匕/矢)+糴)](二十四)　什婆揭邏醯什婆揭邏訶波履婆[(匕/矢)+糴)](二十五)　迦(居佉切)耶揭邏醯迦耶揭邏訶波履婆[(匕/矢)+糴)](二十六)　麼娜揭羅麼那揭邏訶波履婆[(匕/矢)+糴)](二十七)　馺跛曷利捨揭邏醯馺跛曷利捨揭邏訶波履婆[(匕/矢)+糴)](二十八)　鞞[多+頁]娜揭邏醯鞞[多+頁]娜揭邏訶波履婆[(匕/矢)+糴)](二十九)　怛履瑟那揭邏醯怛履瑟那揭邏訶波履婆[(匕/矢)+糴)](三十)　優波陀那揭邏醯優波陀那揭邏訶波履婆[(匕/矢)+糴)](三十一)　婆嘙揭邏醯婆嘙揭邏訶波履婆[(匕/矢)+糴)](三十二)　阇帝揭邏醯阇帝揭邏訶波履婆[(匕/矢)+糴)](三十三)　社囉摩囉娜揭邏醯社囉摩囉娜揭邏訶波履婆[(匕/矢)+糴)](三十四)　獨佉珊多跛揭邏醯獨佉珊多跛揭邏訶波履婆[(匕/矢)+糴)](三十五)　阿囉波囉[跑-包+翕]陛社揭邏醯阿囉波囉[跑-包+翕]陛社揭邏訶波履婆[(匕/矢)+糴)](三十六)　阿跋[多+頁]鞞婆[多+頁]寫(三十七)　阿跋囉摸跛麼娑卸(思夜切)鞞也(三十八)　毗尼跋[多+頁](三十九)　阿利也曷囉舍彌(四十)　薩鞞伽羶帝莎波訶(四十一)。

「善男子，此日藏法行壞龍境界焰品盡一切眾生惡業陀羅尼欲四諦順忍，汝可持往娑婆世界，問訊釋迦牟尼佛作如是言：『東方過無量恆河沙佛剎，彼有世界名無盡德，佛號瞻波迦華色多陀阿伽度阿羅訶三藐三佛陀，今現在說法。彼佛如來令我送欲，並問訊釋迦牟尼佛：少病少惱，氣力安樂，及諸弟子悉安隱不？聞佛說法如教行不？』彼釋迦牟尼佛已能破壞一切魔王境界、一切龍王境界，獨超眾聖轉妙法輪。但彼五濁諸惡眾生障礙未盡，為是等故，我今說此日藏法行壞龍境界焰品一切眾生惡業盡陀羅尼欲。此四諦順忍陀羅尼有大威德，若有人能受持讀誦得大勢力。」

爾時，日行藏菩薩摩訶薩作如是言：「我已受持此陀羅尼得大勢力，能向彼國具足宜說，但彼世界有諸惡事我甚怖畏。何以故？我向親聞佛口所說，彼土眾生多諸貪慾如生盲人，諸女人等多諸奸諂誑惑於人，實不端正自言端正，實大愚痴現智慧相，能令眾生迷沒貪著，乃至久修禪定得五神通諸智慧人，於一念頃為諸女人之所惑亂，退失是等神通智慧一切善根，墮大地獄。彼諸眾生有如是事故我怖畏。」

時，瞻波迦華色佛聞此語已，告日行藏菩薩言：「善男子，汝今不為自身得力、自身安樂，當為利益一切眾生故往彼宣說。」

爾時，瞻波迦華色佛告日行藏菩薩言：「善男子，彼娑婆世界釋迦牟尼佛大集眾中，有一優婆塞名毗摩羅詰，是汝身不？」

時，日行藏菩薩默然不答。

爾時，世尊復更問言：「善男子，何故默然？」

如是三問然後乃答，作如是言：「如是，如是，我於彼剎為欲教化諸眾生，故名毗摩羅詰，彼諸眾生皆謂我是優婆塞毗摩羅詰。世尊，我於無量阿僧祇諸佛剎中，為化眾生作種種身，或於余剎作梵王身，或作帝釋，或作炎摩、兜率、化樂、他化自在天王等身，復於余剎或作龍王、阿修羅王、迦樓羅王、緊那羅王、摩睺羅王如是等身，復於余剎或作聲聞、辟支佛身，或作人王剎利等身、婆羅門身、長者身、女人身、童男身、童女身，復於余剎或作畜生身、餓鬼身、地獄身。世尊，於此剎中有八十百千諸菩薩等，同眾禪定行住坐臥未曾舍離。是等菩薩見我欲往娑婆世界皆樂隨從，欲見釋迦牟尼佛及大集眾，禮拜供養並欲聽法；而諸菩薩有初行者其心未定，而彼世界多諸惡事，是等菩薩或生貪染，恐於彼處近惡知識心生顛倒，我甚怖畏。」

爾時，瞻波迦華色佛告日行藏菩薩言：「善男子，勿怖勿畏！今為汝等一切菩薩說離受不共行、法無相處行、調伏地行、解脫之行、到有海岸行、三寶性久住不盡行、大慈大悲行、一切智解脫行、壞四種魔降外道行、盡智無生智行、盡一切作業一切壽命陰行。善男子，今為汝說日眼蓮華陀羅尼。此陀羅尼能令眾生厭離生死三有牢獄，得無相三昧解脫門蘇息處，得無相三摩跋提，舍最後一念身智而入涅槃。

「善男子，若有人能一心聽受此日眼蓮華陀羅尼，是人所有一切貪慾及諸煩惱皆悉微薄，捨身之後七返生天得宿命智，不為欲染而得聖道，一切諸天皆樂供養；天上壽盡復得七返生於人中，雖處欲界不為欲染，即於人中得成聖果，常為一切禮拜供養。

「善男子，若有得聞此陀羅尼，乃至七遍一心善聽者，此人命終七返生天，獲得五通為諸天師，一切諸天皆悉禮拜恭敬供養；天上壽盡七返生人，得五神通為人中聖師，一切天、龍、夜叉、乾闥婆、阿修羅等皆悉供養。

「善男子，若有人能於天眾中，七遍宣說此蓮華陀羅尼，一切諸天及天女等能一心聽，皆離五欲樂修禪定。若有人能於國王所或剎利、婆羅門、毗舍、首陀等眾中，七遍宣說此陀羅尼，如是等眾能善聽者即得出家。若有女人得聞此咒一心善聽，七日七夜不念餘事專心誦持，舍此身已得轉女身，隨所生處能薄貪等一切煩惱，於阿耨多羅三藐三菩提無有退轉，乃至得證大般涅槃，終不更受女人之身，除化眾生自願受身。

「善男子，若有誦此蓮華陀羅尼七遍，咒諸藥草用涂鼓貝，若打若吹隨其音聲所至之處，一切咒咀、一切厭蠱、一切毒藥、一切符書、一切諂縛淫慾煩惱不能為害。善男子，我今說此大力日眼蓮華陀羅尼。」即說咒曰：

「哆絰他(一)　徙陀摩帝(二)　毗盧迦(基我切)麼帝(三)　[口+垔][(匕/矢)+糴)](四)　羈(居離切)[多+頁](丁可切)矣利師(五)　漚制(六)　蘇樓漚制(七)　佛地(徒紙切)毗佛地(八)　摩訶佛地(九)　郁奴摩提(十)　郁奴摩爹(徒娜切十一)　缽[朗-月+斤]底篩(踈皆切十二)　達膩阿羅伽度蘆婆(十三)　阿囉伽度蘆婆(十四)　缽[朗-月+斤]底篩達膩(十五)　頻豆頻豆麼底(十六)　質吒質吒缽[朗-月+斤]底篩達膩(十七)　頞勒羈(十八)　旃陀羅提(十九)　呵呵(虎我切)質[木+郅](竹幾切二十)　訶[多+頁]膩弭(二十一)　訶[多+頁]迦(其我切)麼鞞祇(二十二)　訶[多+頁]富娜曷囉婆嘙(二十三)　曷囉栘(社奚切二十四)　訶[多+頁]斫芻三摩帝(二十五)　訶[多+頁]毗麼[多+頁]佛地(二十六)　訶[多+頁]夜奇離(二十七)　訶[多+頁]毗三麼揭離(二十八)　訶[多+頁]三姥爹囉社裨(二十九)　訶[多+頁]鞞麼[多+頁]曷囉誓(三十)　訶[多+頁]咥(呼旨切)[口＋戒](呼計切三十一)　訶[多+頁]者者帝(竹帝切三十二)　訶[多+頁]達麼曷囉誓(三十三)　訶[多+頁]蒱呼曷囉誓(三十四)　訶[多+頁]跛社麼帝(三十五)　訶[多+頁]嚧伽曷囉舍彌(三十六)　訶[多+頁]達麼徒蜜帝(三十七)　訶[多+頁]薩婆優波陀娜(三十八)　若(如者切)茹若(三十九)　毗社樹豎(四十)　毗者社若(四十一)　若婆羅末伽(其我切)若若(四十二)　[口+垔]沙案[多+頁](四十三)　娑囉伽(四十四)　獨敧莎波訶(四十五)。

「善男子，此日眼蓮華陀羅尼，能幹一切欲河，能出一切苦海到於彼岸。汝當至心持此陀羅尼往彼世界，如從我聞至彼說之。何以故？彼佛世界有百千萬種種魔事、咒藥、蠱道，能壞眾生所有善法。汝等若誦此陀羅尼，一切魔王內外眷屬所作種種無量惡事，及上妙五欲不能侵惱，何況餘人鄙陋穢欲而能為害？」

爾時，日行藏菩薩，與無量千萬億那由他諸菩薩等，及無量百千那由他諸天及人，白佛言：「世尊，如來功德智慧辯才不可思議，大不可思議，最大不可思議！我等昔來未曾得聞如是壞欲大陀羅尼。」說此語時，眾中八萬四千天女至心聽受，生大信心恭敬供養，即轉女身得男子身，於阿耨多羅三藐三菩提得不退轉。

爾時，瞻波迦華色佛，捉瞻波迦華鬘，告日行藏菩薩摩訶薩言：「善男子，持此華鬘並日眼陀羅尼、四諦順忍陀羅尼，往彼世界供養釋迦牟尼佛。此陀羅尼有大勢力，猶如電光，速能破壞一切欲事，能大利益，能盡一切欲貪，乃至能除一切苦擔。汝可持去問訊釋迦牟尼佛。」

時，日行藏菩薩於彼佛所默然受之　時，眾中八萬菩薩俱白佛言：「世尊，我等皆往彼娑婆世界，見釋迦牟尼佛及大集眾，禮拜供養聽受妙法。」

佛言：「善男子，隨汝意去，咸可一心作梵天像形色長短、威儀服飾，往彼世界。」

爾時，日行藏菩薩及無量百千那由他諸菩薩等，皆作大梵天像，形色長短、威儀服飾等無有異。作此化已頂禮佛足，右繞三匝繞已復禮，禮已於彼界沒，如一念頃即至娑婆世界。初入娑婆世界即以瞻波迦華，散釋迦牟尼佛積至於膝，如是漸行往詣佛所，到佛所已頂禮佛足卻一面立。當爾之時，釋迦如來猶為頻婆娑羅王宣說法行。

爾時，南方去此娑婆世界，譬如有城方一由旬，沙滿其中，復有一人具大神力擔負而行，盡一世界乃下一沙，過是數已有佛世界名袈裟幢，具足五濁，佛號山帝釋王如來、應供、正遍知、明行足、善逝、世間解、無上士、調御丈夫、天人師、佛世尊，今現在說法。於彼眾中有菩薩摩訶薩名曰香象，仰觀虛空，見無量無邊阿僧祇菩薩摩訶薩眾從南方來往詣北方，又見北方有大光明。見此事已，問山帝釋王佛言：「以何因緣，諸菩薩等從南方來往詣北方？」

爾時，山帝釋王佛告香象菩薩言：「善男子，北方過一由旬城沙滿其中，從是北行，一沙為一世界，過是數已有佛剎土名曰娑婆，具足五濁，有佛號釋迦牟尼，於今現在為無量大眾，以方便力廣說三乘論議法門。為教化眾生故，為令法母常住故，三寶性不斷絕故，增長法行故，壞魔境界故，建立法幢故，十方諸佛已於彼剎說寶幢陀羅尼竟各還本土。今釋迦牟尼佛復為諸菩薩摩訶薩、大聲聞眾，宣說妙法。娑婆世界地及虛空，大眾充滿間無空處樂聞佛說。何以故？彼佛如來所說法要，言辭美妙猶如甘露，一切聽者心無疲厭。善男子，汝能往彼娑婆世界聽受法不？我今亦欲與彼佛欲，並說隨順空忍陀羅尼。此陀羅尼有大勢力，能大利益，能盡一切欲貪、一切色貪、一切無色貪，能盡一切我慢、大慢、增上慢，能生盡智，能覺無生智，能裂一切無明闇障，能捨一切苦擔。」

爾時，世尊而說咒曰：

「哆絰他(一)　頭摩帝頭摩帝(二)　惡踦(軀宜切)頭摩帝(三)　缽囉婆娑頭摩帝(四)　薩婆迦捨頭摩帝(五)　阿鞞卻伽(其我切六)　培鞞娜卻伽(七)　碎(蘇骨切)朱叉卻伽(八)　阿嘙摸訶卻伽(九)　阿娜涅也卻伽(十)　毗耶佛履帝卻伽(十一)　僧迂嘍者卻伽(十二)　阿泥麼卻佉(十三)　盧者那卻伽(十四)　屍棄卻伽(十五)　毗底(都履切)[穴/(怡-台+未)]囉卻伽(十六)　郁芻麼卻伽(十七)　塢囉卻伽(十八)　惡攲卻伽(十九)　耶婆麼娜卻伽(二十)　尤嘍跛卻伽(二十一)　耶婆毗娘那卻伽(二十二)　斫芻陀妬卻伽(二十三)　耶婆麼娜毗娘那陀妬卻伽(二十四)　必利洟陛(蒱比切)陀妬卻伽(二十五)　耶婆毗娘娜陀妬卻伽(二十六)　靼埵(都和切)履悉蜜駐跛薩他娜卻伽(二十七)　耶婆阿蝨吒達奢阿鞞尼迦佛陀達摩卻伽(二十八)　獨佉卻伽(二十九)　耶婆磨勒伽卻伽(三十)　毗婆嘙哪毗敧嘙(三十一)　阿那娜娜(三十二)　阿陛　娜娜(三十三)　三姥陀[朗-月+斤]娜娜(三十四)　薩婆迦囉娜娜囉(三十五)　薩婆僧薩他娜毗瞿跛娜娜(三十六)　阿緊(吉因切)柘若(女我切)娜娜(三十七)　叉　婆叉　嘙(三十八)　婆叉嘙(三十九)　伊犁伊儸(四十)　伊犁伊伊羅(四十一)　[穴/(怡-台+未)]利莎波訶(四十二)。

「善男子，是名順空陀羅尼。汝可持往娑婆世界教化眾生，問訊釋迦牟尼佛。」

爾時，香象菩薩作如是言：「我已受持此陀羅尼，得大勢力，得大利益，今欲往彼唯有一事心生怖畏。何以故？我親從佛聞彼土眾生多諸惡貪，乃至女人諂詐弊惡，令久修禪得五神通智慧之人，於一念頃退失神通及諸功德，墮大地獄故我今生怖。」

爾時，山帝釋王佛告香象菩薩言：「善男子，譬如雪山以十三因緣，令虛空中有清涼風，以冷風故熱惱皆除，一切河水悉皆清涼。善男子，如是久學無生忍智慧菩薩，以十三因緣防護身心，不生煩惱六根無熱，不為無明河之所漂流，智慧之人能為愚人說無眾生等法，令離痴縛除五陰重擔。善男子，汝以十三種因緣，久學無生忍，何故而言我今怖畏？汝於余界或作梵天身教化眾生，復於余剎或作摩醯首羅身教化眾生，復於余剎或作帝釋身教化眾生，復於余剎或作那羅延身教化眾生，復於余剎或作天身教化眾生，復於余剎作夜叉身教化眾生，復於余剎或作龍王身教化眾生，復於余剎或作阿修羅王身教化眾生，復於余剎或作轉輪聖王身教化眾生，復於余剎或作大醫王身教化眾生，復於余剎或作剎利身教化眾生，復於余剎或作婆羅門身教化眾生，復於余剎或現聲聞身教化眾生，復於余剎作大臣身教化眾生，復於余剎作辟支佛身教化眾生。如是無量剎中以種種色身，現化眾生而作佛事，云何方言我今怖畏？

「善男子，勿生怖畏！今為汝說無盡根大受記持心法行，一切智智壞四魔行，三寶久住行，壞一切毒龍境界行，盡一切眾生惡業行，大慈教化眾生行，大悲淳至入三惡道救拔眾生行，於一切眾生作歡喜心行，斷一切眾生惡見、惡愛、惡願、惡乘行，解脫一切眾生地獄行，斷一切女身得丈夫身行，說一切法陰無有盡行，斷一切眾生慳嫉行，得一切三昧神通無盡行，攝一切眾生安置菩提道行，舍聲聞、辟支佛乘行，乃至說得無上最勝涅槃行。善男子，若有眾生聞此無盡根授記法行生信樂者，彼人所有無量生死，恆沙業障、眾生障、法障、煩惱障，能障一切善根，未受、未盡、未吐者，如是等業皆悉滅盡，不受罪報，不生惡處，唯除三事。何者為三？一五無間，二謗正法，三謗聖人，此三種罪必定受報。

「善男子，若有眾生乃至一念，聞此無盡根受記陀羅尼，能至心聽信受憶念生尊重者，彼人所有恆沙罪業不受果報，常樂修行一切善根。若行檀波羅蜜時，十方諸佛，一切菩薩、辟支佛、大阿羅漢，皆以神力加護。是人得聖加故多饒財寶，以用佈施不可窮盡，乃至能捨頭目髓腦，遠離嫉妒得平等心，於一切田心無優劣，亦復不見我能行施、彼為受者。作是施時，一切天、龍、鬼、神、阿修羅、夜叉、乾闥婆等不能為障，唯除三種，所謂五逆、誹謗正法、毀呰聖人。此三種罪，一切聖人神力不加故有障礙。若行尸波羅蜜時，常勤精進住忍辱中，得歡喜心，得隨順心，憐愍眾生猶如一子亦如己身，常為一切聖人之所讚嘆，常為諸天、釋、梵、四王、龍、神、夜叉、人非人等，剎利、婆羅門、毗舍、首陀，禮拜供養得聖力加，心不自高亦不毀他，亦復不樂多積衣食，趣得支身心無憂惱，於一日夜六時自省，臥覺安隱，無多惱患衣食豐饒，於一切眾生慈悲不捨，隨心所念皆悉不空。臨命終時得見諸佛，一切諸佛皆讚嘆言：『善哉！善哉！大丈夫，善能持戒清淨不破！善來！將汝往詣清淨佛剎，令汝得住十地位中。』彼人見佛得清淨心，得歡喜心，心歡喜故，捨身則得往生淨國速得十地，不久即得阿耨多羅三藐三菩提，乃至一念聞此無盡根受記陀羅尼得如是利。是菩薩若學行羼提波羅蜜時，一切聖人神通力加令得法忍，不見眾生、不見彼、不見此。若有人來截其手足，割其耳鼻，乃至不起一念瞋心；離瞋心已，一切天王、一切人王，禮拜供養，乃至速得阿耨多羅三藐三菩提。是菩薩若學行毗梨耶波羅蜜時，得無患身成就大力，壯健智慧精進勇猛，能行四攝佈施、愛語、利益、同事教化眾生；具四攝已，一切天王、龍王、夜叉王、阿修羅王、迦樓羅王、緊那羅王、摩睺羅伽王、人王，合掌燒香恭敬禮拜。是人名聞流布，常為一切人天之所愛念，樂欲見之常欲擁護，乃至速得阿耨多羅三藐三菩提。是菩薩若學禪波羅蜜時，聖人加故，得四禪、四空、三摩跋提，乃至千萬三摩提門、陀羅尼門、忍門，常為一切諸佛所念，常為一切天王、人王擁護愛念，恭敬拜禮，乃至速得阿耨多羅三藐三菩提。彼菩薩若學般若波羅蜜時，常為諸佛、菩薩、阿羅漢、辟支佛之所擁護，心得安隱遠離憒鬧得勝法念，心心數成就得聖人智慧，根具足入一切法中，所作已辦度疑網河，於一切法不生疑礙，一切天、人、阿修羅所不能壞，常為天人八部供養恭敬，愛念守護，聞名見形皆生歡喜樂欲親近，若自供養，若教人供養。此人臨終見十方佛，一切諸佛皆悉授手，贊言：『善哉！善哉！大丈夫！善來！將汝往向我清淨佛剎，令汝得住十地位中。』是人聞已得歡喜心，心歡喜故命終即得生佛淨土，生已速得住於十地，不久即證阿耨多羅三藐三菩提。

「善男子，此無盡根大授記陀羅尼，有如是大力、如是大利益，汝當受行，往彼世界不應怖畏。善男子，釋迦牟尼佛本所誓願：『若有眾生造作五逆、謗方等經、毀呰聖人犯波羅夷，如是之人清淨佛剎所不容者，皆生我國我當教化。』以是因緣諸惡眾生悉集其國。善男子，若彼世界諸惡眾生，聞此無盡根大授記陀羅尼，能於七年常行慈心、不動心、憐愍心、平等心，遠離兩舌、不惡口、不妄語、不綺語，如是晝夜常念諸佛，當淨洗浴晝三夜三，整衣服右膝著地，合十指掌對十方佛前，念無盡根大授記陀羅尼一心誦者，彼人經七年已，所有諸難極重罪業皆滅無餘。若有女人欲求自在，能於七月晝三夜三，如前念此無盡根大受記陀羅尼一心誦者，如是女人隨所生處得大自在，於流轉中更不復受女人之身，乃至得阿耨多羅三藐三菩提，唯除自願。若有女人求好夫主，求好種姓，求大自在，求不用男女或願多有男女者，應當澡浴清淨著淨潔衣，獨處閑靜晝三夜三，右膝著地，合掌向佛，一心誦唸此無盡根大授記陀羅尼者，隨心願樂皆得稱意，所求男女多少皆得，端正聰明無有疑難。善男子，此無盡根大授記陀羅尼，如是大力，如是大利益，汝從生死已來未曾得聞。」

爾時，世尊即說咒曰：

「哆侄他(一)　捨囉娜毗夜也(二)　式叉毗夜也(三)　徙寐履帝毗夜也(四)　缽囉河娜(奴下切)毗夜也(五)　矣履地毗夜也(六)　因地利夜毗夜也(七)嘙[朗-月+斤]毗夜也(八)　蒱騰伽毗夜也(九)　三摩地毗夜也(十)　陀羅尼毗夜也(十一)　羼(查盞切)帝毗夜也(十二)　毗梨耶毗夜也(十三)　阇娜毗夜也(十四)　缽邏若(女我切)阿霤(力口切)必也毗夜也(十五)　阿紉(奴鄰切)社毗夜也(十六)　摩伽毗夜也(十七)　遏鼻娘毗夜也(十八)　缽囉帝　三陛(蒲履切)爹毗夜也(十九)　步寐(莫履切)毗夜也(二十)　坒(毗必切)絰[口+耶](余歌切)毗夜也(二十一)　摩訶梅怛梨毗夜也(二十二)　摩訶迦霤(力口切)那毗夜也(二十三)　摩訶牟帝多毗夜也(二十四)　摩呼畢叉毗夜也(二十五)　必利洟鼻毗夜也(二十六)　薩埵毗夜也(二十七)　達摩毗夜也(二十八)　答摸毗夜也(二十九)　阿盧迦毗夜也(三十)　缽囉帝　婆娜毗夜也(三十一)　缽囉帝　輸盧得迦毗夜也(三十二)　伽伽那毗夜也(三十三)　摩霤[多+頁]毗夜也(三十四)　缽囉帝　多三姥波爹毗夜也(三十五)　輸娜　多毗夜也(三十六)　阿尼蜜多毗夜也(三十七)　揜(烏合切)缽囉尼系毗夜也(三十八)　侯嘍[多+頁]毗夜也(三十九)　瞿沙毗夜也(四十)　緊(吉因切)柘那毗夜也(四十一)　阿鼻三摩夜毗夜也(四十二)　阿怒娜(四十三)　阿怒娜(四十四)　揜嘙呵者者(四十五)　者遮囉(四十六)　者遮囉毗姥(四十七)　柘陛(蒱履切)斫芻者遮囉毗姥(四十八)　毗夜也毗姥(四十九)　察夜毗姥(五十)　阿麼毗夜也毗姥(五十一)　阿三姥陀遮囉毗姥(五十二)　塢眵陀毗姥(五十三)　阿迦舍毗姥(五十四)　驃缽舍麼毗姥(五十五)　阿那婆娑毗姥(五十六)　阿呵呵毗姥(五十七)　阿囉波囉毗姥(五十八)　優波舍麼毗姥(五十九)　薩利羅毗姥(六十)　莎波呵(六十一)。

「善男子，此無盡根大授記陀羅尼，有大威德，有大勢力，能大利益一切眾生，攝護眾生，憐愍眾生，洗除眾生，令得寂滅。善男子，持此陀羅尼往詣娑婆世界，如我所言問訊釋迦牟尼佛。」

爾時，山帝釋王佛說此陀羅尼已，一切大眾皆大歡喜，贊言：「不可思議！大不可思議！得見離障第一智慧，說此大授記陀羅尼，一切眾生所有小罪、中罪、大罪、最大罪，輕重業障牢固難捨，能與善根作障礙者，此陀羅尼速能除盡得無漏道。」

爾時，香象菩薩生大歡喜，而說偈言：

&emsp;&emsp;「此無盡根陀羅尼，&emsp;&emsp;最勝第一無過者，

&emsp;&emsp;能盡眾生諸惡業，&emsp;&emsp;亦斷一切罪駃河。

&emsp;&emsp;生死流轉自所作，&emsp;&emsp;悉能遠離無有餘，

&emsp;&emsp;以福德力因緣故，&emsp;&emsp;於一切苦得解脫。

&emsp;&emsp;能竭生死三有海，&emsp;&emsp;速生清淨有佛國，

&emsp;&emsp;於流轉中大怖畏，&emsp;&emsp;現見無量大障礙，

&emsp;&emsp;悉能傾動諸煩惱，&emsp;&emsp;疾證無上勝菩提。

&emsp;&emsp;一切眾生不能壞，&emsp;&emsp;若有聞此陀羅尼，

&emsp;&emsp;速能受持常憶念，&emsp;&emsp;具足如是諸功德。」

爾時，香象菩薩白山帝釋王佛言：「我已持此無盡根授記陀羅尼竟，今欲往彼娑婆世界。」

是時，眾中有無量阿僧祇菩薩摩訶薩，從無垢三昧起，異口同音白佛言：「世尊，我等今者渴仰欲見釋迦牟尼佛及大集眾禮拜供養。我從昔來未曾得聞日藏法門，惟願聽我往彼世界。」

爾時，世尊告諸菩薩言：「善男子，隨汝意去，咸可一心作帝釋像身色形貌、長短威儀、勢力自在，往彼世界。」

爾時，香象菩薩及無量阿僧祇菩薩，咸共一心悉皆化作帝釋王身，形貌色像、長短威儀、勢力自在皆無有異。作此化已，三禮山帝釋王佛，右繞三匝繞已從彼界沒，如一念頃即到娑婆世界。入此剎已，放諸香云雨種種末香，所謂牛頭栴檀香、龍身牢固香、多摩羅葉香、沉水香、多伽羅香，隨六時變異香。為供養釋迦牟尼佛故放香云已，次第漸向釋迦牟尼佛所，到佛所已，以帝釋身頂禮佛足，右繞三匝卻一面立。當爾之時，釋迦如來猶共頻婆娑羅王宣說法行。