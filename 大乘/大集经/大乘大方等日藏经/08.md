# 大乘大方等日藏經卷第八

## 魔王波旬星宿品第八之二

「爾時，佉盧蝨吒仙人告一切天言：『初置星宿昴為先首，眾星輪轉運行虛空。』告諸天眾：『說昴為先，其事是不？』爾時，日天而作是言：『此昴宿者，常行虛空歷四天下，恆作善事饒益我等。我知彼宿屬於火天。』是時眾中有一聖人名大威德，復作是言：『彼昴宿者我妹之子，其星有六形如剃刀，一日一夜歷四天下行三十時。屬於火天姓鞞耶尼，屬彼宿者祭之用酪。』佉盧蝨吒仙人語諸天曰：『如是，如是，如汝等言，我今以昴為初宿也。複次，置畢為第二宿，屬於水天，姓頗羅墮，畢有五星形如立叉，一日一夜行四十五時，屬畢宿者祭用鹿肉。複次，置嘴為第三宿，屬於月天，即是月子，姓毗梨伽耶尼，星數有三形如鹿頭，一日一夜行十五時，屬嘴宿者祭根及果。次復，置參為第四宿，屬於日天，姓婆私失絺，其性大惡多於瞋忿，止有一星如婦人黶，一日一夜行四十五時，屬參宿者祭用醍醐。次復，置井為第五宿屬於日天，姓婆私失絺，其有兩星形如腳跡，一日一夜行十五時，屬井宿者以粳米華和蜜祭之。次復，置鬼為第六宿屬歲星天，歲星之子，姓炮波那毗，其性溫和樂修善法，其有三星猶如諸佛胸前滿相，一日一夜行三十時，屬鬼星者亦以粳米華和蜜祭之。次復，置柳為第七宿，屬於蛇天，即姓蛇氏，止有一星如婦女黶，一日一夜行十五時，屬柳星者祭用乳糜。右此七宿當於東門。

「次復，置南方第一之宿名曰七星，屬於火天，姓賓伽耶尼，其有五星，形如河岸，一日一夜行三十時，屬七星者宜用粳米烏麻作粥祭之。次復，置張為第二宿，屬福德天，姓瞿曇彌，其星有二形如腳跡，一日一夜行三十時，屬張宿者毗羅婆果以用祭之。次復，置翼為第三宿，屬於林天，姓憍陳如，其有二星形如腳跡，一日一夜行十五時，屬翼星者用青黑豆煮熟祭之。次復，置軫為第四宿，屬沙毗梨帝天，姓迦遮延，蠍仙之子，其星有五形如人手，一日一夜行三十時，屬軫星者作莠稗飯而以祭之。次復，置角為第五宿，屬喜樂天，姓質多羅延尼，乾闥婆子，止有一星如婦人黶，一日一夜行十五時，屬於角者以諸華飯而用祭之。次復，置亢為第六宿，屬摩姤羅天，姓迦栴延尼，其有一星如婦人黶，一日一夜行十五時，屬亢星者當取菉豆和蘇蜜煮以用祭之。次復，置氐為第七宿，屬於火天，姓些吉利多耶尼，氐有二星形如腳跡，一日一夜行四十五時，屬氐宿者取種種華作食祭之。右此七宿當於南門。

「次復，置西方第一之宿其名曰房，屬於慈天，姓阿藍婆耶尼，房有四星形如纓絡，一日一夜行三十時，屬房宿者酒肉祭之。次復，置心為第二宿，屬帝釋天，姓迦羅延那，心有三星形如大麥，一日一夜行十五時，屬心星者以粳米粥而用祭之。次復，置尾為第三宿，屬獵師天，姓迦遮耶尼，尾有七星形如蠍尾，一日一夜行三十時，屬尾星者以諸果根作食祭之。次復，置箕為第四宿，屬於水天，姓特叉迦旃延尼，箕有四星形如牛角，一日一夜行三十時，屬箕宿者取尼拘陀皮汁祭之。次復，置斗為第五宿，屬於火天，姓摸伽邏尼，斗有四星如人拓地，一日一夜行四十五時，屬斗宿者末粳米華和蜜祭之。次復，置牛為第六宿，屬於梵天，姓梵嵐摩，其有三星形如牛頭，一日一夜行於六時，屬牛宿者以醍醐飯而用祭之。次復，置女為第七宿，屬毗紐天，姓帝利迦遮耶尼，女有四星如大麥粒，一日一夜行三十時，屬女宿者以鳥肉祭之。右此七宿當於西門。

「次復，置北方第一之宿名為虛星，屬帝釋天，娑婆天子，姓憍陳如，虛有四星其形如烏，一日一夜行三十時，屬虛宿者煮烏豆汁而用祭之。次復，置危為第二宿，屬多羅拏天，姓單那尼，危有一星如婦人黶，一日一夜行十五時，屬危宿者以粳米粥而用祭之。次復，置室為第三宿，屬蛇頭天，蠍天之子，姓阇都迦尼拘，室有二星形如腳跡，一日一夜行三十時，屬室星者肉血祭之。次復，置闢為第四宿，辟屬林天，婆婁那子，姓陀難阇，辟有二星形如腳跡，行一日一夜四十五時，屬辟星者以肉祭之。次復，置奎為第五宿，屬富沙天，姓阿風吒排尼，奎有一星如婦女黶，一日一夜行三十時，屬奎宿者以酪祭之。次復，置婁為第六宿，屬乾闥婆天，姓阿舍婆，婁有三星形如馬頭，一日一夜行三十時，屬婁星者以大麥飯並肉祭之。次復，置胃為第七宿，屬閻摩羅天，姓跋伽毗，胃有三星形如鼎足，一日一夜行三十時，屬胃宿者粳米烏麻及以野棗而用祭之。右此七宿當於北門。二十八宿有五宿，行四十五時，所謂畢、參、氐、斗、辟等。二十八宿言義廣多，難曉深趣不可具宣，我今略說。』說是宿時，同聞諸天皆悉歡喜。」

爾時，殊致阿羅娑仙人告諸天曰：「是佉盧蝨吒仙人，於過去世亦造惡業，罪因緣故，雖得人身半為驢狀；以有慈力其罪除滅，更得最好端正之身猶如帝釋。」告諸龍等：「我以福德諸因緣故如彼仙人，為一切天而作導師今亦如是，能教汝等深實語言。諸龍當知，佉盧蝨吒似釋身已，是天人眾皆悉歡悅，一心合掌作如是言：『今大聖人為我等說往昔之事，何者星宿行最在前？食何等食？作何事業？行於虛空復幾許時？』如是問已，仙人答言：『汝等一切至心聽受，我以慈力還得端正，今復憐愍安隱眾生，說一年內事之終始，令於汝曹如盲得目，初日星宿乃至月滿，諸星所在皆悉具說。為欲利益諸眾生故，安置昴星在眾星前，汝等諸天以為是不？』一切天言：『善哉！善哉！我等經歷星宿，知昴最尊大威德天之外甥也。其有六子運行虛空，是故昴星可為先首。』佉盧蝨吒仙人言：『月合諸星起昴終胃，月行宿訖一月將滿，八月黑初月合在胃，如是次第輪轉不息。我今復說剎那之數，一千六百剎那名一迦羅，六十迦羅名摸呼律多，三十摸呼律多為一日夜。胃宿縱惡自在如首羅天，能護四方皆得安隱。汝等天人見彼為惡勿生嫌怪，嚴治刑法乃護眾生。』一切天言：『如是，如是，如聖人教，嚴於法令乃濟眾生。』『月與胃合，其日病者或輕或重難可療治。其日生者性多瞋憤，獷惡剛毅難可親暱，有大官位能勝眾生。亢、虛、參、胃，此四宿日不得入陣鬥戰，不可遠行，不得剃頭及以治鬢。畢、牛、軫星，此三宿日，乃宜鬥戰及以遠行、剃頭洗頭。柳、張宿日，可得造作一切諸事。昴宿、翼宿、斗宿，此三宿日求財可得，宜服醫藥持戒佈施，宜作新衣及造瓔珞。嘴宿、角宿、女宿、七星之宿，此四宿日宜於行來道路安隱。氐宿、井宿、危宿，此三宿日作惡得成。房宿、柳宿、心宿、婁宿、七星之宿、張宿，此六宿日得造輿車床及繩床並諸衣服，要結知識。

「『昴宿速疾作種種業，其速如火。其日得病，酪飯祭之，四日除愈。其日生者常得大富，其日入胎。斗宿、房宿、虛宿、柳宿、室宿，此五宿日不宜造作一切諸事，唯得共於大敵鬥戰。井、氐、翼宿，此三宿日善惡之事皆悉得作。畢宿之日亦得自在。井、氐、危宿，此三宿日，昴宿生者於此日內，不得作事遠行斗擊，假令急事亦不得作。女、角、嘴宿，此三宿日亦為最惡。翼宿之日與怨家斗獲得其勝，或剛或柔還致和合。軫宿、牛宿，此二宿日求伴不得，服藥合藥出家佈施，造新衣服、瓔珞、床鋪、臥具等物皆得成就。參宿、虛宿、亢宿，此三宿日行來安隱。鬼、尾、室宿，此三宿日共他造惡，離於慈心種種得作。七星宿、日心宿、房宿、柳宿、辟宿，此五宿日宜結婚姻，宜造輿車及以床縟。參宿之日作事亦吉，然於一切須生憐愍。

「『畢星水性，汝等於此第二宿日，造柔軟事悉得和合。其日病者，以香祭火五日後愈。其日生者其人大富福德樂法。牛宿、奎宿、七星宿日，及心宿日而受胎者，其人薄德常作下事。鬼、尾、室宿，此三宿日，一切事業皆不得作，不得鬥戰，不得遠行，不得詣官，賣買交易工巧作務皆不得作。亢宿、虛宿，此二宿日，若作好事不得和合，唯宜鬥戰克獲勝捷。軫宿之日為事有利，利作柔軟無有障礙。嘴宿、角宿、女宿等日眾事和合，所作成辦服藥得力，若欲捨施若造衣服及以瓔珞皆悉得作。井宿、氐宿、危宿等日遠行安隱。房宿、柳宿、辟宿等日，欲離慈心造惡得成。斗宿、箕宿、婁宿、胃宿、室宿、翼宿此六宿日，宜結親友婚聚知識，床鋪輦輿皆悉得造。

「『嘴宿四日用事，於此世間作諸事業疾速自成。其日病者，豆糜祭月八日除愈。其日生者，為人猛健大富饒財，當為婦女見諸惡事宜自防護，我說不虛。嘴宿生人，若以女宿、婁宿、斗宿、張宿等日而入胎者為惡不善。昴宿、房宿、柳宿此三宿日，不得鬥戰，不得遠行及向官府，有須行者應止勿去。井宿、氐宿、危宿等日，造作眾惡不相和順，妄言諂曲欲殺怨家皆得成就。角宿之日欲作事者剛柔並得。參宿之日作事利益能致自在。亢虛二宿不相和合，參星之日乃得利益。其日服藥出家佈施，瓔珞衣服並皆得作。鬼宿、尾宿、室宿等日遠行安隱。心宿、奎宿、七星宿日，此三宿日欲作惡者惡事得成。軫宿、胃宿、畢宿、牛宿、箕宿等日，宜結親友，得好知識，婚嫁吉事、輿車床縟皆悉得造。

「『參宿五日用事能成諸惡，欲為業者少於利益。其日病者，以生酥糜祭於四道十日得愈。其日生人性雖聰明而心懷惡，求於錢財遂至於死，亦主作賊致失身命。其日生人及入胎者，虛宿、心宿、奎宿、翼宿、斗宿、胃宿，此六宿日多為障礙，乃至鬼、尾、室宿等日，亦不和合，一切諸事皆不得作。亢宿之日欲造作者，宜為輕事。氐宿、危宿、井宿、奎宿，此四宿日乃得自在。

「『井宿六日用事，其為惡業分判果決。其日得病，炒粳谷華祭於日天，八日得愈。其日生人及受胎者，宜為田作當得大富，又饒畜生象馬羊等。於辟宿日百事不宜。柳宿、房宿，此二宿日造作百事多有耗散。氐宿之日宜作眾事，如意自在。鬼宿、參宿、尾宿等日，宜造百事所求稱意。心宿、星宿、奎宿等日，宜出遠行，道路安隱所向和合。斗宿、翼宿、奎宿等日，宜結朋友求善知識。亢宿、畢宿、觜宿、虛宿，此四宿日為井生人作諸障礙。

「『鬼宿七日用事，能為柔軟不破善法。其日得病，以黃石蜜祭於歲星，五日除愈。其日生者，此人持戒好樂善事，得大官位國師宰輔，常教國王善法治世，至於娶妻特難和合，慇勤因人然後成就。其日生人，欲在室宿、鬼宿、翼宿、婁宿、斗宿等日受胎者吉。畢、角、女宿，此三宿日為其障礙。七星、心宿、奎宿之日，作事不成當失財物。尾宿之日作事得成。房宿之日亦多利益。辟宿、柳宿，此二宿日為事不稱。張宿之日遠行安隱。婁宿、箕宿為其障礙。軫、牛、昴宿，此三宿日作事和合必得良伴。亢宿、觜宿、參宿、虛宿，宜結朋友及善知識。亢宿、危宿，此二宿日所求者得多有利益。

「『柳宿八日用事，一切惡業皆悉能作，於世間中如閻羅王。其日病者不可療治。其日生者，性多瞋怒無有慈悲，多造[億-音+(夫+夫)]過人所憎嫉，能破善法常好獵射。辟宿、牛宿，此二宿日入胎者吉，軫宿、昴宿入胎者凶。觜宿、虛宿、亢宿、張宿，此四宿日不宜作事多有耗散。箕宿、婁宿、房宿等日，宜作眾事得好成就。心宿之日、七星宿日、胃宿之日遠行安隱。翼宿、斗宿、女宿等日，宜修讀學伎藝成就。角宿、斗宿、危宿、尾宿、畢宿，此五宿日宜結知識。氐宿、參宿、井宿、室宿，此四日亦復宜結諸知識。

「『七星九日用事，於諸眾生溫和柔軟。其日病者，以胡麻油和粳米飯祭其先人，八日除愈。其日生者，聰明福德常為善事，然彼人性微好妄言，若護其身宜慎妄語，其人作事利。心宿日、奎宿、氐宿，此三宿日受胎者，貧乏少財物。參宿、危宿、畢宿等日受胎者，凶常作惡事。角宿、女宿，此二宿日受胎亦貧，好為惡事。翼、胃、斗宿，此三宿日而受胎者，作事自在得他人物。婁宿、張宿、箕宿等日，欲作事者多饒障礙。軫宿、牛宿、昴宿、氐宿，此四宿日行來安隱作事和合。虛宿、觜宿，此二宿日為其障礙。

「『張宿十日用事，作柔軟事安隱世間。其日病者，以頻婆果生蘇祭神，七日得差。其日生者，性樂芳香衣裳瓔珞，貪於欲事而復嗜酒，若在眾中須自慎儆。婁宿、井宿，此二宿日受胎最惡。虛、亢、觜宿，是三宿日受胎亦惡不宜作事。昴、軫、牛宿，此三宿日亦多障礙。張宿之日乃得自在。胃宿、斗宿，此二宿日有所求者不得如意。氐宿之日其受胎者能除障礙。亢宿、參宿、畢宿、女宿，此四宿日遠行安隱。柳宿、奎宿、鬼宿、心宿、房宿、辟宿，此六宿日欲結知識障礙不成。

「『翼宿十一日用事，行四天下作兩種業，所謂諂曲及柔軟事。其日得病，煮黑青豆以用祭神，十日除愈。其日生者宜於種種，然性愚痴，慳貪鄙吝不能喜舍，亦能不食五日、六日乃至七日，不為世人之所愛樂，善須謹慎防護怨家不宜斗諍。胃宿之日而入胎者多造諸惡。危宿、參宿、氐宿、房宿，此四宿日善惡二事並皆得作。房宿之日無有善惡。辟宿、鬼宿，此二宿日有受胎者好失財物。胃宿、婁宿、斗宿，此三宿日受胎之者。軫牛、昴宿，此三宿日作事和合。若於虛宿、觜宿、亢宿，此三宿日作事者成，得三宿力遠行安隱。井、室、尾宿，此三宿日無善無惡。婁宿、七星奎宿、柳宿、心宿等日，結善知識嫁娶之事皆得和合。

「『軫宿十二日用事，為惡自在速疾如風。其日得病，以酪祭神，五日除愈。其日生者大富饒財，能用五兵刀、槊、弓箭、斗輪、鞙索，能作大賊殺害眾生；若修善者亦能持戒喜舍佈施，種種功德皆悉能作。其人行處，七步之內蛇不敢前。其日入胎，於諸賊眾而得為主，又能持戒喜舍佈施。尾宿之日其受胎者，所在之處無有障礙，入陣鬥戰能勝怨敵。井宿、室宿二宿之日，其受胎者從生至死常宜作事。牛、亢、虛宿，此三宿日其受胎者，唯除牛宿不宜作事。其餘亢、虛及女、觜宿，此四宿日作事利益得於自在。亢、畢、危等，此三宿日遠行安隱。氐宿、參宿、房宿、辟宿，此四宿日作種種事得人氣力，又宜娶婦要結親友及善知識。箕宿、七星、婁宿、斗宿、張宿、胃宿，此六宿日有造作者如上利益。

「『角宿十三日用事，為惡速疾。其日病者，去菉豆皮生搗祭神，六日除愈。其日生人，嘲戲音樂歌舞作倡皆悉能解，復能捨施，又多色慾，亦復愛樂有知之人。其人入胎宜畢宿日、婁宿、七星、箕宿等日，其人入胎多造作惡事。辟宿、房宿、鬼宿等日，其人作事種種皆吉無有障礙。危宿、氐宿、參宿等日，若作事業亦得自在。觜宿、亢宿、虛宿、尾宿，此四宿日遠行安隱。觜宿、柳宿，營事業者得知識力。心宿、奎宿、斗宿、昴宿、翼宿、牛宿、張宿，此七宿日宜結親友婚姻等事。

「『亢宿十四日用事，能於世間作諸惡業，其性疾速為業快利。其日得病極惡難治，華蜜祭神，二十五日乃可得愈。其日生者，善能算計大富饒財，其性慳貪不能喜舍，又多瞋恚心意難得，若見特牛及黃腰者須自防護。其人若在觜宿、箕宿此二宿日而入胎者為惡不善。張宿、胃宿、柳宿、心宿，此四宿日欲作事者無有善惡。室宿、尾宿、井宿等日，欲為事者多有障礙。參、氐、危宿，此三宿日有所營者得他人力。婁宿、箕宿、七星之宿，此三宿日遠行安隱。房、鬼、辟宿，此三宿日宜結親友娶婦之事。軫宿、女宿、畢宿、昴宿、牛宿、翼宿、亢宿此七宿日，但宜行來余不可作。

「『氐宿十五日用事，能作諸惡人所畏敬。其日得病以華祭神，滿十五日乃得除愈。其日生者，威德肅然大富饒財，其性慳貪淫他婦女，須自治身勿行此事。其人入胎宜在參宿，欲作諸事宜在危宿。若七星宿、婁宿、箕宿日，作事者成無有善惡。若昴宿日、牛宿、翼宿，營事則惡多有障礙。辟宿、房宿、尾宿，此三日則有利益。室宿之日遠行安隱。心、奎、柳宿，此三宿日欲為事者得他人力。張宿、斗宿、胃宿，此三宿日宜結親友、娶婦之事。

「『房宿白月一日用事，能於世間作速疾事。其日病者，作青豆飯以用祭神，十日除愈。其日生者有墮崖岸刀兵之厄，於此二事須自護身，宜於治生販賣之業，軟弱儒雅樂法信福。其人入胎宜井宿日、張宿、斗宿、胃宿等日，欲作諸事無有善惡。軫、畢、女宿，此三宿日作事者凶。心宿、柳宿、奎宿，此三宿日作事者吉。室宿、房宿、鬼宿、辟宿，此四日作事安隱而得自在。箕宿、婁宿，此二日遠行安隱得知識力。虛宿、昴宿、張宿、翼宿，作事有利得他人物。箕宿、觜宿、角宿、虛宿、亢宿、參宿，此六宿日要結親友大小知識、娶婦皆吉。

「『心宿二日用事，好作惡事。其日得病，以粳米飯並大麥飯黃石蜜等祭帝釋天，經十三日然後除愈。其日生者，性多瞋恚無有慈心，縱持戒者亦復破戒。若見於他行淨行法，宜於此處須自慎儆。生產之所亦須護身，此心宿日入胎者吉。角、虛、觜宿，此三宿日入胎不吉。昴、牛、翼宿，此三宿日宜作諸事。辟宿之日若作事者多有障礙。七星、箕、婁，此三宿日乃得自在多有利益。尾宿、柳宿、奎宿、危宿、軫宿、畢宿，此六星宿得他人力。胃、張、斗宿，此三宿日宜遠行來道路安隱。室宿、亢宿、危宿、井宿、氐宿、參宿，此六宿日宜結親友及以娶婦。

「『尾宿三日用事，剛柔二事皆悉能作。其日得病，取諸果根及果華氣，以用祭神三十日愈。其日生者，大富饒財多有穀麥。其人有相神德之人，唯生產處須自防慎；亦復好為草馬所蹋，至草馬所又須自備。尾宿之日而入胎者，柳宿、角宿、危宿、參宿，此四宿日宜作惡事。軫宿、房宿、畢宿、奎宿，此四宿日不可造作諸種事業。危宿之日惡事得作。斗宿、翼宿、胃宿，此三宿日欲作惡事，無有利益多諸煩惱。箕宿、七宿、婁宿，此三宿日乃得自在為有利益。角宿、虛宿、觜宿，此三宿日得他人力而獲自在。昴宿、牛宿、張宿，此三宿日行來安隱。室宿、辟宿、井宿、鬼宿、房宿、氐宿，此六宿日宜結知識大小親友、婚姻嫁娶其事皆吉。

「『箕宿四日用事。其日得病，應以麻糜尼俱陀子，祭於水神八日乃愈。其日生人，善能耕田行船之業，其性精進行十善業，多聞智慧，有大名譽、大富饒財，常與智人共相隨逐。七星宿日及婁宿日宜作諸業。角、觜、虛宿，此三宿日，造作諸事無善無惡。氐宿、室宿，此二宿日為事不吉。井宿之日經營事者失於舊業。翼宿、昴宿、牛宿等日欲為事者，自在如意能有利益。張宿、胃宿、斗宿等日造作事者，得他人力亦為有利。參宿、亢宿、危宿等日，欲作事者亦得他力。軫宿、畢宿、女宿等日，若欲遠行道路安隱。奎宿、鬼宿、柳宿、房宿、辟宿，此五宿日宜結親友娶婦之事。

「『斗宿五日用事，作柔軟業。其日得病，炒粳谷華以蜜和之，用祭諸神七日除愈。其日生者是智慧人，少病大富多有知識。其人入胎宜在張宿，若在危、參、亢宿等日平無善惡，欲營眾事皆悉成就。辟宿、房宿、鬼宿、胃宿，此四宿日作事不吉。畢、女、軫宿，此三宿日欲求自在多有障礙。昴宿、牛宿、翼宿等日，欲營事者自在如意。氐宿、井宿、室宿等日，亦宜作事有其福力。角宿、觜宿、虛宿等日，若遠行者道路安隱。奎宿、柳宿、房宿、婁宿、七星心宿，此六宿日宜結親友嫁聚之事。

「『牛宿六日用事。其日生者，為性剛毅心無怖畏，猛健勝人能破國土，前無強敵大富饒財。若入胎者宜在翼宿，一切眾星不為障礙皆作善友。

「『女宿七日用事。其日得病，經十二月石蜜及華祭於山神乃得除愈。其日生者遠行遇伴，宜以治生作柔軟事。其人有智少於病疾，常得世間國王供養。軫宿之日入胎者平無有善惡。鬼宿、房宿，此二宿日為作障礙。七星宿、心宿、女宿、畢宿，此四宿日宜造眾事。亢宿、危宿、參宿等日作事不合，虛宿、觜宿乃得和合如意自在。室宿、井宿、氐宿等日，遠行安隱亦得自在。奎宿、房宿、柳宿等日欲營事者，得他人力亦遇良友。昴宿、張宿、翼宿等日宜結親友。

「『虛宿八日用事。其日得病一年乃愈，應以菉豆、烏豆、小豆、江豆作四種臛，香華祭神。其日生者性多瞋貪，貧無衣食，於色慾間亦復乏少，依約親屬常多怖畏。若角宿日受胎者吉。張宿、胃宿、箕宿之日受胎者，惡多有障礙。房宿、柳宿、奎宿等日入胎者，平無有善惡。氐宿、井宿、室宿等日受胎，亦惡離散不合。亢、危、參宿，此三宿日作事利益得有和合。觜宿之日，欲作事者一切得作。鬼宿、尾宿、辟宿，此三日宜以遠行道路安隱。婁宿、七星心宿等日，若為事者得善知識及於良伴。翼宿、箕宿、昴宿等日，亦宜要結諸親友等。畢宿、牛宿，此二宿日亦復宜於結大善友。

「『危宿九日用事，其性柔軟。其日得病，蘇乳酪糜以祭水神，七日除愈。其日生者性多瞋忿，猛健勇銳而有水厄，若至水所須自防慎。亢宿之日入胎者吉。婁宿、七星心宿等日，若作事者平無善惡。斗宿、昴宿、翼宿，此三宿日作事者惡。辟宿、鬼宿、尾宿、參宿，此四宿日作事亦惡不得如意。室宿、井宿、氐宿之日，作事和合而得安隱。七星之宿、房宿、柳宿、奎宿等日，遠行安吉。張宿、箕宿、胃宿等日，欲作事者得良伴力。角宿、女宿、觜宿、軫宿、畢宿、牛宿，此六宿日宜結善友及以納妻。

「『室宿十日用事其性速疾。其日得病，以種種華用祭於神，三十日愈。其日生者奸偽作賊，愚痴妄語殺害眾生，心常作惡不畏父母，若斗諍盜賊如是等處橫羅其殃。其人入胎必在氐宿。若作事者箕宿、胃宿、張宿之日，無有障礙處處可為。畢宿、軫宿、牛宿，此三宿日若作事業一切皆惡，井宿之日作事乃吉。房宿、柳宿、奎宿之日造作事者，多有障礙不得利益。鬼宿、尾宿、辟宿之日，宜作事業為得利益。婁宿、七星、心宿等日遠行安隱。昴宿、斗宿、箕宿等日，若作事者得良伴力。虛宿、觜宿、角宿等日，宜以要結小知識者。虛宿、參亢宿等日，宜以要結大知識者。

「『辟宿十一日用事。其日得病，華及鹿脯以祭火神，滿七日愈。其日生者，其人智慧樂聖人法，學於眾藝種種皆能，歌舞伎倡亦復悉解，又主大富多有金銀及饒谷帛。若入胎者宜。尾宿日、昴宿、斗宿，此三宿日造作眾事平無善惡。觜、女、鬼宿，此三宿日為事成就。心、婁、七星，此三宿日為事多障。柳宿、房宿，此二宿日欲作事者和合如意。軫宿、牛宿、畢宿之日，作事自如逢遇良伴。張宿、胃宿、箕宿之日行來安隱。亢宿、虛宿、參宿，宜可要結小知識者。井宿、氐宿、危宿等日，宜可要結親友大吉。

「『奎宿十二日用事。其日得病，宜以香華祭於神祇，經二十日乃得除愈。其日生者，作柔軟事有大勢力，人所尊重，唯於闇裡須自護身，大富饒財金銀谷帛無有限量，治生有利得他人物。彼人入胎，宜在心宿、軫宿、畢宿、牛宿等日，亦多蓄積。亢宿、虛宿，此二宿日，作事者平無有善惡。參宿之日不可作事。柳宿、翼宿、斗宿、昴宿，此四宿日行來安隱。女宿、畢宿、角宿之日，若作事者為得良伴。箕宿、張宿、胃宿等日欲作事者，無有障礙為得人力。婁宿、心宿、尾宿，此三宿日欲結知識為有利益。井宿、氐宿、危宿，此三宿日宜可要結知識小者。鬼宿、尾宿、室宿，此三宿日宜可要結知識大者。

「『婁宿十三日用事。其日得病，麥粥祭神，二十五日然後除愈。其日生者為性躁疾，常護眾生不害物命，若至關津須自防慎，當作醫師善解方藥能療眾病，亦復善能歌舞之事。心宿之日有入胎者，無有障礙。角宿、觜宿、女宿、虛宿、井宿、亢宿、危宿，此七宿日若作事者平無善惡。此星宿日，唯莫賣買，不宜行來及以剃頭，亦不得至相鬥處所。昴宿、斗宿、張宿，此三宿日宜報怨仇斗諍得勝，宜作輕利濡事得成。七星宿日作事牢固亦有利益。張宿、箕宿、胃宿，此三宿日欲遠行安隱。辟、軫、畢宿，此三宿日作事利益亦宜密語。參宿、虛宿、亢宿之日宜作惡事。鬼宿、尾宿、室宿等日，宜可要結諸小知識。柳宿、房宿、辟宿等日，宜可要結諸大知識，為得眾人愛護於己，宜造床輿及買牛馬。

「『胃宿十四日用事。人生吉凶造作善惡疾病等事如上說了。月行虛空周匝宿訖還更起昴，是故言日虛空月滿，三十晝夜亦名月滿，八月滿者起胃終昴其月如是。夜十五時，晝十五時，日午之影長六腳跡。婁宿夜行房在日前，熒惑日子是時隨日，是八月時蠍神主當昴宿為業前已說竟。是白月內，次十五日昴又用事，月合昴星是八月滿，昴與月合一日夜訖，其次復轉合於畢宿，九月初日畢用事也。

「『九月黑月，一日合畢，二日合觜，三日合參，四日合井，五日合鬼，六日合柳，七日合星，八日合張，九日合翼，十日合軫，十一日合角，十二日合亢，十三日合氐，十四日合房，十五日合心，是黑月滿。白月，一日合尾，二日合箕，三日合鬥，四日合牛，五日合女，六日合虛，七日合危，八日合室，九日合辟，十日合奎，十一日合婁，十二日合胃，十三日合昴，十四日合畢，十五日合觜，是白月滿。九月合觜宿滿，晝十四時，夜十六時，日午之影長八腳跡。日行南陸，昴宿夜行，尾在日前。其九月時歲星用事，為一切天之所尊敬，得失諸事皆悉由之。是九月時，射神主當。

「『十月黑月，一日合參，二日合井，三日合鬼，四日合柳，五日合星，六日合張，七日合翼，八日合軫，九日合角，十日合亢，十一日合氐，十二日合房，十三日合心，十四日合尾，十五日合箕，是黑月滿。白月，一日合鬥，二日合牛，三日合女虛，四日合危，五日合室，六日合辟，七日合奎，八日合婁，九日合胃，十日合昴，十一日合畢，十二日合觜，十三日合參，十四日合井，十五日合鬼，是白月滿。十月合鬼宿滿，晝十三時，夜十七時，日午之影長十腳跡。觜宿夜行，女在日前。當此之時辰星用事。是十月時，磨竭之神主當其月。

「『十一月黑月之內，一日合柳，二日合七星，三日合張，四日合翼，五日合軫，六日合角，七日合亢，八日合氐，九日合房，十日合心，十一日合尾，十二日合箕，十三日合鬥，十四日合牛，十五日合女，是為黑月滿。白月，一日合虛，二日合危，三日合室，四日合辟，五日合奎，六日合婁，七日合胃，八日合昴，九日合畢，十日合觜，十一日合參，十二日合井，十三日合鬼，十四日合柳，十五日合七星，是白月滿。十一月合七星滿，晝十二時，夜十八時，日午之影十二腳跡。鬼宿夜行，危在日前，近南轉辰星用事。是十一月，水器之神主當其月。

「『十二月黑月，一日合張，二日合翼，三日合軫，四日合角，五日合亢，六日合氐，七日合房，八日合心，九日合尾，十日合箕，十一日合鬥，十二日合牛，十三日合女，十四日合虛，十五日合危，是黑月滿。白月，一日合室，二日合辟，三日合奎，四日合婁，五日合胃，六日合昴，七日合畢，八日合觜，九日合參，十日合井，十一日合鬼，十二日合柳，十三日合七星，十四日合張，十五日合翼，是白月滿。十二月合翼宿滿，晝行十三時，夜行十七時，日轉近北，日午之影十二腳跡。七星夜行，天師歲星用事之時。是十二月，天魚之神主當其月。

「『正月黑月，一日合軫，二日合角，三日合亢，四日合氐，五日合房，六日合心，七日合尾，八日合箕，九日合鬥，十日合牛，十一日合女，十二日合虛，十三日合危，十四日合室，十五日合辟，是黑月滿。白月，一日合奎，二日合婁，三日合胃，四日合昴，五日合畢，六日合觜，七日合參，八日合井，九日合鬼，十日合柳，十一日合七星，十二日合張，十三日合翼，十四日合軫，十五日合角，是白月滿。正月合角宿滿，晝行十四時，夜行十六時，日轉近北，日午之影長八腳跡。張宿夜行，婁在日前。日子熒惑嚴惡速疾此時用事。是正月時，持羊之神主當其月。

「『二月黑月，一日合亢，二日合氐，三日合房，四日合心，五日合尾，六日合箕，七日合鬥，八日合牛，九日合女，十日合虛，十一日合危，十二日合室，十三日合辟，十四日合奎，十五日合婁，是黑月滿。白月，一日合胃，二日合昴，三日合畢，四日合觜，五日合參，六日合井，七日合鬼，八日合柳，九日合星，十日合張，十一日合翼，十二日合軫，十三日合角，十四日合亢，十五日合氐，是白月滿。二月合氐宿滿，晝行十五時，夜行十五時，日近北行，日午之影長六腳跡。角宿夜行，昴在日前。阿修羅師名曰太白此時用事。是二月時，持牛之神主當其月。

「『三月黑月，一日合房，二日合心，三日合尾，四日合箕，五日合鬥，六日合牛，七日合女，八日合虛，九日合危，十日合室，十一日合辟，十二日合奎，十三日合婁，十四日合胃，十五日合昴，是黑月滿。白月，一日合畢，二日合觜，三日合參，四日合井，五日合鬼，六日合柳，七日合星，八日合張，九日合翼，十日合軫，十一日合角，十二日合亢，十三日合氐，十四日合房，十五日合心，是白月滿。三月合心宿滿，晝行十六時，夜行十四時，日行近北，日午之影長四腳跡。氐宿夜行，觜在日前。日子名曰佛陀懸多此時用事作柔軟業。是三月時，雙鳥之神主當其月。

「『四月黑月，一日合尾，二日合箕，三日合鬥，四日合牛，五日合女，六日合虛，七日合危，八日合室，九日合辟，十日合奎，十一日合婁，十二日合胃，十三日合昴，十四日合畢，十五日合觜，是黑月滿。白月，一日合參，二日合井，三日合鬼，四日合柳，五日合七星，六日合張，七日合翼，八日合軫，九日合角，十日合亢，十一日合氐，十二日合房，十三日合心，十四日合尾，十五日合箕，是白月滿。四月合箕宿滿，晝行十七時，夜行十三時，日近北行，日午之影長兩腳跡。房宿夜行日隨井星。是四月時，蟹神主當其月。

「『五月黑月，一日合鬥，二日合牛女，三日合虛，四日合危，五日合室，六日合辟，七日合奎，八日合婁，九日合胃，十日合昴，十一日合畢，十二日合觜，十三日合參，十四日合井，十五日合鬼，是黑月滿。白月，一日合柳，二日合七星，三日合張，四日合翼，五日合軫，六日合角，七日合亢，八日合氐，九日合房，十日合心，十一日合尾，十二日合箕，十三日合鬥，十四日合牛，十五日合女，是白月滿。五月合女宿滿，晝行十八時，夜行十二時，日極行北，日午之影長半腳跡箕。宿夜行心在日前，是時日光，焰熾大盛。此五月時，師子之神主當其月。

「『六月黑月，一日合虛，二日合危，三日合室，四日合辟，五日合奎，六日合婁，七日合胃，八日合昴，九日合畢，十日合觜，十一日合參，十二日合井，十三日合鬼，十四日合柳，十五日合七星，是黑月滿。白月，一日合張，二日合翼，三日合軫，四日合角，五日合亢，六日合氐，七日合房，八日合心，九日合尾，十日合箕，十一日合鬥，十二日合牛女，十三日合虛，十四日合危，十五日合室，是白月滿。六月合室宿滿，晝行十七時，夜行十三時強，日近南行，日午之影長二腳跡。女宿夜行張在日前，月子名覺此時用事。此六月時，天女之神主當其月。

「『七月黑月，一日合辟，二日合奎，三日合婁，四日合胃，五日合昴，六日合畢，七日合觜，八日合參，九日合井，十日合鬼，十一日合柳，十二日合七星，十三日合張，十四日合翼，十五日合軫，是黑月滿。白月，一日合角，二日合亢，三日合氐，四日合房，五日合心，六日合尾，七日合箕，八日合鬥，九日合牛女，十日合虛，十一日合危，十二日合室，十三日合辟，十四日合奎，十五日合婁，是白月滿。七月合婁宿滿，晝行十六時，夜行十四時，日轉近南，日午之影長四腳跡。室宿夜行角在日前，阿修羅師名曰太白此時用事。是七月時，秤量之神主當其月。』

「爾時，佉盧蝨吒告天眾言：『是諸月等各有主當，汝可救濟四種眾生。何者為四？救地上人、諸龍、夜叉乃至蠍等，如斯之類皆悉救之。我以安樂諸眾生故，佈置星宿各有分部。乃至摸呼羅時等亦皆具說，隨其國土方面之處，所作事業隨順增長。』佉盧蝨吒於大眾前合掌說言：『如是安置日月年時大小星宿，何者名為有六時也？正月、二月名暄暖時，三月、四月名種作時，五月、六月求降雨時，七月、八月物慾熟時，九月、十月寒凍之時，十有一月合十二月大雪之時，是十二月分為六時。又大星宿其數有八，所謂歲星、熒惑、鎮星、太白、辰星、日、月、荷羅睺星。又小星宿有二十八，所謂從昴至胃諸宿是也。我作如是次第安置說其法已，汝等皆須亦見亦聞。一切大眾於意云何？我所置法其事是不？二十八宿及八大星，所行諸業汝喜樂不？為是為非宜各宣說。』

「爾時，一切天、人、仙人、阿修羅、龍及緊那羅等，皆悉合掌咸作是言：『如今大仙，於天人間最為尊重，乃至諸龍及阿修羅無能勝者！智慧慈悲最為第一，於無量劫不忘憐愍一切眾生故獲福報，誓願滿已功德如海，能知過去、現在、當來一切諸事，天人之間無有如是智慧之者！如是法用，日、夜、剎那及迦羅時，大小星宿，月半、月滿、年滿，法用更無眾生能作是法，皆悉隨喜安樂我等。善哉！大德，安隱眾生。』

「是時，佉盧蝨吒仙人復作是言：『此十二月一年始終，如此方便大小星等剎那時法皆已說竟。 又復安置四天大王，於須彌山四方面所各置一王，是諸方所各領眾生。北方天王名毗沙門，是其界內多有夜叉。南方天王名毗留茶俱，是其界內多鳩槃茶。西方天王名毗留博叉，是其界內多有諸龍。東方天王名題頭隸吒，是其界內多乾闥婆。於四方維皆悉擁護，一切洲渚及諸城邑，亦置鬼神而守護之。』

「爾時，佉盧蝨吒仙人說法已，諸天、龍、夜叉、阿修羅、緊那羅、摩睺羅伽、人非人等，一切大眾皆稱善哉歡喜無量。是時天、龍、夜叉、阿修羅等，日夜供養佉盧蝨吒。次復於後過無量世，更有仙人名伽力伽出現於世，復更別說置諸星宿、小大月法、時節要略。」

爾時，諸龍在佉盧氐山聖人住處，尊重恭敬光味仙人，盡其龍力而供養之。