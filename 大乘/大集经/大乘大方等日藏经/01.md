# 大乘大方等日藏經卷第一

## 護持正法品第一

如是我聞：一時，婆伽婆在王舍城迦蘭陀竹園，與大菩薩其數無量不可稱計前後圍繞，及余十方諸佛世界，無量無數不可思議阿僧祇諸大菩薩、聲聞之眾，地及虛空皆悉遍滿，俱來集會前後圍繞。復有十方無量世界帝釋天王、梵天王、四天大王，諸大龍王、夜叉王、乾闥婆王、阿修羅王、迦樓羅王、緊那羅王、摩睺羅伽王，如是等無量無數不可稱計俱來集會。復有欲界、色界天、龍、夜叉、羅剎、乾闥婆、阿修羅、迦樓羅、緊那羅、摩睺羅伽等，皆悉一心瞻仰如來。

爾時，世尊為諸大眾說虛空目安那波那甘露法門四無量已，默然而坐。娑婆世界地及虛空，一切大眾亦皆默然合掌向佛，唯希如來甘露法雨而無厭足。猶如重病思遇良醫，如在大闇思見光明，如溺大河思登彼岸，如遭急難思求依護；如是遍滿娑婆佛剎地及虛空諸大菩薩及諸聲聞，釋梵天王、摩睺羅伽王，乃至人非人等，合掌默然，瞻仰法王亦復如是。

爾時，眾中有一大梵天王，名曰功德蓮華光，已於昔日供養無量無邊諸佛，於諸佛所植諸善根，於阿耨多羅三藐三菩提得不退轉，繫心緣法善修慈愍，即從坐起，合掌向佛而說偈言：

&emsp;&emsp;「大聖神通力，&emsp;&emsp;能速遍諸剎，

&emsp;&emsp;如心無所障，&emsp;&emsp;光照十方國，

&emsp;&emsp;巧說奢摩他，&emsp;&emsp;盡智及方便，

&emsp;&emsp;阿那波那念，&emsp;&emsp;及四無量等。

&emsp;&emsp;佛於三界中，&emsp;&emsp;生死際已舍，

&emsp;&emsp;淨慧悉滿足，&emsp;&emsp;勝人天修羅，

&emsp;&emsp;已離於愛縛，&emsp;&emsp;度疑到彼岸，

&emsp;&emsp;了知諸菩薩，&emsp;&emsp;現證於佛法。

&emsp;&emsp;眾生心亂故，&emsp;&emsp;墮在生死河，

&emsp;&emsp;如盲無所見，&emsp;&emsp;常為苦所沒，

&emsp;&emsp;遠離善知識，&emsp;&emsp;不聞清淨法，

&emsp;&emsp;輪迴生死中，&emsp;&emsp;為諸結所縛。

&emsp;&emsp;佛度生死海，&emsp;&emsp;慈悲故說法，

&emsp;&emsp;為煩惱眾生，&emsp;&emsp;斷生死羅網。

&emsp;&emsp;愛為煩惱本，&emsp;&emsp;諸眾生染著，

&emsp;&emsp;能仁巧分別，&emsp;&emsp;令盡生死際。

&emsp;&emsp;以痴愛因緣，&emsp;&emsp;不修諸功德，

&emsp;&emsp;若能斷之者，&emsp;&emsp;六根皆寂滅。

&emsp;&emsp;大慈牟尼王，&emsp;&emsp;悲心為說法，

&emsp;&emsp;聞已除痴愛，&emsp;&emsp;獲甘露涅槃。」

爾時，佛告功德蓮華光大梵天王，而說偈言：

&emsp;&emsp;「過去修諸度，&emsp;&emsp;今亦如是行，

&emsp;&emsp;不樂聲聞乘，&emsp;&emsp;及辟支佛地。

&emsp;&emsp;復有諸眾生，&emsp;&emsp;數起瞋恚心，

&emsp;&emsp;及念二乘等，&emsp;&emsp;是則為障礙。

&emsp;&emsp;以是諸障故，&emsp;&emsp;退失於佛法；

&emsp;&emsp;不起是障者，&emsp;&emsp;得佛法滿足。

&emsp;&emsp;有四生眾生，&emsp;&emsp;俱來至此剎，

&emsp;&emsp;非唯愛慾身，&emsp;&emsp;非盡念不淨。

&emsp;&emsp;是中大智人，&emsp;&emsp;能行菩提道，

&emsp;&emsp;已曾久修習，&emsp;&emsp;定忍總持等。

&emsp;&emsp;能守護諸根，&emsp;&emsp;正念跏趺坐，

&emsp;&emsp;安住自境界，&emsp;&emsp;佛當為汝說。

&emsp;&emsp;樂五眾眾生，&emsp;&emsp;為說不淨法，

&emsp;&emsp;令斷於繫縛，&emsp;&emsp;七菩提分滿。

&emsp;&emsp;我無嫉妒心，&emsp;&emsp;憐愍故為說，

&emsp;&emsp;菩薩聞此法，&emsp;&emsp;不捨菩提心。

&emsp;&emsp;十方一切佛，&emsp;&emsp;已曾住此剎，

&emsp;&emsp;晝夜常加護，&emsp;&emsp;令佛法久住。

&emsp;&emsp;汝等諸菩薩，&emsp;&emsp;愍此剎眾生，

&emsp;&emsp;常生歡喜忍，&emsp;&emsp;令我法久住。

&emsp;&emsp;我說聲聞法，&emsp;&emsp;為斷貪慾心，

&emsp;&emsp;示五陰諸入，&emsp;&emsp;及十八界空。

&emsp;&emsp;十三奢摩他，&emsp;&emsp;及毗婆舍那，

&emsp;&emsp;能斷難斷愛，&emsp;&emsp;是人得清淨。

&emsp;&emsp;顯說無漏行，&emsp;&emsp;聲聞四真諦，

&emsp;&emsp;憐愍眾生故，&emsp;&emsp;為令法久住，

&emsp;&emsp;說此四諦法，&emsp;&emsp;令度生死海。

&emsp;&emsp;復告諸菩薩，&emsp;&emsp;汝等莫生疑，

&emsp;&emsp;佛當為汝等，&emsp;&emsp;廣說菩薩行。」

爾時，此娑婆世界中，所有眾生在佛會者，作如是念：「如來今者，欲說聲聞法，不說菩薩道。」十方世界諸來菩薩復作是念：「如來慈愍欲令我等，於此世界修諸禪行，使三寶種不斷絕故；於此剎中所有天、龍、夜叉、羅剎、乾闥婆、阿修羅乃至人非人等，未信者令信，已信者令增進故；欲令一切眾生悉受安樂，舍諸疑悔，滿足涅槃八正道故；令此佛剎有大福德，具足熏修眾善法故。」十方世界所有眾生作如是念：「娑婆佛剎福德吉處，我今恭敬尊重供養禮拜。」彼佛剎中諸菩薩等各作是念：「我今應當於此世界結跏趺坐，各各入於種種勝忍陀羅尼門及諸三昧，放大光明利益安樂諸眾生故。」作是念已，即於此剎跏趺而坐，入於勝忍陀羅尼諸深三昧。

是諸菩薩或有經於百大劫中修菩薩行，有得無生法忍乃至十地，具足修習十八不共、四無所畏等諸功德法，各以勝忍陀羅尼諸深三昧因緣力故，放大光明。其中或有光，如燈炬野火之明，有如釋梵諸天大梵王光，又如一日之光，二三四五如是轉倍，乃至百千萬億日光。此諸光明遍照三千大千世界，其中眾生遇斯光者，身心安樂皆大歡喜，如人熱悶入清涼池。是光能除眾生三惡道苦，飢渴寒熱種種諸病，及貪瞋痴邪見等患，乃至能令三界獄中所有恐怖厄難眾生，令盡苦際。是時，此剎諸眾生等蒙光力故，咸共深心恭敬供養，尊重讚嘆佛法僧寶，厭舍諸惡勤修善法。從是諸光，乃至遍照十方如恆河沙等諸佛世界，淨穢等剎、有佛無佛皆悉普照。猶如重夜幽闇之中，忽有百千萬億日光俱時普照；此及他方恆河沙剎土，光明遍照亦復如是。

爾時，十方恆河沙等諸佛世界，有諸菩薩摩訶薩等，承佛神力，於一念頃來至此剎，各在一面結跏趺坐。是諸菩薩或有已經百千大劫修菩薩行，或有乃至具足十地，皆悉修習十八不共、四無畏等諸功德法，各以善根福德力故，入深三昧放大光明，遍照三千大千世界。其中所有魔王、龍王乃至人天，諸光明等皆悉不現。

爾時，世尊告諸聲聞四輩等眾：「汝今應知，此諸菩薩摩訶薩等，大善根力入於三昧放此光明，遍照三千大千世界。又彼十方諸佛如來，曾於此剎作佛事已而還本國，今共加護此諸菩薩摩訶薩等，令入禪定現神通力，為令現在及未來世三寶久住不斷絕故。以是菩薩神通光明因緣力故，令諸天、龍、夜叉、羅剎、阿修羅、迦樓羅、緊那羅、摩睺羅伽、人非人等，未信者令信，已信者令增長，於正法中發大精進，如法修行自在無礙得不退轉，乃至修學涅槃正道具足滿故。是諸菩薩隨所住處，於當來世是中皆應起立塔寺造作法堂，安置舍利經法形像，以種種七寶而修供養，所謂金、銀、琉璃、硨磲、瑪瑙、玻瓈、真珠、珂貝、璧玉及上繒彩，種種衣服、床榻臥具，種種幡蓋、袈裟法服，種種瓔珞、華香、末香、涂香、燒香，作諸音樂禮拜供養，為令恐怖生死眾生求涅槃道修功德故。」

爾時，世尊作如是言：「於未來世若有善男子、善女人，於三寶所如是佈施我悉受之，令彼眾生於三乘中隨其所樂得不退轉。若復有人為供養故，或造一舍一僧伽藍，經行之處佈施園林，衣服、飲食、臥具、床褥、種種湯藥而供養之，或有建立講讀論堂經行禪室，於中佈施奴婢、田宅、象馬車乘、駝驢牛羊，種種諸物、衣服臥具及諸湯藥、資生所須，令持法比丘身心安隱，坐禪修道，講讀論義，如法修行具足莊嚴，得勝自在涅槃道故，欲令佛法久住於世故，舍如是等種種諸物，我於爾時與諸菩薩及聲聞眾皆悉受之。若未來世有善男子、善女人，為供養三寶故，能捨如是種種諸物，建立講讀論堂、經行禪室，給其所須，我悉知見而生隨喜，與諸菩薩及聲聞眾同共受用。何以故？為令是等得大果報，於三惡道得遠離故，隨其所欲於三乘中得不退轉，乃至各於三乘而般涅槃故。又善男子、善女人，以如是等種種諸物供養因緣故，於未來世當獲二利。何等為二？一者、法利，二者、財利。隨所生處資財具足，宿習因緣故，是諸物不生慳吝悉能捨施；為欲供養比丘、比丘尼、優婆塞、優婆夷故，隨其住處，或在山林樹下阿蘭若處無憒鬧聲，堪可坐禪繫念之處，建立塔寺房堂靜室，隨彼所須皆能給施。是比丘等受彼施已如法行故，天、龍、夜叉隨其所在皆悉擁護。」

爾時，佛告諸比丘言：「汝等當知，十方諸佛已曾於此娑婆世界，入深禪定現大神通，破壞魔王及諸龍等，慈愍眾生故演說妙法，為令三寶久住世間，各於此土作佛事已歸還本國　時如恆河沙等諸佛世界，有無量無邊阿僧祇菩薩摩訶薩，欲見於我禮拜供養，聽聞正法及受持故，復為聞說虛空目修多羅四無礙法，各於他方來集此剎，慈悲憐愍諸眾生故，入於禪定現大威力，破壞魔王及諸龍等，欲令此土諸眾生輩供給供養、施其所須、修諸功德，於三乘中得解脫故。是未來世有善男子、善女人，信心清淨為欲供養如法修行諸比丘故，或舍家宅、園林、田地、奴婢乃至資生種種所須　時若有破戒比丘，受他所舍乃至一華一果；是惡比丘以愚痴故，受他淨心所施諸物獲大惡報，於現在世得四惡報。何等為四？一者、惡名遠聞流布十方；二者、父母師長、兄弟眷屬、奴婢親戚皆悉離散；三者、獲大重病臥糞穢中，惡報相現痛苦而死；四者、衣缽坐具所有資財，悉為五家之所分散。是名四種惡報。於未來世復獲四種大惡果報。何等為四？一者、身壞命終墮大地獄。二者、於地獄中久受勤苦，地獄終已復生畜生、餓鬼道中，得無手足報，居在曠野無水之處，經百千萬歲具受辛苦。三者、從彼命終生毒蛇中，得無眼報，經無量歲唯食於土。四者、於彼命終得生人中，墮五濁世不值諸佛。於彼世中雖得人身，常無眼目亦無手足，住在曠野，唯食世間所棄穢食恆不充足，不得與人同共住止，從彼命終復墮地獄，於三惡道難得免出。何以故？彼善男子、善女人，淨心舍施田舍園林、衣服湯藥種種諸物，唯欲供養如法比丘，然破戒者受他所施唯欲供身，不與如法持戒比丘，以是因緣獲如是罪。又破戒者久處生死具受諸苦，雖得人身不值佛世。所以者何？諸佛如來不可思議難可值遇，彼破戒者，斷滅法母不求精進，不用見聞佛法僧故，以是因緣不值佛世。彼惡比丘於當來世得如是等大惡果報！」

爾時，大德伽耶迦葉，聞此語已，悲泣雨淚而白佛言：「世尊，如我解佛所說義者，寧處地獄具受眾苦，終不受此破戒身也。所以者何？雖得此身而復出家，為衣食故具犯禁戒受他淨施，獲如是等種種苦惱。」

佛言：「迦葉，如是，如是，如汝所說，寧處地獄受種種苦，不受人身起如是等破戒罪業。何以故？地獄罪畢更不造新故，業盡已便於苦報而得解脫。迦葉，諸身之中人身難得，得人身已值佛出世復難於是；雖值佛世，出家受戒是最為難。所以者何？得受戒已，如法修行能盡苦際，斷諸漏結而得解脫。是淨信心善男子、善女人，若剎利、婆羅門、毗舍、首陀，欲供養淨行持戒比丘，以其具足福德善根故，或舍家宅、園林、靜室、奴婢、象馬牛羊等物種種資生，以為常住僧業，令彼比丘身心安隱集善根故。是愚痴比丘，毀犯淨戒舍諸善根，遠離靜念專為非法，彼善男子等而不供養，以是因緣衣服臥具、資生所須皆不充足，便作是言：『我大智人，堪可受彼所施諸物！』或假檀越豪強勢力，奪他如法比丘所受諸物，唯自供身以為私用，言是己有此非僧物。彼愚痴人造是罪故，於當來世受如是等諸惡果報。」

爾時，頻婆娑羅王白佛言：「世尊，若善男子、善女人，若剎利、婆羅門等，欲供養如法比丘故，舍彼田宅園林種種諸物資生所須，是破戒者奪他所受唯自供己，以是因緣獲如是等大惡果報。若在家人，奪彼持戒行法比丘如是佈施種種資生而自用者，是諸人等得幾許罪？」

佛言：「大王，不須問此得幾罪報？」

王復白佛：「若未來世有剎利等，以種種諸物施與持法比丘，以是因緣諸比丘等多有資生。是剎利、婆羅門、毗舍、首陀，不信佛法及因果故又不畏罪，如是人輩奪而用者，得幾許罪？」

佛言：「大王，是諸人等奪他施故，當得無量大惡果報，若我具說重增彼罪。所以者何？是剎利、婆羅門、毗舍、首陀，淨心施彼行法比丘種種諸物，是比丘等多有資生，如是愚人猶彼痴驢，以不信故奪他所受種種施物而自供己，以是因緣故當得大罪。彼人若聞我說惡業差別種種果報，誹謗不信，如是愚人得二種罪：一者、奪他所施，二者、於我所說誹謗不信。」

時，頻婆娑羅王復白佛言：「世尊，唯願說之！唯願說之！於當來世若剎利、婆羅門、毗舍、首陀四種姓中，有信佛法深識因果怖畏罪者，聞佛所說初中後善義味甚深，純備具足清淨梵行，如是之人聞已能信，如法修行作諸功德。復為供養行法比丘故，舍種種諸物給其所須。若有破戒比丘及愚痴人，奪彼持法比丘如是種種所受諸物，彼信心人方便擁護持戒比丘，終不令彼侵奪欺陵。」

頻婆娑羅王說是語已，佛言：「大王，善哉！善哉！快說是語。大王，於當來世若有剎利、婆羅門、毗舍、首陀，為欲供養行法比丘故，或舍田宅、園林、奴婢、象馬、衣服、臥具、飲食湯藥、資生所須；若有剎利、婆羅門、毗舍、首陀，以不信故奪他所施，而彼愚人於現身中得二十種大惡果報。何者二十？一者、諸天善神皆悉遠離；二者、有大惡名流布十方；三者、眷屬知識違背乖離；四者、怨憎惡人同共聚會；五者、所有資財悉皆散失；六者、心狂痴亂恆多躁擾；七者、諸根不具；八者、睡臥不安；九者、恆常飢渴；十者、所食之物猶如毒藥；十一者、所愛之人悉皆離別；十二者、共事之人常多斗諍；十三者、父母兄弟妻子奴婢不信其言；十四者、所有隱密覆匿之事，知識親友共相顯露；十五者、所有財物五家分散；十六者、常遇重病無人瞻視；十七者、資生所須常不稱意；十八者、形體枯悴；十九者、久受勤苦難得免離；二十者、常處糞穢乃至命終。

「大王，是愚痴人於現身中得如是等二十種諸惡果報，命終之後墮阿鼻地獄一劫受苦，飢食鐵丸，渴飲融銅，用熱鐵鍱以為衣服，行住坐臥所受之物皆是火聚，六方熾焰更相通徹。彼諸罪人於阿鼻地獄具受如是種種等苦，從彼命終生末伽車[馬+犬]餓鬼中，居在曠野無水之處，生便無眼，又無手足，四方熱風來觸其身，形體楚毒猶如劍切，宛轉在地受大苦惱，脂髓膏流猶居熱熬，魂神迷亂出大惡聲。具受如是百千種苦經無量歲，然後命終生大海中受肉團身，其形長大滿百由旬；然彼罪人所居之處，於其身外面一由旬，滿中熱水狀若融銅，經無量百千歲受如是等種種苦惱，如地獄中等無差別。從彼命終於閻浮提曠野澤中忽然化生，形如肉團猶若大山，四方熱風來燒其身，飛禽走獸競來食之，經無量歲爾乃命終還墮地獄。復經無量百千萬歲備受眾苦，然後命終生餓鬼中，乃至肉團之身，經無量百千歲，往反輪迴具受眾苦。其罪漸薄得出為人，生無佛國五濁剎中，從生而盲諸根不具，身形醜惡人不喜見。」

佛告頻婆娑羅王言：「大王，如是罪人於當來世，獲如是等大惡果報。所以者何？是持法比丘如法行故，有信心者種種資財具足施與；彼惡比丘愚痴人等，奪而自用故，獲如是諸惡果報。」

爾時，頻婆娑羅王聞此語已，悲泣雨淚而白佛言：「世尊，我今寧受地獄等身，終不欲受是人身也。何以故？以此人等造是罪故，獲如是種種大苦果報。」

爾時，佛告頻婆娑羅王言：「大王，汝等諸王及剎利、婆羅門、毗舍、首陀、聚落主等，如今現在及未來世乃至法住，於是時中所有持法比丘，付囑汝等應好擁護。若有信心善男子、善女人，為供養行法比丘故，或舍種種資生雜物，汝好擁護，勿令非法比丘及諸惡人欺奪侵陵。若有惡人欺奪如法比丘所受信施，汝等應當如法治之。」

王白佛言：「世尊，若有國王見彼非法比丘及諸愚人奪彼行法比丘所受信施，不如法治者，當得幾許罪報？乃至剎利、婆羅門、毗舍、首陀、聚落主等，見此非法比丘及諸愚人侵奪行法比丘所受信施，當得幾許罪報？」

佛告大王：「我今問汝，隨汝意答。除諸佛如來所有功德，一切聲聞及辟支佛所有福德，若有一人具足成就如是等大福德聚，是人福德是為多不？」

王言：「世尊，如是，如是，是人福德甚多！甚多！」

佛言：「大王，如彼一人所得福德，如是一切眾生各皆備足是等功德，若有惡人於彼一切有福人所，割其手足耳鼻，生挑其眼，如是惡人得幾許罪？」

王聞此語，悲泣哽咽不能自勝。

佛言：「大王，何以不答？」

時王聞已猶復悲泣，而白佛言：「世尊，如是愚人所獲罪報，無量無邊阿僧祇不可稱計，乃至算數譬喻所不能及。世尊，若毀壞一人具上福者，手足耳鼻生挑其眼，其罪大多不可思議，何況毀壞一切具是福者！」

佛言：「大王，如我現在及未來世乃至法盡，於其中間若有信心善男子、善女人，俱舍如是資生所須、田宅、園林、象馬、奴婢、衣服、臥具、湯藥等物，施與行法比丘；若非法比丘及諸愚人奪彼所施，是剎利、婆羅門、毗舍、首陀聚落主等，見此非法惡人不如法治者，獲大重罪復過於彼！」

爾時，頻婆娑羅王白佛言：「世尊，如是國王治國之事，甚難！甚難！何以故？彼放逸王等不如法治，是非法惡人獲如是罪。若有國王及剎利等不放逸故，擁護是等持法比丘，若有信心檀越施彼所須，若有非法惡人侵奪欺陵，當如法治者，得幾許福？」

佛言：「大王，如上所說具福諸人，若復有人有大勢力，禁閉獄中具受飢渴無量苦惱；若有一人具足大力，勝於前者出彼獄中，爾許諸人悉令解脫，經於百年四事供養，衣食湯藥種種所須無不備足。」

佛言：「大王，彼有力人得幾所福？」

王白佛言：「世尊，彼有力人所得福德，不可思議，不可稱計，乃至算數譬喻所不能及。」

佛言：「大王，彼剎利、婆羅門、毗舍、首陀及聚落主等，如今現在及未來世乃至法住，是諸人等如法治彼非法比丘及愚痴人故，所得福德復過於彼。若復有人於今現在及未來世乃至法欲滅時，若有信心善男子、善女人，具舍種種所須施彼行法比丘，若有非法惡人侵奪欺陵，若復有人方便教化不令侵奪，語言：『汝等今者，若不隨教，當治汝罪！』如彼惡人隨其教誨止彼欺心，不復侵奪持法比丘所受信施，是剎利乃至聚落主等，所得福德甚多！甚多！」

王復白佛言：「世尊，若有乃至一比丘能如法住所有諸物，若有惡人欺陵侵奪者，我等剎利及婆羅門乃至聚落主等，不如法治當獲大罪。是一比丘所有資生，彼非法惡人有侵奪者，我等剎利乃至聚落主等，如法擁護不令彼人侵奪欺陵，乃至如法治之獲大功德。」

佛言：「大王，不如汝所說。所以者何？於我法中有諸比丘，假令如法始從一人乃至四人，我不聽受彼田宅、園林、象馬、車乘、奴婢等常住僧物，若滿五人乃可得受。若在僧伽藍中或阿蘭若處，持法比丘在中止住，鳴鐘集僧和合布薩羯磨等事，房舍、床榻、臥具、湯藥同共受用；乃至百千眾僧在一伽藍若阿蘭若處，鳴鐘集僧和合布薩，房舍、臥具、衣服、湯藥同心受用。而不貪著，亦不繫念，不如其驎陀鳥貪著諸肉，食盡乃止終不中舍。持法比丘則不如是，初中後夜減省睡眠，精進誦經，坐禪修道，背捨生死向涅槃路。如是比丘不稱他短，不說己長，謙下卑遜不自憍高，衣食知足，頭陀精進不放逸行，繫念思惟心不馳散，於一切眾生起慈悲心憐愍覆護。大王，如是僧中有劫奪者獲大罪報，守護饒益得大功德。

「複次，大王，隨其所在若僧伽藍或阿蘭若處，有五比丘止住其中，持戒不破清淨具足，乃至於小罪中生大怖畏，如佛修多羅中所說空行，若自讀誦，教他讀誦，不誹謗他，不說他過，不稱己長謙下自卑，不生憍慢嫉妒之心，慈悲憐愍一切眾生，求解脫道出生死海。如是眾僧，若在伽藍或阿蘭若處，鳴鐘集僧和合受用，常住僧物乃至湯藥，若復有人如法供養獲大功德，劫奪侵陵得大罪報。

「大王，是五比丘，精進持戒慚愧具足，於小罪中生大怖畏，行頭陀法住四聖種，如是眾僧所有福德猶若大海，即是世間天、人、阿修羅中最上福田，能令一切眾生離諸苦惱而得涅槃，何況十人、二十、三十乃至百千！若有信心剎利、婆羅門、毗舍、首陀，為供養故鳴鐘集僧，是僧集時其中或有非法比丘若多若少，共如法比丘同處集者，於是眾中乃至有五比丘，持戒清淨具足慚愧，於小罪中恆生怖畏終不毀犯；如是眾僧大修精進，棄捨世間所有諸事，惟希出世涅槃之道，所有功德無量無邊，是大福田，應受世間天人供養！是故，大王，汝等應好擁護如法安置，供給所須勿令乏少。若有非法之人欲相欺陵輕心毀辱者，汝好護持，勿令是等侵擾之也。」

頻婆娑羅王白佛言：「世尊，我於今者欲有所問，惟願聽許。」

佛言：「大王，隨汝意問。」

王白佛言：「世尊，若有破戒比丘，得與如法眾僧和合共住，受彼上妙衣食、臥具、資生所須乃至湯藥不？」

佛言：「大王，我今問汝，隨汝意答。如王國中群臣百官乃至親屬，如是之人若一若二乃至眾多，犯王國法合其重罪，王時瞋怒方欲刑戮。王於爾時設於大會，歌舞作樂歡樂集時，是犯罪人得在會次，同食歌舞歡娛作樂不？」

王白佛言：「如是之人不得在會，乃至不令與我相見，何況共受集會歡樂？」

佛言：「大王，如是，如是，若有比丘破戒犯罪，實非沙門自言是沙門，實非梵行言我梵行，如是之人猶如盲人，於生死中流轉退沒。大王，如是之人於三世諸佛法中具犯禁戒，以是因緣諸佛如來之所棄捨，非佛弟子是魔眷屬，常趣惡道不墮僧數，不得在如法僧中行住坐臥同受房舍、臥具、資生諸物，乃至糠[麩-夫+孚]亦不得受，何況得受眾僧上妙供具資生所須？如是之人，佛法之外，眾所棄捨！」

頻婆娑羅王白佛言：「世尊，是破戒比丘不得與如法眾僧和合共住同受種種衣食、臥具、湯藥等物。世尊，是破戒人有何等行類相貌而可得知？」

佛言：「大王，是破戒相初未現時難可了知。何者是破戒初相？所謂不樂供養三寶，和尚阿阇梨亦不信重，四聖種法而不修習，又不修行三十七助道法，是名破戒初相。心貪利養無有慚愧，與諸俗人以為親友，稱讚己德以自貢高，輕蔑誹謗毀呰他人，心不樂說正法之言，唯喜好談無益之語，專行魔業惱亂眾僧，他說一言十語加報，縱心蕩逸終不相下。猶如惡狗，復似飛烏眾聲亂鳴唯欲求勝，雖復出家處在眾中，諂曲虛偽專行刺毒。又如商人持種種物在道而行逢彼惡賊，是破戒人為沙門中賊。又似獼猴糞涂身已搪突於人，在於眾中猶如俱蘭吒華無色無香，心不和合恆出諍訟之言，常貪利養名聞等事，樂惡比丘及諸俗人以為伴侶而共談語。是諸比丘乃至未盜眾僧田宅、園林、奴婢、象馬駝騾牛驢如是等物難可了知，是名破戒初相。若盜如是等物，是名破戒等相。是相出已失比丘法，是波羅夷非沙門，不得與如法眾僧同共止住，應當擯出。」

佛告大王：「是持戒比丘，寧與旃陀羅同共止住，不與破戒之人同住居止。如樹枯朽火從內起，根本既燒枝葉亦盡；破戒比丘亦復如是，以破戒火燒諸功德，善根果報悉盡無餘，於未來世墮三惡道，遠舍慈悲而行魔業，譬如廁溷不可為淨，謗諸賢聖斷三寶種，法海乾竭壞正法城，誑惑施主惱亂清眾，如法比丘僧和合時違諍不隨。彼破戒比丘盜僧物因緣故，國主剎利、婆羅門、毗舍、首陀乃至若男若女一切施主等，雖舍所須空無所得，失人天路墮惡道中。是故，大王，汝等當知，彼破戒人無有慚愧，以劫盜心取彼僧物以為己有。是如法比丘隨其住處，若在林中或在伽藍，不應共住應生慈愍，方便示教遣令出眾，語言：『長老，汝等不應住此。』如是三諫，是破戒人若去者善；若不出眾，如法比丘不得瞋罵，應告國王剎利、婆羅門、毗舍、首陀及有勢力者言：『此有比丘不如法行，恆相擾亂，不令我等安心行道，惟願檢校勿令侵惱。』而彼國王剎利乃至聚落主等，應當治之驅逐令出。若彼剎利王等取彼破戒比丘飲食財物而不驅遣者，如法比丘亦不應瞋，莫貪住處及資生等，默然捨去，更求余處無難之所，若在山林窟中，或阿蘭若地，隨其靜處就彼而住。」

頻婆娑羅王聞此語已，悲啼號泣而白佛言：「世尊，剎利、婆羅門、毗舍、首陀乃至聚落主，為衣食資財故護彼破戒比丘與其勢力，令此如法比丘舍其住處，以是因緣於當來世墮大地獄受無量苦，於三惡道輪迴往反難得免出。於未來世，有無量無邊恆河沙等諸佛出現於世，具大慈悲入生死中度苦眾生，而不能令彼等國王剎利、婆羅門及聚落主舍惡趣報得人天身。何以故？不受如法比丘語故，又不供給供養故，受如是等大罪果報。」

佛言：「大王，於當來世諸國土中有信心剎利、婆羅門、毗舍、首陀，為供給供養如法比丘因緣故，若造伽藍靜處、或阿蘭若處起立房堂，施與如法比丘，或舍田宅、園林、奴婢種種所須資生雜物乃至湯藥。以如是供養因緣故，彼諸施主於當來世，或生剎利、婆羅門大姓等家，六慾諸天乃至有頂，或生他方淨佛世界值佛聞法，不久當得阿耨多羅三藐三菩提。若復有人於我法中，為求福德涅槃道故，應當供養供給如法比丘。」

爾時，頻婆娑羅王白佛言：「世尊，是諸比丘雖犯破戒初相，然未盜僧物。如是之人，云何不得與如法比丘同共住止、同飲食衣服等和合受用？」

佛言：「大王，我今問汝，隨汝意答。若王眷屬、大臣宰相，犯王國法造種種罪，唯不合死有刑流者；如是之人，王若設會歌舞作樂大集之時，得在會次同受飲食共歡樂不？」

王白佛言：「世尊，如是之人尚不欲見，何況得在會所同受歡樂？」

爾時，佛告王言：「大王，若有富伽羅具造諸惡，於三惡趣不能勉離；如是之人受他田宅、園林、象馬、車牛資生之具，如此之人非佛弟子，非沙門，非釋子，於三世佛法中是大罪人，不得與行法比丘乃至和合少時共住同受衣服、臥具、飲食、湯藥。若有剎利、婆羅門、毗舍、首陀及聚落主等，見破戒人與持法比丘同住共受衣服等物而不驅遣，彼剎利等，是三世諸佛正法之中為大罪人。如是剎利、婆羅門等，若不驅擯彼惡比丘，雖復更修功德種種佈施，欲免此罪終不能滅，要必當墮阿鼻地獄。是故，大王，若有欲得自利利他者，於彼破戒人所不應擁護。何以故？若有供養彼惡比丘，失人天善根，斷三寶種，墮諸惡趣。若剎利、婆羅門等，擁護行法比丘，不令彼惡比丘與共同住和合受用衣服飲食，是剎利等雖不佈施修余功德，即是三世諸佛之大檀越，能持三世諸佛正法。是人命終生於他方淨佛國土，不久當得阿耨多羅三藐三菩提。是故，大王，汝等剎利、婆羅門等，應當擁護供養供給行法比丘，乃至法欲滅時所有如法比丘，應當擁護供養供給，以是因緣能令三寶久住不滅。若不擁護如法比丘，我法即滅；若法在世，能令人天充滿，惡道減少。」

王言：「世尊，有何等人堪為知事守護僧物，供養供給如法比丘？」

佛言：「大王，有二種人堪持僧事守護僧物。何者為二？一者、具八解脫阿羅漢人，二者、須陀洹等三果學人。此二種人堪知僧事，供養眾僧；諸餘比丘，或戒不具足，心不平等，不令是人為知僧事。」