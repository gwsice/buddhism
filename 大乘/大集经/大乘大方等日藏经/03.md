# 大乘大方等日藏經卷第三

## 陀羅尼品第二之二

爾時，西方去此佛剎，四十二恆河沙等諸佛國土，過是數已，有佛世界名堅固幢，其國有佛，號智德峰王如來應供正遍知，於五濁世與諸四眾眷屬圍繞而為說法。時彼眾中，有菩薩摩訶薩名炎德藏，在大眾中聽佛說法，仰觀虛空，見無量無數阿僧祇菩薩摩訶薩眾從西方來而往東方，復見東方有大光明。睹是事已，即白智德峰王佛言：「世尊，以何因緣有如是事？」

爾時，智德峰王佛告炎德藏菩薩摩訶薩言：「善男子，東方去此四十二恆河沙等諸佛世界，有世界名曰娑婆，佛號釋迦牟尼如來應供正遍知，現處五濁，為無量無邊眾生說三乘法。欲令法母三寶種久住故，法行不斷故，破魔界故，為欲建立佛法幢故，十方一切諸如來等，皆悉至彼娑婆世界，共說寶幢陀羅尼，說已各還本剎。今釋迦牟尼佛復為菩薩摩訶薩及聲聞眾，更大集會，以四無礙智說三解脫門清淨梵行，娑婆世界地及虛空皆悉充滿。是諸大眾皆悉樂聞釋迦如來所說法門，心無厭足。」

爾時，智德峰王佛告炎德藏菩薩摩訶薩言：「善男子，汝可持我語，往娑婆世界問訊釋迦牟尼佛。彼佛今說日藏法行壞龍境界名曰炎品，能盡一切眾生惡業。善男子，我有陀羅尼欲名無願順，汝可送往。此陀羅尼有大勢力，有大利益，能盡一切欲貪、色貪、無色貪，能盡一切我慢、慢慢、增上慢，能破一切無明闇聚，能捨一切諸苦重擔，乃至能得盡智無生智，得阿耨多羅三藐三菩提。」

時，彼世尊而說咒曰：

「怛絰他(一)　舍摩那舍婆(二)　奢摩那舍婆(三)　阿婆叉舍婆(四)　斫芻舍婆(五)　輸嚧哆羅舍婆(六)　伽拏舍婆(七)　什婆舍婆(八)　迦耶舍婆(九)　摩那舍婆(十)　叉婆毗陀(十一)　斫芻畢利洟鼻叉婆(十二)　輸嚧哆囉阿婆叉婆(十三)　伽囉拏帝阇叉婆(十四)　視婆婆喻叉婆(十五)　迦耶羯囉摩叉婆(十六)　摩那烏阇叉婆(十七)　阿盧迦若那叉婆(十八)　毗阇僧羯摩叉婆(十九)　唵句囉呿伽叉婆(二十)　婆摩嘍畢也鼻耶叉婆(二十一)　舍摩迦阇叉婆(二十二)　叉耶囉婆叉婆(二十三)　羯哆鼻耶婆叉婆(二十四)　那都那(二十五)　泥那都那(二十六)　阿婆泥那都那(二十七)　那耶波那夷那都那(二十八)　伊沙伊婆都度呿[口*寫](二十九)　莎呵(三十)。

「善男子，汝可持此無願順陀羅尼，往彼娑婆世界，如我辭曰：『智德峰王如來問訊釋迦牟尼佛，起居輕利，氣力安樂不？轉正法輪無障礙不？彼惡眾生樂聽所說日藏法行壞龍境界炎品不？』」

爾時，炎德藏菩薩白智德峰王佛言：「世尊，我今已受持此陀羅尼，今雖欲往娑婆世界而懷怖畏。何以故？我親從佛聞彼佛世界五濁熾盛，彼諸眾生眾苦逼迫，貪慾、瞋恚、愚痴、邪見、貪著女色，於須臾間能成阿鼻地獄惡業，以是義故我甚怖畏。」

爾時，智德峰王佛告炎德藏菩薩言：「善男子，汝飛於彼娑婆世界四天下中，二十一日化作金翅鳥王，令彼大海六十四萬億諸龍見汝形故皆生怖畏，以是因緣受三歸依，乃至發阿耨多羅三藐三菩提心不？」

炎德藏菩薩言：「如是，世尊，實如聖說。」

爾時，智德峰王佛復告炎德藏菩薩言：「善男子，汝往於彼娑婆世界四天下中亢旱之處，於七日中化作象頭馬頭大龍王身，令舊住龍心生怖畏，不安本處悉騰虛空，七日之中澍大甘雨耶？」

炎德藏菩薩言：「世尊，實如聖說。」

佛言：「善男子，汝於如是諸惡龍中尚不怖畏，又汝過去發弘誓願，在在處處利益眾生，何故今者忽生恐畏？汝受我使，莫生驚怖！」

爾時，智德峰王佛告炎德藏菩薩言：「善男子，我復教汝智慧依止大授記陀羅尼，汝持往彼得無怖畏。」

爾時，炎德藏菩薩白佛言：「世尊，譬如智人坐伏藏上，以手把土忽得一寶，得已歡喜復更重把，如是漸漸得寶轉多。我亦如是重問如來，望得如來無價法寶，得是寶已，為欲教化諸眾生故。若蒙如來開大法印，以法印力、如來力故，則能教化一切眾生。」

爾時，智德峰王佛即說咒曰：

「怛絰他(一)　珊提　囉那奢摩(二)　三摸他那奢摩(三)　阿跋阇那奢摩(四)　莎凌楞伽奢摩(五)　僧逾伽奢摩(六)　拔[馬+犬]那奢摩(七)　三摩毗沙摩奢摩(八)　婆多那奢摩(九)　三摩羯嵐摩奢摩(十)　遏毗[馬+犬]奢摩(十一)　耶婆阇羅摩邏拏奢摩(十二)　邪婆薩婆摩奴阇奢摩(十三)　耶婆薩婆怛利陀都(十四)　三斯羯利哆奢摩(十五)　阿邏波羅奢摩(十六)。」

佛言：「善男子，此智慧依止授記陀羅尼，彼土眾生若有聞者，皆能輕薄下中上結，色、無色有亦復如是，恆河沙等劫生死過惡皆悉散滅；過去五有身口意業，生於有中受不愛果，所在生處障修善根四大衰惡，所愛之財求不能得，舊所親愛悉皆離散，所不樂事而悉和合，身受諸苦心多濁亂，不樂修習一切善根，樂著一切諸不善法，如是等業悉滅無餘。善男子，若有一聞此陀羅尼，一心聽受七日七夜專精修習，如上所說諸惡罪業皆得消滅，除五無間、誹謗正法、毀呰聖人、犯四重禁，此四種人失陀羅尼力畢定受罪。若復有人無是四罪樂修善根，修行檀波羅蜜種種佈施，是人則為一切諸佛、諸菩薩眾、聲聞、緣覺之所加護，以聖加故得無盡物。亦樂持戒、忍辱、精進、禪定、智慧，一切天、人、阿修羅等不能沮壞，常為一切天王、人王，見者恭敬供養禮拜，聞者歡喜心常憶念讚嘆守護。臨命終時，得見十方曾所唸佛，皆來授手作如是言：『善男子來！我今將汝向我世界，令汝安住十地位中。』彼人見佛心大歡喜，以歡喜故得生清淨有佛國中，速住十地，是人不久當得阿耨多羅三藐三菩提。

「善男子，此智慧依止大授記陀羅尼，有如是大力，有大利益。善男子，彼娑婆世界，有諸眾生不到涅槃道。何以故？造五無間、誹謗正法、毀呰聖人、犯四重禁。如是眾生，十方淨土所不容者皆生彼國。是諸眾生於三惡道長夜受於種種諸苦。彼眾生等雖出三塗，已無清淨業因緣故，釋迦如來本願力故，還復生於彼娑婆界。若諸眾生過去所有信根乃至慧根，曾修佈施乃至智慧，曾修願行不樂流轉，學涅槃道淨修梵行，如是人等生彼世界。惡業眾生得醜陋身，諸根缺減，其心暗鈍，衣服、飲食、臥具、湯藥、資生乏少，壽命短促，痴無智慧，睡眠不安，薄善根，少福德，諸適意事而不從心；復無悲心，樂行惡行，樂著惡見，樂習惡論，樂起惡願，樂受惡法不信正法，多諸病苦，多散亂心，多樂惡事造三惡業，虛妄憶想非吉為吉，心不樂忍其心粗獷，常樂修習十不善業，誹謗三寶趣三惡道。

「善男子，彼佛剎中如是眾生，聞此智慧依止授記陀羅尼，至心一聽者，彼諸眾生生厭離心度三惡道。復有眾生曾修信根乃至慧根，亦曾修習六波羅蜜，不樂流轉淨修梵行，若得聞此陀羅尼已，增益壽命身少病苦，智慧增益，資財無損，長善根海，增善知識，乃至增益一切善業皆悉成就，成就正見，具足十善，種三善根，樂三自歸，樂起諸願，樂阿蘭若光顯三寶，復能於此智慧依止大授記陀羅尼，至心聽受專精修習，讀誦受持乃至七日七夜憶念不捨，成就如是無量功德。除五無間、誹謗正法、毀呰賢聖、犯四重禁，如是眾生墮於惡趣，於彼命終而來生此娑婆世界，以彼業氣習未盡故，於未來世應受惡報。由得聞此智慧依止大授記陀羅尼，於現在身雖不能得勝妙果報，以陀羅尼力故，於當來世無量惡報悉滅無餘。彼諸眾生為滅如是諸惡業故，應當書寫此陀羅尼門，復應造作七佛形像，於釋迦牟尼佛法之中，建立寺舍供養供給法行比丘，亦當數數受八戒齋，勤行精進，樂聽正法，如說修行。此諸眾生於三寶中得決定信，生歡喜心因緣故，能滅無量百千萬億那由他劫在在處處應受惡道種種諸苦。於現在世多諸病苦，受身形殘，資生減失，眷屬離散，為人奴僕，受諸撾打惡口粗獷，不得自在為人誹謗，已受如是種種苦故，過去惡業皆悉滅無。如是，善男子，此智慧依止授記大陀羅尼，於諸眾生有大勢力，我今更說。」

爾時，世尊即說咒曰：

「怛絰他(一)　佉伽波利眵(妹兮切)提(二)　伽唎婆叉(三)　西伽跛黎(四)　鼻陀缽囉婆伽叉(惻檀反五)　叉婆踰岐(六)　缽底呵梨(七)　奢摩那四迦涕(八)　三摩迷伽阇篩(踈齋切九)　阿叉夜那低(十)　叉婆跋栘(常兮切十一)　祢[馬+犬]那阇篩(十二)　娑摩娜阇篩(十三)　娑摩伽邏阇篩(十四)　阿地呵奢夜阇篩(十五)　鼻缽囉婆阇篩(十六)　西叉阇師(十七)　西祢夜阇婆阇篩(十八)　娑利羅瞿咥(馨之切)夜阇篩(十九)　娑利羅瞿咥夜阿阿鞞綺婆那鳩世(二十)　薩檀拘帝(二十一)　私婆檀那梯(二十二)　毗哆缽囉鼻利低(二十三)　嘔波羯囉磨娜梯(二十四)　阿那叱地夜跋羅企(丘兮切二十五)　缽羅帝羯迷那(二十六)　三迦太夜世(二十七)　薩盧遮那婆迷(二十八)　拘嚧太利(二十九)　迦摩薩世(三十)　阿世奢佉岐(三十一)　那夜軍阇(三十二)　鼻地夜跋泥(三十三)　羯羅那跋泥(三十四)　郁遮跋泥(三十五)　三迷摩迦黎(三十六)　奢利夜跋泥(三十七)　模伽阇師(三十八)　呵利拘那婆(三十九)　那夜那目企(四十)　娑囉叉拘黎(四十一)　那邏延拏樹黎(四十二)　因陀羅婆薩泥(四十三)　烏阿阿婆阿阿阿(烏可切)阿羅婆阿(四十四)　婆囉(四十五)　阿婆囉(四十六)　何羅薩彌伽(其我切四十七)　豆佉祢提　羅(四十八)　涅槃醯莎和呵(四十九)。

「善男子，此大授記陀羅尼有大功德，有大勢力，有大利益，能盡一切惡業，憐愍救護一切眾生，悉能洗除諸罪垢穢，身心光潔，能與念力與寂滅力。若有眾生一心聽受，如說修行，一切如來、一切菩薩、一切辟支佛、一切阿羅漢悉皆加護，乃至天王、人王亦常護念，敬愛禮拜，供養供給。彼人臨終，得見過去曾所誦唸十方諸佛，皆悉授手作如是言：『善男子來！我今將汝生淨佛土，汝生我國速住十地。』彼人見佛得大歡喜，大歡喜故命終得生淨佛國土，既生彼已得住十地，不久得成阿耨多羅三藐三菩提。善男子，此智慧依止大陀羅尼，有如是力，能淨惡業，成就淨心，證涅槃道。」

爾時，智德峰王佛告炎藏菩薩言：「善男子，持此陀羅尼，往詣娑婆世界至釋迦牟尼佛所，如我辭曰：『智德峰王佛問訊世尊。』」

炎藏菩薩摩訶薩言：「唯然受教。」

時，彼眾中無量無邊阿僧祇菩薩摩訶薩，異口同聲作如是言：「我等今者樂欲見彼娑婆世界釋迦牟尼佛，禮拜供養，及見大眾，聽受日藏壞龍境界能盡諸惡業陀羅尼門。我等昔來初未曾往彼娑婆界，今從定起欲往彼土，惟願世尊聽我等往。」

爾時，智德峰王如來告眾菩薩摩訶薩言：「善男子，欲往隨意，應當攝心以游彼國。汝等各自變身如那羅延具足莊嚴。」

時，炎藏菩薩與諸菩薩摩訶薩眾，一切皆作那羅延身莊嚴示現，頂禮佛足，右繞三匝即從彼發，如一念頃至娑婆界四天下中摩伽陀國釋迦牟尼佛所。到已，以閻浮金末而散佛上，既供養已頂禮白佛言：「世尊，智德峰王如來問訊世尊：『少病少惱，起居輕利，氣力安不？轉正法輪無障礙不？』」作是語已，卻住一面。

爾時，北方去此娑婆世界，八十恆河沙佛剎，過是數已有佛世界，名普上香，五濁充滿。彼國有佛，號德華藏如來應供正遍知，現在說法。彼佛眾中有菩薩摩訶薩，名虛空藏，在會聽法　時，虛空藏菩薩摩訶薩仰觀虛空，見虛空中無量無邊阿僧祇菩薩摩訶薩，從北方來往詣南方，復見南方有大光明。見是事已，即白佛言：「世尊，我始從定起在會聽法，見虛空中無量無邊阿僧祇菩薩摩訶薩，從北方來往詣南方，復見南方有大光明，以何因緣有如是事？」

爾時，德華藏佛告虛空藏菩薩言：「善男子，於此南方過八十恆河沙佛剎，有佛世界名曰娑婆，亦如我剎五濁充滿。彼中有佛，號釋迦牟尼如來應供正遍知，今現在世，為諸眾生說三乘法。欲令法母久住世故，令三寶種不斷絕故，建大法幢壞魔網故，十方諸佛皆集彼國說寶幢陀羅尼，說已各還本土。釋迦牟尼佛為諸菩薩摩訶薩、大聲聞眾作大集會，以四無礙智說三解脫門。彼佛土中地及虛空大眾充滿，如來處於師子之座，放大光明說深妙法，清淨梵行及以四攝，日藏法門壞龍境界炎品除諸眾生不善惡業陀羅尼門，一切樂聞無有厭足常作是念。若有十方一切剎中菩薩摩訶薩，億百千劫行菩薩行，欲得逮於一生補處，乃至十八不共之法，自具足得無障礙智不隨他教者，彼諸菩薩悉應來集娑婆世界，以自善根入種種三昧，令此世界大地得大利益，令諸眾生不失念力，佈施、持戒、忍辱、精進、得大智慧，亦如他方清淨佛土具諸功德。今此娑婆世界亦有十方諸大菩薩摩訶薩眾悉來集會，彼菩薩眾於娑婆世界，隨自分力各入三昧，從於身邊而放光明，或如大燈，或如百千萬億無量無邊日月光明。彼諸菩薩摩訶薩皆大集會彼娑婆界，以是因緣有大光明。彼十方佛剎諸菩薩眾未至彼者，從三昧起趣於南方，往娑婆世界欲見釋迦牟尼佛及諸大眾，欲聞破壞一切惡業陀羅尼門，結跏趺坐，各各入於奮迅遊戲諸深禪定。

「善男子，汝今可往彼娑婆世界。善男子，彼中眾生短命多病，少智慧、少善根、少福德，於三惡道心無怖畏，乏少資生多貪愛慾，行不淨行，無慚無愧樂行十惡。如是眾生舍此身已墮於惡道，復有生於惡夜叉中，迦吒富單那中，乃至阿迦富單那中；既生彼已，收地精氣及種種穀、華果草木一切等味。其有食者身力減損，彼諸惡鬼增益勢力，常伺人便住胎出胎，隨其成長乃至奪命。是故彼諸眾生多病短命，無念慧力，不畏未來三惡道苦，乃至樂行十不善業墮於惡道。善男子，我於過去行菩薩時作如是願，牢固勇猛勤無休息，供養諸佛如說修行，咨問彼佛：『何等陀羅尼咒，能護胎藏及以母身令得安隱，令諸惡龍、夜叉、羅剎、阿修羅、迦樓羅、緊陀羅、摩睺羅伽、鳩槃茶裨黎多、毗舍阇、富單那、迦吒富單那、烏摩羅、阿跋思摩羅，或一日瘧乃至四日，或毒藥惡咒，或行惡藥，能令身心逼迫苦者，令是諸惡悉不得便；或在母胎乃至出胎、乳哺長養種種飲食及其精氣，身心濁亂悉不得便，令彼眾生安隱住胎，乃至乳哺長養身心不濁，無病長命，增益智慧，乃至能行十善業道，樂行佈施，樂持禁戒，怖畏未來三惡道苦？何等陀羅尼能得如是？唯願大慈為我宣說，我得聞已於當來世教化眾生。』爾時，彼佛即為我說奢摩裴多悉致蔓多羅大授記陀羅尼。我聞此咒受持流布無量億劫，常以此咒化導眾生，令得修行六波羅蜜牢固精進。復以此咒護諸母人及護胎藏，若天、若烏摩羅、阿跋娑摩囉、人非人等，於彼婦人及以胎藏，不能令彼四大不調身心濁亂，奪人精氣惡咒惡藥，乃至阿修羅，及余世間壞胎藏者亦不得便，胎藏安隱，產生無難，諸根滿足，身體清淨顏貌端正，具足智慧不失念力；大力諸天百千萬億，及諸眷屬無量眾數常隨衛護，能令彼得宿命智慧，怖畏惡道生慈悲心，樂行佈施、持戒、忍辱、精進、禪定，樂善知識易得聖智，能得盡苦具足智慧，樂空寂處滅諸煩惱，天、龍、夜叉諸鬼神等供養供給，厭惡生死志求涅槃，乃至能發阿耨多羅三藐三菩提心，在在生處終不忘失菩提之心，速得成就菩薩三昧。若生辟支佛心現得順忍，於未來世成辟支佛。若發聲聞心得四諦順忍，不墮三惡生天人中。

「善男子，我於過去行菩薩行時，以無量方便教化眾生，令住阿耨多羅三藐三菩提。善男子，此陀羅尼如是大力有大利益。善男子，若諸眾生遇重癩病，應以此陀羅尼咒師子乳與病者服，一切諸病悉皆除愈。若不能得師子乳者，取祭死屍邊食，以此陀羅尼咒之與病者服，一切諸病亦悉除愈。若無此食應取塵棄藥，持此陀羅尼咒之與病者服，一切諸病亦得除愈。善男子，我於過去行菩薩行時，如是勤求方便教化眾生，乃至令住阿耨多羅三藐三菩提。若見諸樹無華果者，我時即以此咒用咒雨水澆灌樹根，彼樹華果即得滋茂，乃至蒱桃種種穀草皆令茂盛。若天無雨，取溝瀆中諸不淨汁，安龜甲中以咒咒之，以瞻波迦樹葉裹此龜甲，置龍池中即時大雨。若天多雨損敗苗實，當取阿阇迦羅蛇頭中珠以咒咒之，置龍泉中雨即便止。若非時黑風、大寒、大熱，日月星宿失其常度，年節四時變異災怪，應愍眾生，七日七夜淨修梵行澡浴身體，服食乳糜若但食菜，一心專念更無異想，七日七夜諷誦受持此陀羅尼。復以此陀羅尼咒，咒淨葵菜，裹摩陀那果安天廟中，即除非時風雨寒熱種種災惡，日月星宿還依常度。善男子，我於過去修菩提時，欲令眾生所在安隱，若見虛妄憶想倒見眾生，我於爾時為彼說此陀羅尼咒；彼諸眾生聞此咒已，虛妄顛倒皆悉舍離，修十善業起於善願，淫慾薄少。善男子，我於過去以方便力教化眾生令住六波羅蜜，亦自具行六波羅蜜，乃至得阿耨多羅三藐三菩提。

「善男子，此陀羅尼能與眾生如是大力，與大利益，能除一切諸病苦惱，能護懷妊婦人及以胎藏，能壞一切煩惱諸結，能知四大、五陰、十二入、十八界示方便道，能覺安隱快樂涅槃，能令眾生信心清淨，能入諸法差別法門，攝諸外道壞魔境界。善男子，此陀羅尼力能令一切諸天歡喜，夜叉、惡鬼心生知足，諸阿修羅極大怖畏，迦樓羅、緊陀羅等亦皆歡喜，摩睺羅伽不能反顧，摧伏邪論，能令剎利、婆羅門、毗舍、首陀信心歡喜，能令女人薄少淫慾，於多聞者益其念力，修禪定者樂阿蘭若，能卻一切盜賊斗諍、饑饉疫病、旱澇寒熱、粗澀惡觸，如是等事皆悉除滅，法母增長佛法流布，三寶不斷除生死畏，破無明聚棄捨苦簷，能得盡智及無生智。」

爾時，世尊即說咒曰：

「怛絰他(一)　摩那叉(惻我切二)　阿婆叉(三)　羅伽娑叉(四)　阇羅叉(五)　末磨那叉(六)　阿婆叉(七)　曼陀叉(八)　那荼叉(九)　那荼羅休(十)　鼻薩那吒(十一)　佉伽那吒(十二)　阿吒那吒(十三)　拘那吒(十四)　缽利鳩薩那吒(十五)　那荼那吒(十六)　富利迦那吒(十七)　郁怛羅那吒(十八)　迦毗那吒(十九)　軍阇那吒(二十)　蘇目伽那吒(二十一)　遮婆茂婆羅那吒(二十二)　佉伽凡鉗婆囉那吒(二十三)　富沙迦囉那吒(二十四)　系娑(蘇我切)郁盧達囉那吒(二十五)　三摩羅耶那吒(二十六)　失囉鳩三(二十七)　憍怛吒(二十八)　怛羅(二十九)　摩妬佉囉婆(三十)　提畜叉(三十一)　婆帝囉豎(三十二)　豆婆那摩囉豎(三十三)　婆呵那否智(三十四)　僧低囉阇婆(三十五)　阿摩囉阇婆(三十六)　摩呼囉伽阇羅(三十七)　阿祢拏婆囉(三十八)　阿祢拏叉(三十九)　阿婆呵摩唎伽祢拏叉(四十)　[口+垔]沙[口+垔]婆都豆佉寫(四十一)　娑和呵(四十二)。」

爾時，世尊說此陀羅尼時，彼大眾中六萬億人得柔順忍，復有六十頻婆羅人得須陀洹果、斯陀含果、阿那含果、阿羅漢果。「善男子，汝可持我此陀羅尼，往娑婆界如我辭曰：『北方去此八十恆河沙佛剎，過是數已有佛世界，名普上香，亦具五濁。彼中有佛號德華藏如來應供正遍知，現在說法，問訊釋迦牟尼佛：少病少惱，氣力安不？諸弟子眾樂聽法如說行不？能摧四魔諸惡龍不？佛轉法輪無障礙不？』善男子，於彼釋迦牟尼佛所，說日藏法門，能壞魔王、龍王境界，滅除惡業；說此奢摩裴多悉致大授記陀羅尼，欲令此陀羅尼有大勢力、大利益，能令眾生安隱快樂滅諸煩惱，乃至棄捨苦擔。」

爾時，德華藏佛諸弟子眾咸共贊言：「善哉！善哉！希有世尊！希有世尊！如來智慧一切法中無障無礙，我等從昔已來初未得聞如是甚深大陀羅尼，能與眾生安隱快樂，聽此陀羅尼已悉發勇猛讀誦受持。何以故？此陀羅尼有如是無量無邊大功德故。」

爾時，虛空藏菩薩摩訶薩白佛言：「世尊，若有眾生怖畏生死，欣樂涅槃，一心稱名禮拜供養德華藏佛，並誦此陀羅尼生希有心，彼諸眾生增長善根獲大利益。」

爾時，德華藏佛告虛空藏菩薩摩訶薩言：「善男子，如是，如是，如汝所說。善男子，我於往昔修菩提時，勤求方便作如是願：『我得阿耨多羅三藐三菩提時，若有十方諸佛國土，其中眾生樂行佈施乃至智慧，若能至心稱我名號禮拜供養，令彼眾生無有天、人、阿修羅等能加惡者，亦無有能障礙修行六波羅蜜者，又能增益無量善根，唯除過去造極惡業者。若此願不成，我誓不取成等正覺。善男子，若有婦人欲求子者，若復不願有多子者，若有懷妊怖畏產難，彼諸人等應當至心稱我名號禮拜供養，若人非人無能得便，亦無惡咒毒藥能令身心受逼迫苦，乃至一念能加惡者，我誓不取阿耨多羅三藐三菩提。』善男子，我於往昔求菩提時作如是願，覆護利益一切眾生，是故眾生應當至心稱我名號禮拜供養，一切諸惡皆悉除滅決定無疑，唯除過去極重惡業現受報者。」

爾時，虛空藏菩薩白佛言：「希有世尊，不可思議！我今欲往娑婆世界見釋迦牟尼佛，但彼眾生弊惡嫉妒，無慈悲心不知報恩，言常粗獷，多行邪見，無惱我耶？我今往彼，或無利益。」

佛言：「善男子，無如是事，誰是成就四無量心而能加惡？假使百千諸魔眷屬亦無障礙者。善男子，汝於往昔無量劫來，而常修行四無量心，汝莫怖畏。善男子，我有陀羅尼，從四無量梵行中生，能滅諸惡乃至惡夢。汝可受持此陀羅尼，若有多瞋眾生聞此咒者皆生慈心，若不生者或便惛睡。」

爾時，世尊即說咒曰：

「怛絰他(一)　浮呼鼻利呵(二)　浮浮囉(三)　[口+垔]邏囉婆(四)　一邏(五)　娑呵(六)　呵籌(七)　伽籌(八)　伽伽那叉(九)　奢摩奢摩(十)　蜜多囉蜜多囉(十一)　斫迦羅(十二)　跋帝帝[(匕/矢)+糴)](十三)　娑伽囉帝[(匕/矢)+糴)](十四)　豆利哆吲(香指切)[穴/(怡-台+未)](十五)　吲黎呵跋醯(十六)　那邏阇嚌(十七)　夜婆那蜜低黎(十八)　綺底蜜低黎(十九)　婆利蜜低黎(二十)　始佉蜜低黎(二十一)　摩都囉蜜低黎(二十二)　佉伽蜜低黎(二十三)　薩都阇蜜低黎(二十四)　薩婆羯摩蜜低黎(二十五)　摩那跋利多蜜低黎(二十六)　陀胝(張夷切)濕婆囉蜜低黎(二十七)　娑和呵(二十八)。

「善男子，此陀羅尼名滅一切惡及諸惡夢。其有誦持者，應以瞻蔔油咒之七遍，用涂兩手及用涂面，諸噁心人睹見之者皆生歡喜，乃至惡龍、夜叉、迦吒富單那等，乃至千萬諸魔眷屬不起噁心，況加惡事？假使滿四天下諸惡眾生，咒一合水而以散之，令彼眾生皆生信心，乃至不起一念之惡。若有濁水滿四大海，取一合水以此咒咒之投彼大海，能令濁水悉變澄清。善男子，汝可持此陀羅尼往娑婆界。」

爾時，無量阿僧祇菩薩摩訶薩，異口同聲作如是言：「我等今者渴仰欲見大德世尊釋迦牟尼佛，禮拜供養，尊重讚嘆，亦欲觀彼大眾集會，聽日藏法門壞龍境界炎品。為除一切眾生諸惡業故，惟願世尊聽我往彼。」

佛言：「善男子，欲往隨意，應當一心以游彼國。汝等皆可變作轉輪聖王，七寶成就，千子具足，莊嚴其身如轉輪王法。」

即時，八十千萬菩薩摩訶薩與虛空藏菩薩，恭敬圍繞德華藏佛，繞三匝已上升虛空。是諸菩薩摩訶薩眾，各自化作轉輪王身，七寶成就，千子具足，象兵、馬兵、車兵、步兵，如是種種莊嚴如輪王法，即從彼發，一念之頃至娑婆世界，以閻浮提金末散娑婆世界佛及菩薩、聲聞大眾，如是金末皆悉遍滿娑婆世界，復以龍栴檀香末而以散之，復以真珠亦以散之，復以真珠金瓔珞具亦以散之，復以頸珠而用散之，復以種種瓔珞種種衣服而以散之，復以種種幢幡寶蓋亦以散之。其諸菩薩摩訶薩眾，皆為供養釋迦牟尼多陀阿伽度阿羅呵三藐三佛陀。彼諸菩薩摩訶薩眾，作是供養已，恭敬圍繞右繞娑婆世界，繞三匝已而來至此四天下中摩伽陀國釋迦牟尼佛所，到已恭敬禮拜，繞佛三匝，卻住一面。