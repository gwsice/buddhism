# 大乘大方等日藏經卷第七

## 佛現神通品第七

爾時，頻婆娑羅王聞佛說此不淨觀法，一切大眾各欲護持，踴躍歡喜，即從座起前白佛言：「世尊，如是法門福德最勝，不可思議！今此國土娑婆世界佛剎之中，無量諸大菩薩摩訶薩，所可成就光明妙色，我從本來初未曾見，初未曾聞。世尊，是菩薩光悉能遍照大千世界乃至有頂亦皆充滿。我今眼中不睹余色，但見於此娑婆世界佛剎之中乃至大小諸鐵圍山悉滿光明。世尊，如是菩薩摩訶薩等，若得近於阿耨多羅三藐三菩提者，其光云何？如來入於三昧所，放光明相復云何？如來光明，我得見不？緣彼光明，復得見於其餘佛剎種種妙好奇特事不？」

佛言：「如是，如是，大王，若有菩薩成就無上菩提道者，其光能照十方世界。何以故？能於如來境界之中，行大福德莊嚴力故；於過去世菩薩行中，成就具足大福德力莊嚴法故；一切菩薩修行善根多增長故；具無量福生於佛家，親近無上菩提道故；畢竟無上菩提妙道，於不可宣說如來智力奮迅，遠離一切障礙，佛境界中勝疾智故；入佛智慧正法果故；分別過去無量劫來，無邊佛法境界依故；此地最勝轉妙法輪，一切自在所可得身，如是福德無罣礙故；獲得清淨真實法故；所可修習到彼岸故；未來世業已得盡故；通達一切眾生善根，永斷一切煩惱習故；離於障礙住佛界中，是故光明悉能遍照十方世界。大王，如是隨佛功德光明力故，亦能睹見一切十方無量無數阿僧祇佛。」

王言：「世尊，我今欲見如是十方無量無數阿僧祇佛，並諸菩薩摩訶薩及聲聞眾。」

時，頻婆娑羅王隨從眷屬有無量億諸眾生等，異口同音復白佛言：「如是，世尊，亦願如來示現我等諸佛境界過去所行福德莊嚴離障礙事，我等見已發歡喜心。」

爾時，世尊告阿若憍陳如：「汝等大眾在家出家聲聞弟子，皆各繫念深心思惟，以自善根力入於禪定。我於今者亦欲入於如來三昧。」

當於爾時，此佛剎中天、龍、夜叉乃至一切人及非人，或有見四諦者，或有得順忍者，或於三乘得不退者。如是眾生皆結跏坐亦入禪定，復有眾生於三寶中得信敬心，亦復如是入於禪定。

爾時，世尊即入一切如來境界日月三昧，行智廣大悉能遍覆一切虛空，能令一切智慧眾生皆生歡喜。如是三昧不可計量、不可睹見，非諸聲聞及辟支佛乃至十方恆河沙等補處菩薩之所能知，唯佛如來乃能得之，是名如來境界三昧。如來如是入三昧已，此娑婆世界三千大千百億四天下、百億須彌山、百億日月乃至百億諸有頂天，皆悉影現入佛身中；如是娑婆世界一切佛剎入佛身已，其中所有一切眾生地獄、餓鬼及以畜生、或天、或人，彼諸眾生或身或心，有苦受者皆得除滅，一切自在悉生歡喜，譬如比丘入第三禪得具足樂　時，一切諸大菩薩摩訶薩眾，先在座中入三昧者皆從定起，從定起已見佛光明，見光明已自所有光尋滅不現。如是聲聞及佛弟子，乃至一切諸天人眾入禪定者各各皆起，彼諸大眾身心得樂，譬如比丘入第三禪　時，一切無量眾生生大歡喜，踴躍無量，不可思議未曾聞見。又其六根一切清淨現佛身中，或坐或行，或住或臥。復見如來一一毛孔出無量光，譬如十方恆河沙等日月光明，亦如一切恆河沙等大摩尼珠，亦如恆河沙等十地菩薩摩訶薩眾一時普放大焰光明，如是光明悉能遍照十方佛土。如是如來一一毛孔所出光明，處處皆滿，於十方剎最為殊勝。

爾時，十方一切諸佛，於其剎中自在而住，各為大眾異口同音，稱讚我名說於此偈：

&emsp;&emsp;「汝觀具足功德滿，&emsp;&emsp;憐彼一切諸眾生，

&emsp;&emsp;智慧大力能拔除，&emsp;&emsp;釋迦如來勝中最。

&emsp;&emsp;慈悲心故放此光，&emsp;&emsp;一切佛剎皆充滿，

&emsp;&emsp;又愍是諸眾生故，&emsp;&emsp;令其悉現於身中。

&emsp;&emsp;一一佛剎滿光明，&emsp;&emsp;眾生見者皆歡喜，

&emsp;&emsp;發心清淨悉牢固，&emsp;&emsp;得勝無上實菩提。

&emsp;&emsp;汝等若有得神通，&emsp;&emsp;一切宜應急疾往，

&emsp;&emsp;恭敬接足稽首禮，&emsp;&emsp;釋迦師子最勝尊。

&emsp;&emsp;若有未得神通者，&emsp;&emsp;向彼低頭遙禮拜，

&emsp;&emsp;速起菩提真智念，&emsp;&emsp;得見牟尼正覺身。」

爾時，十方一切諸佛各於其國說如是偈，慈悲教化諸眾生故。又以如來過去修行，願力莊嚴具足滿故。彼諸佛剎一一如來，亦有無量恆河沙等諸大菩薩摩訶薩眾並大弟子聲聞比丘，復有無量億恆河沙諸天及龍、夜叉、乾闥婆、阿修羅、迦樓羅、緊陀羅、摩睺羅伽等，無量大眾圍繞彼佛，各乘神通俱來詣此娑婆世界。到此剎已向於如來，頭面接足右繞三匝，右繞畢已各齎持來一切所有種種寶物、種種寶衣、種種袈裟、種種瓔珞、種種幡蓋、種種雜華、種種熏香、種種涂香、種種音樂、種種讚嘆、種種歌舞供養如來，設供養已與其眷屬各還所住。時諸眾生在娑婆界佛身中者，皆悉見之，見已歡喜，復受無量無邊快樂。又諸眾生得見十方一切諸佛，於其剎土坐金剛座而演說法。又見諸佛各各剎中於自坐處，為諸眾生說此世界釋迦如來一切功德，有大名稱、大智慧力，福德莊嚴，具大精進、大慈悲力教化眾生。彼諸剎中無量阿僧祇恆河沙等眾生，發阿耨多羅三藐三菩提心，於自剎中得受記別；無量眾生於緣覺乘得受記別；彼諸大眾亦見此土一切眾生入於佛身，亦得如是受於記別。其中眾生或有受樂、或有受苦，一切皆現釋迦如來身內住止。若空五濁佛剎眾生得見如來，及見十方無量無數說法諸佛，一一如來各有無量無數眾生恭敬圍繞，見已起大愛敬生歡喜心，彼諸眾生一切身中所有惡受悉得除舍安隱快樂。若不空五濁剎者，十地菩薩摩訶薩等教化眾生故，隨何剎中得見於佛，見已生信，得信心已聽受妙法。彼諸菩薩各於彼處化作佛身，以一音聲滿一切剎，各各異口同說偈言：

&emsp;&emsp;「十方諸佛同一乘，&emsp;&emsp;成就善根故來此，

&emsp;&emsp;離佛及余菩薩眾，&emsp;&emsp;更無如是大德人。

&emsp;&emsp;汝等一一諸眾生，&emsp;&emsp;速發菩提無上道，

&emsp;&emsp;若不勇猛勤精進，&emsp;&emsp;流轉苦海無出期。

&emsp;&emsp;汝等宜應一切來，&emsp;&emsp;速隨於我相逐往，

&emsp;&emsp;供養人中釋師子，&emsp;&emsp;頂禮右繞彼世尊。」

時諸菩薩摩訶薩等，化作佛身說此偈已，各與無量無邊恆河沙數得神通力一切眾生，俱來詣此見釋迦牟尼佛，見已右繞三匝，繞已各持齎來種種寶物、種種寶衣、種種音聲、種種歌舞，以用供養釋迦如來。供養畢已悉發阿耨多羅三藐三菩提心，或有眾生於辟支佛乘而發願者，如是悉得不退轉道。彼諸眾生又皆各各得種種忍、種種陀羅尼、種種善根，得已各還本剎。或有菩薩化作辟支佛身，或復化作阿羅漢身，或復化作梵天王身，或復化作帝釋天身，或復化作四天王身，或復化作那羅延身，或復化作摩醯首羅，或復化作自在天身，或復化作星宿天身，或復化作阿修羅身，或復化作轉輪聖王，如是種種龍身、鬼身，隨所在處佛剎之中。若有眾生樂見阿羅漢身，見羅漢已歡喜受法；彼諸菩薩摩訶薩等，為欲教化諸眾生故，即於彼中作羅漢身，為彼眾生說種種法。彼諸眾生見大光明及釋迦佛，得見佛已心中愛敬生大歡喜，具足六根滿一切願，惡業皆盡悉樂受生。又彼菩薩摩訶薩等，於佛剎中化作如是阿羅漢身，說法教化大福德聚，具足成就善根力故，能以一音遍一切剎，作諸言辭說如是偈：

&emsp;&emsp;「眾生久處流轉中，&emsp;&emsp;愚痴不知出要道，

&emsp;&emsp;以諸種種罪業故，&emsp;&emsp;得此生死苦惱身。

&emsp;&emsp;是故應速舍噁心，&emsp;&emsp;邪見顛倒諸煩惱，

&emsp;&emsp;早度有流到彼岸，&emsp;&emsp;云何汝等不覺知？

&emsp;&emsp;難見導師今已見，&emsp;&emsp;難得人身今已得，

&emsp;&emsp;難遇善友今逢值，&emsp;&emsp;難聞正法今得聞，

&emsp;&emsp;是故汝等應至心，&emsp;&emsp;速發無上菩提道，

&emsp;&emsp;出離一切生死獄，&emsp;&emsp;證佛微妙功德身。

&emsp;&emsp;若能永離兩種邪，&emsp;&emsp;所謂斷常等二見，

&emsp;&emsp;知於一切行無我，&emsp;&emsp;如是名入正觀門。

&emsp;&emsp;愛行取入有於生，&emsp;&emsp;智水洗除悉令淨，

&emsp;&emsp;同共往詣娑婆國，&emsp;&emsp;恭敬供養釋師子。」

時諸菩薩摩訶薩等，如是化作阿羅漢身，說此偈已，與於無量恆河沙等得神通力一切眾生，俱共發引來到此剎。到已頭面頂禮釋迦牟尼如來並其眷屬，恭敬圍繞三匝佛已，出所齎來種種寶物、種種寶衣、種種袈裟、種種瓔珞、種種傘蓋、種種幢幡、種種寶華、種種寶香、種種音樂偈讚歌舞，以用供養釋迦如來。供養畢已各還自剎，到自剎已坐於自座，各為於己眾稱楊贊說釋迦如來，作如是言：「釋迦如來，憐愍教化一切眾生，能與眾生一切利益。」

是諸菩薩各自眾中如是稱說，彼眾聞已悉皆讚嘆釋迦如來，既讚嘆已無量無數阿僧祇眾生，發阿耨多羅三藐三菩提心，或復有於辟支佛乘而發心者，或復有於聲聞乘中而發心者，各各乘中得不退道。有得種種陀羅尼忍、種種善根，亦見此土娑婆佛剎諸眾生等入釋迦如來身中。是諸眾生見此不可思議神德變已，無量阿僧祗恆河沙等眾生，皆發阿耨多羅三藐三菩提心。其中或有發聲聞、辟支佛心者，各於自乘得不退轉。或有作於轉輪聖王微妙之身得受記別。

魔王波旬品第八之一
爾時，欲界魔王波旬，悉見一切娑婆國土所有眾生及諸天宮合家眷屬在佛身中。時，魔波旬見已，悲泣涕淚橫流，心大懊惱遍身汗出，啼哭失聲稱怨大喚，或起或立或坐或行，入出家居東西狂走，頻申欠呿怖懼慞惶，憤嘆長歔喘息粗短，闔眼張口吐舌舐身，露背現胸申臂縮腳，搖動頭項索手揩摩，種種施為受大苦惱；乃至一切魔之眷屬，心內愁憂亦復如是。

時，魔波旬有一軍主，名戒依止，見王身心如是煎迫，說偈問言：

&emsp;&emsp;「何故愁惱獨行住，&emsp;&emsp;唱喚馳走似顛狂，

&emsp;&emsp;出入家居心不安？&emsp;&emsp;如是因緣願王說。」

時，魔波旬聞是語已，倍更懊惱啼哭雨淚，說偈答言：

&emsp;&emsp;「我今身體汗遍流，&emsp;&emsp;心中分裂如刀割，

&emsp;&emsp;啼哭眼中淚如血，&emsp;&emsp;為睹瞿曇現變通。

&emsp;&emsp;其形廣大無有邊，&emsp;&emsp;剎土悉皆居腹內，

&emsp;&emsp;我失臣民及眷屬，&emsp;&emsp;境界宮殿悉空虛。

&emsp;&emsp;復有十方大眾來，&emsp;&emsp;充滿於此娑婆界，

&emsp;&emsp;各設無邊大供養，&emsp;&emsp;禮拜圍繞或往還。

&emsp;&emsp;令我自在無威力，&emsp;&emsp;伴侶眷屬歸於彼，

&emsp;&emsp;如來有是大神力，&emsp;&emsp;云何令我心不愁？」

時，戒依止大魔軍主，為於波旬復說偈言：

&emsp;&emsp;「我所統領諸軍眾，&emsp;&emsp;強壯勇健實難當，

&emsp;&emsp;刀輪奮擊擬如來，&emsp;&emsp;須臾破身令粉碎。」

時，魔波旬說偈答言：

&emsp;&emsp;「我等諸軍及眷屬，&emsp;&emsp;久已歸依佛世尊，

&emsp;&emsp;設欲自往生噁心，&emsp;&emsp;即見項邊帶枷鎖。」

時，戒依止大魔軍主，復說偈言：

&emsp;&emsp;「我今多設諸方便，&emsp;&emsp;誘誑於彼惡怨家，

&emsp;&emsp;詐現親善作知識，&emsp;&emsp;得便然後當摧滅。」

時，魔波旬說偈答言：

&emsp;&emsp;「若我發起毒噁心，&emsp;&emsp;如是方便欲毀佛，

&emsp;&emsp;即見死屍繫頸下，&emsp;&emsp;如是臭惡難可看。」

時，戒依止大魔軍主，復說偈言：

&emsp;&emsp;「一切欲界屬於魔，&emsp;&emsp;唯有天人信歸佛，

&emsp;&emsp;諸惡毒龍亦王領，&emsp;&emsp;願敕速害瞿曇身。」

時，魔波旬復說偈答：

&emsp;&emsp;「若審知龍有力能，&emsp;&emsp;我已荒迷汝自敕；

&emsp;&emsp;若實能壞瞿曇者，&emsp;&emsp;我還得土複本心。」

爾時，戒依止大魔軍主即自念言：「世間難摧謂三種毒：一者、天魔，二者、惡龍，三者、得定五通仙人。我今魔宮已被破壞，唯龍境界牢固，光明照耀海中，威力自在，眷屬圍繞不可思議。龍既屬魔，其餘兵眾悉皆統領，今當為王約敕，速往壞彼瞿曇。」

魔波旬言：「善哉！善哉！智慧軍主汝可疾去，到彼龍宮如是切敕，早與瞿曇共相鬥戰。」

時，戒依止大魔軍主，辭王畢已即自舉手，普告無量百千軍眾唱如是言：「汝等宜應速整衣鉀！我今欲往彼龍王宮，令諸惡龍興發毒風，害瞿曇命使令破碎。」

如是說已，一切軍眾悉不能動。其戒依止軍眾及身既不得前，眼中淚出，身毛皆豎，合掌向魔波旬說言：「我等今者不能得去！沙門瞿曇奸偽多幻，知我等家繫縛於我，令我身內一切火燃焦沸熱惱猶如湯煮。我今如是力不自在，云何復欲假力於他？」

時，魔波旬倍更懊惱憂愁不樂，令戒依止具以上事宣告諸龍：「汝當為我壞瞿曇身。」

時，諸惡龍將欲飛空而不能去，語戒依止：「敬奉來命，欲往毀壞。」適生此心便不得往。

時，戒依止即生恐怖作如是念：「若我今者現魔大力，令諸惡龍心生瞋忿，以瞋忿故則能破壞瞿曇之身。」

時，魔波旬及戒依止，化龍宮內作諸蚊虻蠅疽、毒蟲、死屍、人糞，臭處狼藉充滿其中。諸龍見已，於自宮室心不甘樂，作是念言：「是誰化作此惡物也？」雖復思念莫知誰為。

爾時，一切四天下中，諸大龍王及其男女大小眷屬悉生瞋忿，即出宮殿至須彌下佉羅坻山。其山平坦，於山頂頭有大聖人先所居住。彼山周匝縱廣正等四萬由旬，一切莊嚴純是七寶。乃至難陀、優婆難陀龍王，亦與無量百千眷屬，舍自住宮往佉羅坻大聖人處請求救濟。彼龍奮身如須彌山，即到彼已其身皆小猶如銅筋，雖如是知不能得語，各各自說我等欲往而不能動，即大憂愁瞋忿停坐。

爾時，復有娑伽羅龍王，亦與無量億那由他百千眷屬。如是伊羅缽龍王，如是善住龍王，如是德叉迦龍王，如是阿那婆達多龍王，如是目真鄰陀龍王，如是海德龍王，如是婆婁那龍王，如是大德龍王，如是那吒達都龍王，如是阿缽羅邏龍王，如是山德龍王，如是牛頭龍王，如是阿藍浮龍王，如是伊羅缽多龍王，如是郁車伽臂龍王，如是婆羅那那龍王，如是斯羅摩羅龍王，如是迦迦吒行龍王，如是稽羅綺龍王，如是水行龍王，如是安阇那殊致龍王，如是迦那迦賓阇那龍王，如是奢俱奢伏綺龍王，乃至閉眼龍王，乃至白象腋龍王，乃至天利龍王，乃至天婆婆遮羅龍王，乃至天迦龍王，乃至伊羅口龍王，乃至天眼赤龍王，乃至端正龍王，乃至光行龍王，乃至此間閻浮提地八十六千諸大龍王。時彼一切一一龍王，各有無量百千眷屬悉皆來詣此聖人處請求救濟。如是乃至八十四萬諸海洲中，一一海洲則有無量億那由他百千諸龍，各舍宮宅為救濟故來佉羅坻大聖處。如是郁單羅拘盧洲中，鼻擔比龍王、大遍龍王，彼二龍王各與無量億那由他百千諸龍眷屬圍繞，請求救濟故來到此聖人住處。如是弗婆毗提洲中，蘇摩婁叉龍王、婆斯目叉龍王，彼二龍王亦與無量億那由他百千諸眷屬圍繞，悉來到此求於救濟。如是瞿耶尼洲中，曷賴多那龍王、瞿波羅婆龍王，彼二龍王亦與無量億那由他百千諸龍眷屬圍繞前後隨從，為求救濟故來到此大聖人處。

爾時，復有此四天下八萬四千一切洲中，所有諸龍卵生、胎生、濕生、化生，如是諸龍如在生處，龍婦、龍男、龍女、龍子，為救濟故一切悉來此大聖人牟尼處所，到已一切皆得小身譬如銅筋。彼龍瞋忿各作是念：「我等本身如須彌山，今者云何如是細小？」

時，魔波旬見於諸龍，皆來入此牟尼處所悉受小身；見已，波旬心中懊惱，亦生瞋忿怖畏不安，語其眾軍及眷屬言：「汝等看此一切諸龍，以我力故變其宮殿，化作一切蚊虻毒蠅及余臭惡種種糞穢，皆舍自家來詣大山聖人處所，悉失勢力無復自在，不能毀壞沙門瞿曇。」

時，戒依止大魔軍主白波旬言：「大王莫愁，願聽我語。如是諸龍受此身者，非是沙門瞿曇所化。龍自集會一處戲笑作於是身，望得方便害彼釋子。」

魔波旬言：「如是者善，汝可速去聽問彼龍：『說何語言，作何方便，可得令彼沙門瞿曇破壞離散？』若得碎者，我境界勝，龍宮亦全。」

時，戒依止大魔軍主，前後導從百千萬眾欲往彼山，發於自家乘空而進。

爾時，世尊宣揚過去一切諸願，通達顯示究竟無餘。一切聖人現在世者，一切牟尼處所作證，一切眾生教化畢了，一切諸佛眷屬家生，奮迅境界皆已示現。一切菩薩摩訶薩眾，所得壽命一種無差。一切天、龍、夜叉、羅剎人及非人，得見一切諸佛剎土，光明遍照種種莊嚴心皆歡喜。十方一切余佛剎中，此剎光明最勝巍巍，福德因緣得此殊勝。余佛剎中一切五道皆來此剎，供養禮拜釋迦如來。

是時佛神力故，此娑婆界及十方佛土一切眾生入佛身內。如是神通，諸佛境界三摩提力。彼諸眾生見佛身光，出過十方一切諸佛世界，普皆充滿照曜殊特能蔽餘光，於自坐處作如是說：「釋迦如來不可思議未曾聞見！」彼諸菩薩如是說已，各以種種華香、寶衣、袈裟、纓絡、種種音樂供養如來，供養畢已無量百千右繞禮拜悉皆退坐。時，此大眾一切天、龍、夜叉、羅剎、阿修羅、迦婁羅、緊陀羅、摩睺羅伽、鳩槃荼、薜荔多、毗舍遮、富單那、迦吒富單那，乃至一切人及非人，亦設種種供養，如前作禮右繞畢，皆退坐如是聽法。

時，戒依止大魔軍主，將領眷屬在於閻浮地上遊行　時，如來在眾中坐，示現常身安然不動。大魔軍主見已念言：「沙門瞿曇示現大身，今複本形在摩伽陀國端坐不異，或能見我大魔軍眾，怖畏失力無復神通。」

彼戒依止大魔軍主復作是念：「沙門瞿曇多諸巧慧，或能於我欲生噁心。我今先當到瞿曇所，看彼道術方便因緣，試共談論觀其詐偽。」

時，戒依止大魔軍主，眷屬圍繞前至佛所，對如來立而說偈言：

&emsp;&emsp;「未能度脫於自身，&emsp;&emsp;生死海中得出離，

&emsp;&emsp;何以誑他眾生類，&emsp;&emsp;云我安汝置涅槃？」

爾時，如來答戒依止大魔軍主，而說偈言：

&emsp;&emsp;「我久超度流轉海，&emsp;&emsp;更不生於諸有中，

&emsp;&emsp;慈悲愍念諸群生，&emsp;&emsp;是故說於出要道。

&emsp;&emsp;汝於往昔無數劫，&emsp;&emsp;已發最勝菩提心，

&emsp;&emsp;值遇燃燈佛世尊，&emsp;&emsp;修行佈施及持戒。

&emsp;&emsp;如是過去億千佛，&emsp;&emsp;悉已恭敬曾供養，

&emsp;&emsp;當得於此清淨乘，&emsp;&emsp;我今決定授汝記。

&emsp;&emsp;未來成佛還如我，&emsp;&emsp;云何乃說誑眾生？

&emsp;&emsp;我今施汝智慧眼，&emsp;&emsp;可念前生行本末。」

&emsp;&emsp;時戒依止魔軍主，&emsp;&emsp;即得宿命識往身，

&emsp;&emsp;頭陀苦節習於禪，&emsp;&emsp;業果福德皆明了。

時，戒依止大魔軍主聞此偈已，念彼過去福德因緣，對於如來五體布地，眼中淚出，長跪合掌作如是言：「如來世尊，我大懊悔！我大慚愧！如大痴人，如迷如醉，如著鬼癲！我唸過去經一阿僧祇劫，大精進力發阿耨多羅三藐三菩提心，行六波羅蜜，修習聖道作諸福德，值佛現在種種供養，聽受妙法發弘誓願。乃至迦葉如來法中，有一比丘說聲聞法，有大乘人說菩薩法，我於爾時心錯口惡謗此說人，言是魔語或魔眷屬，大乘人邊說小乘過。如是惡口說因緣故，我於彼中，迦葉如來不授我記得阿耨多羅三藐三菩提。以彼惡口罪業因緣，我於彼死魔界中生，受是身來已經五十七億千歲。世尊，我寧更歷六百千年受地獄苦，終不一念失阿耨多羅三藐三菩提心，何況退於四梵行念？第一第二如是懺悔，乃至第三如是懺悔，並余眷屬亦復如是。又過去世流轉際中，如是當來於生死海及在地獄，終不暫退阿耨多羅三藐三菩提心。」

佛言：「軍主，善哉！善哉！善男子，若復有人，燃於大燈如須彌山，並七寶物於無量世供養諸佛，是福德聚不如有人至心慈悲發菩提心。何以故？發是心者乃是供養十方諸佛，彼過去福此最為勝。汝善男子，今盡此罪更莫余念，生死五陰一切有中得導師身。」

爾時，戒依止菩薩摩訶薩，即於坐處得法順忍，從座而起，頭面作禮繞佛三匝，即脫身上無價寶衣真珠瓔珞供養如來；脫佈施已，說偈問言：

&emsp;&emsp;「菩薩云何修諸法，&emsp;&emsp;達了一切悉皆空，

&emsp;&emsp;觀察世間如水泡，&emsp;&emsp;能盡諸有無明縛，

&emsp;&emsp;一切惡見性非實，&emsp;&emsp;得勝無生順忍心，

&emsp;&emsp;常於菩提道中行，&emsp;&emsp;能令眾生得解脫？」

爾時，世尊答戒依止而說偈言：

&emsp;&emsp;「不動如山四種心，&emsp;&emsp;智慧之人乃能有，

&emsp;&emsp;無量億劫受諸苦，&emsp;&emsp;為愍一切諸眾生。

&emsp;&emsp;佛說禁戒堅固持，&emsp;&emsp;乃至不破如一點，

&emsp;&emsp;一切三世佛正法，&emsp;&emsp;具足圓滿悉能行。」

爾時，八萬四千魔軍及戒依止菩薩眷屬，聞戒依止得授記已心大歡喜，即於佛前至心悔過，一切皆發阿耨多羅三藐三菩提心。此菩提心名為三昧順菩提心，得此心已歡喜踴躍，各各脫衣以用佈施，佈施已坐。

爾時，波旬見其軍主並及眷屬已歸依佛，心生瞋忿苦惱不安，更大怖畏作如是言：「我今得出沙門腹中，復失眷屬未知幾人，於此得出作佛弟子有幾人在。速閉城門，莫放一人令其出外，自魔境界安隱住止。」

爾時，世尊更為彼魔大眾眷屬說三種梵行，所謂眾生攀緣、法攀緣、離攀緣，如虛空眼品中說。

爾時，一切諸天龍王，悉皆集會佉羅坻山牟尼聖人處所中住。彼一切龍各見自形，小如銅筋欲動不能，遊行絕望思念舊體，懊惱細身宛轉彼中，不得自在怖畏毛豎，一切相與向難陀、跋難陀王邊，禮拜作如是言：「大王，我龍國土，今者所有蚊虻蒼蠅、毒蟲糞穢種種不淨，皆是瞿曇之所為也。是故我等皆舍宮宅，來到此間求覓救濟。又不能得離於小身及以怖畏。若能歸依佛世尊者可得免脫。」

是時，難陀、跋難陀龍王，作如是言：「沙門瞿曇多諸方便種種幻術，能內一切娑婆佛剎安置身中。於我龍家亦復化作一切諸惡，令我怖畏來此求救。今者沙門自失勢力，無複方便神通道術，身今如本坐舊座中，豈能救我？如是小身既造此獄，安置於我皆不得去，何能救濟令無怖畏？一切諸龍系屬波旬，欲界自在；唯有魔力，今可禮拜求出此難，各各還家安隱而住。」

爾時，伊羅婆龍王復作是言：「汝等諸龍莫生懊惱。何以故？沙門瞿曇已能降伏魔之眷屬，群臣人民作於弟子。唯魔王在喪失本心及其神力，云何當能救濟汝等？」

時，諸龍王聞伊羅婆如是說已，或有禮拜四天王者，或有禮拜帝釋天者，或有禮拜須夜摩天，或有禮拜刪兜率陀，或有禮拜化樂天者，或有禮拜他化自在，或有禮拜大梵天者　時，娑伽羅龍王，復語一切諸龍王言：「汝等不見彼諸天王、人及非人聖賢雜類，禮拜供養沙門瞿曇而歸依耶？」

爾時，諸龍即復歸依其餘仙聖。時彼山頂有六聖人：第一名蘇屍摩，第二名那籌，第三名阿收求多，第四名毗梨呵，第五名婆揭蒱，第六名殊致阿羅娑。彼一切龍，或有歸於蘇屍摩邊作禮拜者，或有歸依於那籌者，或有禮拜阿收求多，或有禮拜毗梨呵者，或有歸依婆揭蒱者，或有歸依殊致羅娑。彼一切龍，皆悉歸命此六聖人請求救濟。是六聖人得五神通，悉各在於雪山邊住。彼五聖人皆在殊致羅娑菩薩摩訶薩大聖人所聽於正法。

時，殊致羅娑菩薩亦以種種無量言辭，讚嘆釋迦如來神德。時，五聖人悉聞一切龍王哭聲，求乞救濟聞已即起，白殊致羅娑菩薩摩訶薩言：「大德，頗聞彼龍啼哭號啕求救聲不？」

答言：「已聞。」

「大士，今聖人處，一切諸龍大懊惱心，我等聞知尚欲往救，況大德乎！唯願慈悲往至彼所，救一切龍與其解脫。」

時，殊致羅娑大聖人言：「汝等可往，我未及去。所以者何？此中大天、龍王、夜叉，百千萬眾今對我坐，問離障礙四梵行法，彼心歡喜聽我所說。」

時，五聖人禮彼殊致羅娑大士三匝繞已，以神通力飛騰虛空，到佉羅坁大山頂頭牟尼聖人處所。

爾時，彼處一切龍王，見五聖人心生歡喜，恭敬禮拜作如是言：「汝等大仙福德之人，智慧方便一切莊嚴，於苦惱中已到彼岸，願救濟我出惡獄中令得解脫。」

彼五聖人如是答言：「我等不能救濟汝等。所以者何？現今雪山有大菩薩名殊致羅娑，諸聖人中最大智慧、大解方便。彼菩薩能與汝解脫，汝可一心求哀勸請。」

諸龍聞已，如是異身同共合掌，遙向殊致羅娑聖人，恭敬禮拜皆唱是言：「大德聖人，願救濟我，願憐愍我。」

爾時，殊致羅娑菩薩摩訶薩，聞彼龍王唱救濟聲，即與大天、緊那羅等，夜叉、羅剎百千萬人前後圍繞，以神通力發於雪山乘空而往，到佉羅坻山頂。

時，諸龍王見彼聖人，各各恭敬合掌禮拜，一心同聲作如是言：「大仙聖人願救濟我，於此獄中與我解脫，令我自身及以眷屬，安隱還家離諸苦惱。」

爾時，殊致羅娑菩薩善解方便知世因緣，欲為諸龍說星宿法：「星宿法者，各有度數和合時節，合時則易，不合則難，時節未合不得解脫。諦聽次第，我當為汝分別解說。今此月者名奢婆拏，星宿名為富那婆藪，富那婆藪屬此五月，此月復系屬於日天。汝諸龍王，與此星辰時未和合。」

爾時，娑伽羅龍王白殊致羅娑菩薩言：「大士，是星宿者本誰所說？誰作大星？誰作小星？誰作日月？何日之中？何星在先？於虛空中復誰安置三十日月十二月年？云何為時？系屬何處？姓何字誰？何善何惡？何食何施？若為是晝，若為是夜，日月星宿復若為行，何者名為月初一日？何者滿月？若為時節，若為行度，一一各幾復若為停？幾許時行？何者是輕？何者是重？何者是合？何者非合？云何力多？云何力少？云何名為日前後行？上行幾影？下行幾影？影有幾步名曰為轉初轉？云何月北月南？云何次第？大士，汝於諸聖第一最尊，願愍我龍具足解說，我等聞已脫苦奉行。」

爾時，殊致羅娑菩薩告諸龍言：「大王，過去世時，此賢劫初有一大城名曰瞻波，彼中人民和合熾盛。有一天子名大三摩多，端正少雙，才智聰明，正法行化，常樂寂靜不著世榮，為諸人民之所宗仰，恭敬禮拜而侍衛之。彼三摩多，清淨慈悲，愍念眾生猶如赤子，不樂愛染常自潔身。王有夫人，多貪色慾。王既不幸無處遂心，曾於一時遊戲園苑，獨在林下止息自娛，見驢命群根相出現，欲心發動脫衣就之，驢見即交遂成胎藏。月滿生子頭耳口眼悉皆似驢，唯身類人而復粗澀，骔毛被體與畜無殊。夫人見之心驚怖畏，即便委棄投於屏中，以福力故處空不墜。

「時有羅剎婦名曰驢神，見兒不污念言福子，遂於空中接取洗持，將往雪山乳哺畜養，猶如己子等無有異，及至長成教服仙藥，與天童子日夜共游。復有大天亦來愛護此兒，飲食甘果藥草身體轉異，福德莊嚴大光照耀。如是天眾同共稱美，號為佉盧蝨吒大仙聖人。以是因緣，彼雪山中並及余處，悉皆化生種種好華、種種好果、種種好藥、種種好香、種種清流、種種和鳥，在所行住並皆豐盈。以此藥果資益因緣，其餘形容粗相悉轉身體端正，唯唇似驢，是故名為驢唇仙人。

「是驢仙人學於聖法，經六萬年翹於一腳，日夜不下無有倦心。天見大仙如是苦行，時諸梵眾及帝釋天，並余上方欲色界等，和合悉來禮拜供養。乃至龍眾、修羅、夜叉一切云集，所有仙聖修梵行人，皆來到此驢聖人邊，種種供奉讚嘆稱揚，如是苦行生來未睹。設供養已，合掌問言：『大仙聖人欲求何等？唯願為我諸天說之。若我力能即當相與，終不吝惜。』爾時，驢唇聞是語已，內心慶幸，答諸天言：『必能稱我情所求者，今當略說。我念宿命，過去劫時見虛空中有諸列宿日月五星，晝夜運行各守常度，為於天下而作照明。我欲了知分別識解，愍暗瞑故不憚劬勞，此賢劫初無如是事。汝等一切諸天龍神憐我故來，願說星辰日月法用，猶如過去置立安施，造作便宜善惡好醜，如我所願具足說之。』一切天言：『大德仙人，此事甚深非我境界。若為憐愍一切眾生，如過去時願速自說。』