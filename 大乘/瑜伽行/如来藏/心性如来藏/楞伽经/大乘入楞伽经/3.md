## 《楞伽经》第三卷

### 集一切法品第二之三

尔时，大慧菩萨摩诃萨，复白佛言：“世尊，愿为我说言说分别相心法门。我及诸菩萨摩诃萨善知此故，通达能说、所说二义，疾得阿耨多罗三藐三菩提，令一切众生于二义中而得清净。”

佛言：“大慧，有四种言说分别相，所谓相言说、梦言说、计著过恶言说、无始妄想言说。大慧，相言说者，所谓执著自分别色相生；梦言说者，谓梦先所经境界，觉已忆念，依不实境生；计著过恶言说者，谓忆念怨仇先所作业生；无始妄想言说者，以无始戏论妄执习气生。是为四。”

大慧复言：“世尊，愿更为说言语分别所行之相，何处、何因、云何而起？”

佛言：“大慧，依头、胸、喉、鼻、唇、齶、齿舌和合而起。”

大慧复言：“世尊，言语、分别，为异、不异？”

佛言：“大慧，非异、非不异。何以故？分别为因，起言语故。若异者，分别不应为因；若不异者，语言不应显义。是故非异，亦非不异。”

大慧复言：“世尊，为言语是第一义？为所说是第一义？”

佛告大慧：“非言语是，亦非所说。何以故？第一义者，是圣乐处，因言而入，非即是言。第一义者，是圣智内自证境，非言语分别智境，言语分别不能显示。大慧，言语者，起灭、动摇展转因缘生；若展转缘生，于第一义不能显示。第一义者，无自他相；言语有相，不能显示。第一义者，但唯自心，种种外想悉皆无有，言语分别不能显示。是故，大慧，应当远离言语分别。”

尔时，世尊重说颂言：

&nbsp;&nbsp;&nbsp;&nbsp;“诸法无自性，&nbsp;&nbsp;&nbsp;&nbsp;亦复无言说，

&nbsp;&nbsp;&nbsp;&nbsp;不见空空义，&nbsp;&nbsp;&nbsp;&nbsp;愚夫故流转。

&nbsp;&nbsp;&nbsp;&nbsp;一切法无性，&nbsp;&nbsp;&nbsp;&nbsp;离语言分别，

&nbsp;&nbsp;&nbsp;&nbsp;诸有如梦化，&nbsp;&nbsp;&nbsp;&nbsp;非生死涅槃。

&nbsp;&nbsp;&nbsp;&nbsp;如王及长者，&nbsp;&nbsp;&nbsp;&nbsp;为令诸子喜，

&nbsp;&nbsp;&nbsp;&nbsp;先示相似物，&nbsp;&nbsp;&nbsp;&nbsp;后赐真实者。

&nbsp;&nbsp;&nbsp;&nbsp;我今亦复然，&nbsp;&nbsp;&nbsp;&nbsp;先说相似法，

&nbsp;&nbsp;&nbsp;&nbsp;后乃为其演，&nbsp;&nbsp;&nbsp;&nbsp;自证实际法。”

尔时，大慧菩萨摩诃萨，复白佛言：“世尊，愿为我说离一异、俱不俱、有无非有无、常无常等，一切外道所不能行，自证圣智所行境界，远离妄计自相共相，入于真实第一义境，渐净诸地入如来位，以无功用本愿力故，如如意宝普现一切无边境界，一切诸法皆是自心所见差别。令我及余诸菩萨等于如是等法，离妄计自性、自共相见，速证阿耨多罗三藐三菩提，普令众生具足圆满一切功德。”

佛言：“大慧，善哉！善哉！汝哀愍世间，请我此义，多所利益，多所安乐。大慧，凡夫无智不知心量，妄习为因，执著外物，分别一异、俱不俱、有无非有无、常无常等一切自性。

“大慧，譬如群兽为渴所逼，于热时焰而生水想，迷惑驰趣，不知非水；愚痴凡夫亦复如是，无始戏论分别所熏，三毒烧心，乐色境界，见生住灭，取内外法，堕一异等执著之中。

“大慧，如乾闼婆城非城非非城，无智之人无始时来，执著城种妄习熏故，而作城想；外道亦尔，以无始来妄习熏故，不能了达自心所现，著一异等种种言说。

“大慧，譬如有人梦见男女、象马、车步、城邑、园林种种严饰，觉已忆念彼不实事。大慧，汝意云何？如是之人，是黠慧不？”

答言：“不也。”

“大慧，外道亦尔，恶见所噬，不了唯心，执著一异、有无等见。

“大慧，譬如画像无高无下，愚夫妄见作高下想；未来外道亦复如是，恶见熏习，妄心增长，执一异等自坏坏他。于离有无无生之论亦说为无，此谤因果，拔善根本，应知此人分别有无起自他见，当堕地狱。欲求胜法，宜速远离。

“大慧，譬如翳目见有毛轮，互相谓言此事希有，而此毛轮非有非无，见不见故；外道亦尔，恶见分别，执著一异、俱不俱等，诽谤正法，自陷陷他。

“大慧，譬如火轮实非是轮，愚夫取著，非诸智者；外道亦尔，恶见乐欲，执著一异、俱不俱等，一切法生。

“大慧，譬如水泡似玻瓈珠，愚夫执实，奔驰而取，然彼水泡非珠非非珠，取不取故；外道亦尔，恶见分别，习气所熏，说非有为生，坏于缘有。

“复次，大慧，立三种量已，于圣智内证，离二自性法，起有性分别。大慧，诸修行者，转心意识，离能所取，住如来地自证圣法，于有及无，不起于想。大慧，诸修行者，若于境界起有无执，则著我、人、众生、寿者。

“大慧，一切诸法自相共相，是化佛说，非法佛说。大慧，化佛说法，但顺愚夫所起之见，不为显示自证圣智三昧乐境。

“大慧，譬如水中有树影现，彼非影非非影、非树形非非树形；外道亦尔，诸见所熏不了自心，于一异等而生分别。

“大慧，譬如明镜无有分别，随顺众缘现诸色像，彼非像非非像而见像非像，愚夫分别而作像想；外道亦尔，于自心所现种种形像，而执一异、俱不俱相。

“大慧，譬如谷响，依于风、水、人等音声和合而起，彼非有非无，以闻声非声故；外道亦尔，自心分别熏习力故，起于一异、俱不俱见。

“大慧，譬如大地无草木处，日光照触焰水波动，彼非有非无，以倒想非想故；愚痴凡夫亦复如是，无始戏论恶习所熏，于圣智自证法性门中，见生住灭、一异、有无、俱不俱性。

“大慧，譬如木人及以起尸，以毗舍阇机关力故，动摇运转云为不绝，无智之人取以为实；愚痴凡夫亦复如是，随逐外道起诸恶见，著一异等虚妄言说。

“是故，大慧，当于圣智所证法中，离生住灭、一异、有无、俱不俱等一切分别。”

尔时，世尊重说颂言：

&nbsp;&nbsp;&nbsp;&nbsp;“诸识蕴有五，&nbsp;&nbsp;&nbsp;&nbsp;犹如水树影，

&nbsp;&nbsp;&nbsp;&nbsp;所见如幻梦，&nbsp;&nbsp;&nbsp;&nbsp;不应妄分别。

&nbsp;&nbsp;&nbsp;&nbsp;三有如阳焰，&nbsp;&nbsp;&nbsp;&nbsp;幻梦及毛轮，

&nbsp;&nbsp;&nbsp;&nbsp;若能如是观，&nbsp;&nbsp;&nbsp;&nbsp;究竟得解脱。

&nbsp;&nbsp;&nbsp;&nbsp;譬如热时焰，&nbsp;&nbsp;&nbsp;&nbsp;动转迷乱心，

&nbsp;&nbsp;&nbsp;&nbsp;渴兽取为水，&nbsp;&nbsp;&nbsp;&nbsp;而实无水事。

&nbsp;&nbsp;&nbsp;&nbsp;如是识种子，&nbsp;&nbsp;&nbsp;&nbsp;动转见境界，

&nbsp;&nbsp;&nbsp;&nbsp;如翳者所见，&nbsp;&nbsp;&nbsp;&nbsp;愚夫生执著。

&nbsp;&nbsp;&nbsp;&nbsp;无始生死中，&nbsp;&nbsp;&nbsp;&nbsp;执著所缘覆，

&nbsp;&nbsp;&nbsp;&nbsp;退舍令出离，&nbsp;&nbsp;&nbsp;&nbsp;如因榍出榍。

&nbsp;&nbsp;&nbsp;&nbsp;幻咒机所作，&nbsp;&nbsp;&nbsp;&nbsp;浮云梦电光，

&nbsp;&nbsp;&nbsp;&nbsp;观世恒如是，&nbsp;&nbsp;&nbsp;&nbsp;永断三相续。

&nbsp;&nbsp;&nbsp;&nbsp;此中无所有，&nbsp;&nbsp;&nbsp;&nbsp;如空中阳焰，

&nbsp;&nbsp;&nbsp;&nbsp;如是知诸法，&nbsp;&nbsp;&nbsp;&nbsp;则为无所知。

&nbsp;&nbsp;&nbsp;&nbsp;诸蕴如毛轮，&nbsp;&nbsp;&nbsp;&nbsp;于中妄分别，

&nbsp;&nbsp;&nbsp;&nbsp;唯假施设名，&nbsp;&nbsp;&nbsp;&nbsp;求相不可得。

&nbsp;&nbsp;&nbsp;&nbsp;如画垂发幻，&nbsp;&nbsp;&nbsp;&nbsp;梦乾闼婆城，

&nbsp;&nbsp;&nbsp;&nbsp;火轮热时焰，&nbsp;&nbsp;&nbsp;&nbsp;实无而见有。

&nbsp;&nbsp;&nbsp;&nbsp;如是常无常，&nbsp;&nbsp;&nbsp;&nbsp;一异俱不俱，

&nbsp;&nbsp;&nbsp;&nbsp;无始系缚故，&nbsp;&nbsp;&nbsp;&nbsp;愚夫妄分别。

&nbsp;&nbsp;&nbsp;&nbsp;明镜水净眼，&nbsp;&nbsp;&nbsp;&nbsp;摩尼妙宝珠，

&nbsp;&nbsp;&nbsp;&nbsp;于中现色像，&nbsp;&nbsp;&nbsp;&nbsp;而实无所有。

&nbsp;&nbsp;&nbsp;&nbsp;心识亦如是，&nbsp;&nbsp;&nbsp;&nbsp;普现众色相，

&nbsp;&nbsp;&nbsp;&nbsp;如梦空中焰，&nbsp;&nbsp;&nbsp;&nbsp;亦如石女儿。

“复次，大慧，诸佛说法离于四句，谓离一异、俱不俱及有无等建立诽谤。大慧，诸佛说法，以谛、缘起、灭道、解脱而为其首，非与胜性、自在、宿作、自然、时、微尘等而共相应。大慧，诸佛说法，为净惑、智二种障故，次第令住一百八句无相法中，而善分别诸乘地相，犹如商主善导众人。

“复次，大慧，有四种禅。何等为四？谓愚夫所行禅、观察义禅、攀缘真如禅、诸如来禅。

“大慧，云何愚夫所行禅？谓声闻、缘觉诸修行者，知人无我，见自他身骨锁相连，皆是无常、苦、不净相；如是观察坚著不舍，渐次增胜至无想灭定，是名愚夫所行禅。

“云何观察义禅？谓知自共相人无我已，亦离外道自他俱作，于法无我诸地相义随顺观察，是名观察义禅。

“云何攀缘真如禅？谓若分别无我有二是虚妄念，若如实知，彼念不起，是名攀缘真如禅。

“云何诸如来禅？谓入佛地，住自证圣智三种乐，为诸众生作不思议事，是名诸如来禅。”

尔时，世尊重说颂言：

&nbsp;&nbsp;&nbsp;&nbsp;“愚夫所行禅，&nbsp;&nbsp;&nbsp;&nbsp;观察义相禅，

&nbsp;&nbsp;&nbsp;&nbsp;攀缘真如禅，&nbsp;&nbsp;&nbsp;&nbsp;如来清净禅。

&nbsp;&nbsp;&nbsp;&nbsp;修行者在定，&nbsp;&nbsp;&nbsp;&nbsp;观见日月形，

&nbsp;&nbsp;&nbsp;&nbsp;波头摩深险，&nbsp;&nbsp;&nbsp;&nbsp;虚空火及画，

&nbsp;&nbsp;&nbsp;&nbsp;如是种种相，&nbsp;&nbsp;&nbsp;&nbsp;堕于外道法，

&nbsp;&nbsp;&nbsp;&nbsp;亦堕于声闻，&nbsp;&nbsp;&nbsp;&nbsp;辟支佛境界。

&nbsp;&nbsp;&nbsp;&nbsp;舍离此一切，&nbsp;&nbsp;&nbsp;&nbsp;住于无所缘，

&nbsp;&nbsp;&nbsp;&nbsp;是则能随入，&nbsp;&nbsp;&nbsp;&nbsp;如如真实相。

&nbsp;&nbsp;&nbsp;&nbsp;十方诸国土，&nbsp;&nbsp;&nbsp;&nbsp;所有无量佛，

&nbsp;&nbsp;&nbsp;&nbsp;悉引光明手，&nbsp;&nbsp;&nbsp;&nbsp;而摩是人顶。”

尔时，大慧菩萨摩诃萨，复白佛言：“世尊，诸佛如来所说涅槃，说何等法名为涅槃？”

佛告大慧：“一切识自性习气，及藏识意、意识见习转已，我及诸佛说名涅槃，即是诸法性空境界。

“复次，大慧，涅槃者，自证圣智所行境界，远离断常及以有无。云何非常？谓离自相共相诸分别故。云何非断？谓去来现在一切圣者自证智所行故。

“复次，大慧，大般涅槃不坏不死。若死者，应更受生；若坏者，应是有为。是故涅槃不坏不死，诸修行者之所归趣。

“复次，大慧，无舍无得故，非断非常故，不一不异故，说名涅槃。

“复次，大慧，声闻、缘觉知自共相，舍离愦闹，不生颠倒，不起分别，彼于其中生涅槃想。

“复次，大慧，有二种自性相。何者为二？谓执著言说自性相、执著诸法自性相。执著言说自性相者，以无始戏论执著言说习气故起；执著诸法自性相著，以不觉自心所现故起。

“复次，大慧，诸佛有二种加持持诸菩萨，令顶礼佛足，请问众义。云何为二？谓令入三昧，及身现其前，手灌其顶。大慧，初地菩萨摩诃萨蒙诸佛持力故，入菩萨大乘光明定；入已，十方诸佛普现其前身语加持，如金刚藏及余成就如是功德相菩萨摩诃萨者是。大慧，此菩萨摩诃萨蒙佛持力入三昧已，于百千劫集诸善根，渐入诸地，善能通达治所治相；至法云地，处大莲华微妙宫殿，坐于宝座，同类菩萨所共围绕，首戴宝冠，身如黄金瞻葡，华色如盛满月，放大光明；十方诸佛舒莲华手，于其座上而灌其顶，如转轮王太子受灌顶已而得自在。此诸菩萨亦复如是，是名为二。诸菩萨摩诃萨为二种持之所持故，即能亲见一切诸佛，异则不能。

“复次，大慧，诸菩萨摩诃萨，入于三昧现通说法，如是一切皆由诸佛二种持力。大慧，若诸菩萨离佛加持能说法者，则诸凡夫亦应能说。大慧，山林草树、城郭宫殿及诸乐器如来至处，以佛持力尚演法音，况有心者！聋盲喑哑，离苦解脱。大慧，如来持力有如是等广大作用。”

大慧菩萨复白佛言：“何故如来以其持力，令诸菩萨入于三昧，及殊胜地中手灌其顶？”

佛言：“大慧，为欲令其远离魔业诸烦恼故，为令不堕声闻地故，为令速入如来地故，令所得法倍增长故，是故诸佛以加持力持诸菩萨。大慧，若不如是，彼菩萨便堕外道及以声闻、魔境之中，则不能得无上菩提，是故如来以加持力摄诸菩萨。”

尔时，世尊重说颂言：

&nbsp;&nbsp;&nbsp;&nbsp;“世尊清净愿，&nbsp;&nbsp;&nbsp;&nbsp;有大加持力，

&nbsp;&nbsp;&nbsp;&nbsp;初地十地中，&nbsp;&nbsp;&nbsp;&nbsp;三昧及灌顶。”

尔时，大慧菩萨摩诃萨，复白佛言：“世尊，佛说缘起，是由作起，非自体起；外道亦说：‘胜性、自在、时、我、微尘，生于诸法。’今佛世尊，但以异名说作缘起，非义有别。世尊，外道亦说：‘以作者故，从无生有。’世尊亦说：‘以因缘故，一切诸法本无而生，生已归灭。’如佛所说：‘无明缘行，乃至老死。’此说无因，非说有因。世尊说言：‘此有故彼有。’若一时建立，非次第相待者，其义不成。是故外道说胜，非如来也。何以故？外道说因，不从缘生而有所生；世尊所说，果待于因，因复待因，如是展转成无穷过。又此有故彼有者，则无有因。”

佛言：“大慧，我了诸法唯心所现，无能取所取，说此有故彼有，非是无因及因缘过失。大慧，若不了诸法唯心所现，计有能取及以所取，执著外境若有若无，彼有是过，非我所说。”

大慧菩萨复白佛言：“世尊，有言说故，必有诸法。若无诸法，言依何起？”

佛言：“大慧，虽无诸法，亦有言说。岂不现见龟毛、兔角、石女儿等，世人于中皆起言说！大慧，彼非有非非有，而有言说耳！大慧，如汝所说，有言说故有诸法者，此论则坏。

“大慧，非一切佛土皆有言说。言说者，假安立耳！大慧，或有佛土瞪视显法，或现异相，或复扬眉，或动目睛，或示微笑、嚬呻、謦欬、忆念、动摇，以如是等而显于法。大慧，如不瞬世界、妙香世界及普贤如来佛土之中，但瞪视不瞬，令诸菩萨获无生法忍，及诸胜三昧。

“大慧，非由言说而有诸法。此世界中蝇蚁等虫，虽无言说，成自事故。”

尔时，世尊重说颂言：

&nbsp;&nbsp;&nbsp;&nbsp;“如虚空兔角，&nbsp;&nbsp;&nbsp;&nbsp;及与石女儿，

&nbsp;&nbsp;&nbsp;&nbsp;无而有言说，&nbsp;&nbsp;&nbsp;&nbsp;妄计法如是。

&nbsp;&nbsp;&nbsp;&nbsp;因缘和合中，&nbsp;&nbsp;&nbsp;&nbsp;愚夫妄谓生，

&nbsp;&nbsp;&nbsp;&nbsp;不能如实解，&nbsp;&nbsp;&nbsp;&nbsp;流转于三有。”

尔时，大慧菩萨摩诃萨，复白佛言：“世尊，所说常声，依何处说？”

佛言：“大慧，依妄法说；以诸妄法，圣人亦现，然不颠倒。大慧，譬如阳焰、火轮、垂发、乾闼婆城、梦幻、镜像，世无智者生颠倒解，有智不然，然非不现。大慧，妄法现时，无量差别，然非无常。何以故？离有无故。云何离有无？一切愚夫种种解故。如恒河水有见不见，饿鬼不见，不可言有；余所见故，不可言无。圣于妄法，离颠倒见。大慧，妄法是常，相不异故。非诸妄法有差别相，以分别故而有别异，是故妄法其体是常。大慧，云何而得妄法真实？谓诸圣者，于妄法中不起颠倒，非颠倒觉。若于妄法有少分想，则非圣智；有少想者，当知则是愚夫戏论，非圣言说。

“大慧，若分别妄法是倒非倒，彼则成就二种种性，谓圣种性、凡夫种性。大慧，圣种性者，彼复三种，谓声闻、缘觉、佛乘别故。大慧，云何愚夫分别妄法生声闻乘种性？所谓计著自相共相。大慧，何谓复有愚夫分别妄法成缘觉乘种性？谓即执著自共相时，离于愦闹。大慧，何谓智人分别妄法而得成就佛乘种性？所谓了达一切唯是自心分别所见，无有外法。大慧，有诸愚夫分别妄法种种事物，决定如是，决定不异，此则成就生死乘性。大慧，彼妄法中种种事物，非即是物，亦非非物。

“大慧，即彼妄法，诸圣智者心意意识、诸恶习气、自性法转依故，即说此妄名为真如。是故真如离于心识，我今明了显示此句。离分别者，悉离一切诸分别故。”

大慧菩萨白言：“世尊，所说妄法为有、为无？”

佛言：“如幻，无执著相故。若执著相体是有者，应不可转，则诸缘起应如外道说作者生。”

大慧又言：“若诸妄法同于幻者，此则当与余妄作因。”

佛言：“大慧，非诸幻事为妄惑因，以幻不生诸过恶故，以诸幻事无分别故。大慧，夫幻事者，从他明咒而得生起，非自分别过习力起，是故幻事不生过恶。大慧，此妄惑法，唯是愚夫心所执著，非诸圣者。”

尔时，世尊重说颂言：

&nbsp;&nbsp;&nbsp;&nbsp;“圣不见妄法，&nbsp;&nbsp;&nbsp;&nbsp;中间亦非实，

&nbsp;&nbsp;&nbsp;&nbsp;以妄即真故，&nbsp;&nbsp;&nbsp;&nbsp;中间亦真实。

&nbsp;&nbsp;&nbsp;&nbsp;若离于妄法，&nbsp;&nbsp;&nbsp;&nbsp;而有相生者，

&nbsp;&nbsp;&nbsp;&nbsp;此还即是妄，&nbsp;&nbsp;&nbsp;&nbsp;如翳未清净。

“复次，大慧，见诸法非幻无有相似，故说一切法如幻。”

大慧言：“世尊，为依执著种种幻相，言一切法犹如幻耶？为异依此执著颠倒相耶？若依执著种种幻相，言一切法犹如幻者，世尊，非一切法悉皆如幻。何以故？见种种色相不无因故。世尊，都无有因令种种色相显现，如幻。是故，世尊，不可说言依于执著种种幻相，言一切法与幻相似。”

佛言：“大慧，不依执著种种幻相，言一切法如幻。大慧，以一切法不实，速灭如电，故说如幻。大慧，譬如电光，见已即灭；世间凡愚悉皆现见一切诸法，依自分别自共相现亦复如是，以不能观察无所有故，而妄计著种种色相。”

尔时，世尊重说颂言：

&nbsp;&nbsp;&nbsp;&nbsp;“非幻无相似，&nbsp;&nbsp;&nbsp;&nbsp;亦非有诸法，

&nbsp;&nbsp;&nbsp;&nbsp;不实速如电，&nbsp;&nbsp;&nbsp;&nbsp;如幻应当知。”

尔时，大慧菩萨摩诃萨，复白佛言：“世尊，如佛先说，一切诸法皆悉无生，又言如幻，将非所说前后相违？”

佛言：“大慧，无有相违。何以故？我了于生即是无生，唯是自心之所见故；若有、若无一切外法，见其无性本不生故。大慧，为离外道因生义故，我说诸法皆悉不生。大慧，外道群聚共兴恶见，言从有无生一切法，非自执著分别为缘。大慧，我说诸法非有无生，故名无生。

“大慧，说诸法者，为令弟子知依诸业摄受生死，遮其无有断灭见故。大慧，说诸法相犹如幻者，令离诸法自性相故。为诸凡愚堕恶见欲，不知诸法唯心所现，为令远离执著因缘生起之相，说一切法如幻如梦。彼诸愚夫执著恶见欺诳自他，不能明见一切诸法如实住处。

“大慧，见一切法如实处者，谓能了达唯心所现。”

尔时，世尊重说颂言：

&nbsp;&nbsp;&nbsp;&nbsp;“无作故无生，&nbsp;&nbsp;&nbsp;&nbsp;有法摄生死，

&nbsp;&nbsp;&nbsp;&nbsp;了达如幻等，&nbsp;&nbsp;&nbsp;&nbsp;于相不分别。

“复次，大慧，我当说名、句、文身相。诸菩萨摩诃萨善观此相，了达其义，疾得阿耨多罗三藐三菩提，复能开悟一切众生。

“大慧，名身者，谓依事立名，名即是身，是名名身。句身者，谓能显义决定究竟，是名句身。文身者，谓由于此能成名句，是名文身。复次，大慧，句身者，谓句事究竟。名身者，谓诸字名各各差别，如从阿字乃至呵字。文身者，谓长短高下。复次，句身者，如足迹，如衢巷中人畜等迹；名谓非色四蕴，以名说故；文谓名之自相，由文显故。是名名、句、文身。此名、句、文身相，汝应修学。”

尔时，世尊重说颂言：

&nbsp;&nbsp;&nbsp;&nbsp;“名身与句身，&nbsp;&nbsp;&nbsp;&nbsp;及字身差别，

&nbsp;&nbsp;&nbsp;&nbsp;凡愚所计著，&nbsp;&nbsp;&nbsp;&nbsp;如象溺深泥。

“复次，大慧，未来世中有诸邪智恶思觉者，离如实法，以见一异、俱不俱相，问诸智者。彼即答言：‘此非正问。’谓色与无常，为异为不异；如是涅槃诸行，相所相、依所依、造所造、见所见、地与微尘、智与智者，为异为不异，如是等不可记事次第而问。世尊说此当止记答。愚夫无智非所能知，佛欲令其离惊怖处，不为记说。大慧，不记说者，欲令外道永得出离作者见故。

“大慧，诸外道众计有作者，作如是说：‘命即是身，命异身异。’如是等说名无记论。大慧，外道痴惑说无记论，非我教中说离能所取不起分别。云何可止？大慧，若有执著能取所取，不了唯是自心所见，彼应可止。大慧，诸佛如来以四种记论为众生说法。大慧，止记论者，我别时说，以根未熟且止说故。

“复次，大慧，何故一切法不生？以离能作所作，无作者故。何以一切法无自性？以证智观自相共相不可得故。何故一切法无来去？以自共相来无所从、去无所至故。何故一切法不灭？谓一切法无性相故，不可得故。何故一切法无常？谓诸相起无常性故。何故一切法常？谓诸相起即是不起，无所有故，无常性常，是故我说一切法常。”

尔时，世尊重说颂言：

&nbsp;&nbsp;&nbsp;&nbsp;“一向及返问，&nbsp;&nbsp;&nbsp;&nbsp;分别与置答，

&nbsp;&nbsp;&nbsp;&nbsp;如是四种说，&nbsp;&nbsp;&nbsp;&nbsp;摧伏诸外道。

&nbsp;&nbsp;&nbsp;&nbsp;数论与胜论，&nbsp;&nbsp;&nbsp;&nbsp;言有非有生，

&nbsp;&nbsp;&nbsp;&nbsp;如是等诸说，&nbsp;&nbsp;&nbsp;&nbsp;一切皆无记。

&nbsp;&nbsp;&nbsp;&nbsp;以智观察时，&nbsp;&nbsp;&nbsp;&nbsp;体性不可得，

&nbsp;&nbsp;&nbsp;&nbsp;以彼无可说，&nbsp;&nbsp;&nbsp;&nbsp;故说无自性。”

尔时，大慧菩萨摩诃萨，复白佛言：“世尊，愿为我说诸须陀洹、须陀洹果行差别相。我及诸菩萨摩诃萨闻是义故，于须陀洹、斯陀含、阿那含、阿罗汉方便相，皆得善巧，如是而为众生演说，令其证得二无我法，净除二障，于诸地相渐次通达，获于如来不可思议智慧境界；如众色摩尼，普令众生悉得饶益。”

佛言：“谛听！当为汝说。”

大慧言：“唯。”

佛言：“大慧，诸须陀洹、须陀洹果差别有三，谓下、中、上。大慧，下者，于诸有中极七返生；中者，三生、五生；上者，即于此生而入涅槃。大慧，此三种人断三种结，谓身见、疑、戒禁取，上上胜进得阿罗汉果。

“大慧，身见有二种，谓俱生及分别，如依缘起有妄计性。大慧，譬如依止缘起性故，种种妄计执著性生。彼法但是妄分别相，非有非无，非亦有亦无。凡夫愚痴而横执著，犹如渴兽妄生水想。此分别身见，无智慧故久远相应，见人无我即时舍离。大慧，俱生身见，以普观察自他之身，受等四蕴无色相故，色由大种而得生故，是诸大种互相因故，色不集故。如是观已，明见有无即时舍离；舍身见故，贪则不生。是名身见相。

“大慧，疑相者，于所证法善见相故，及先二种身见分别断故，于诸法中疑不得生，亦不于余生大师想，为净不净，是名疑相。

“大慧，何故须陀洹不取戒禁？谓以明见生处苦相，是故不取。夫其取者，谓诸凡愚于诸有中贪著世乐，苦行持戒愿生于彼。须陀洹人不取是相，唯求所证最胜无漏无分别法，修行戒品。是名戒禁取相。

“大慧，须陀洹人舍三结故，离贪瞋痴。”

大慧白言：“贪有多种，舍何等贪？”

佛言：“大慧，舍于女色缠绵贪欲，见此现乐生来苦故，又得三昧殊胜乐故，是故舍彼非涅槃贪。

“大慧，云何斯陀含果？谓不了色相起色分别，一往来已，善修禅行，尽苦边际而般涅槃，是名斯陀含。

“大慧，云何阿那含果？谓于过未现在色相，起有无见，分别过恶，随眠不起，永舍诸结，更不还来，是名阿那含。

“大慧，阿罗汉者，谓诸禅三昧解脱力通悉已成就，烦恼诸苦分别永尽，是名阿罗汉。”

大慧言：“世尊，阿罗汉有三种，谓一向趣寂、退菩提愿、佛所变化，此说何者？”

佛言：“大慧，此说趣寂，非是其余。大慧，余二种人，谓已曾发巧方便愿，及为庄严诸佛众会，于彼示生。大慧，于虚妄处说种种法，所谓证果、禅者及禅皆性离故，自心所见得果相故。大慧，若须陀洹作如是念‘我离诸结’则有二过，谓堕我见及诸结不断。

“复次，大慧，若欲超过诸禅、无量、无色界者，应离自心所见诸相。大慧，想受灭三昧，超自心所见境者，不然！不离心故。”

尔时，世尊重说颂言：

&nbsp;&nbsp;&nbsp;&nbsp;“诸禅与无量，&nbsp;&nbsp;&nbsp;&nbsp;无色四摩提，

&nbsp;&nbsp;&nbsp;&nbsp;及以想受灭，&nbsp;&nbsp;&nbsp;&nbsp;唯心不可得。

&nbsp;&nbsp;&nbsp;&nbsp;预流一来果，&nbsp;&nbsp;&nbsp;&nbsp;不还阿罗汉，

&nbsp;&nbsp;&nbsp;&nbsp;如是诸圣人，&nbsp;&nbsp;&nbsp;&nbsp;悉依心妄有。

&nbsp;&nbsp;&nbsp;&nbsp;禅者禅所缘，&nbsp;&nbsp;&nbsp;&nbsp;断惑见真谛，

&nbsp;&nbsp;&nbsp;&nbsp;此皆是妄想，&nbsp;&nbsp;&nbsp;&nbsp;了知即解脱。

“复次，大慧，有二种觉智，谓观察智，及取相分别执著建立智。观察智者，谓观一切法，离四句不可得。四句者，谓一异、俱不俱、有非有、常无常等。我以诸法离此四句，是故说言一切法离。大慧，如是观法，汝应修学。云何取相分别执著建立智？谓于坚湿暖动诸大种性，取相执著虚妄分别，以宗、因、喻而妄建立，是名取相分别执著建立智。是名二种觉智相。菩萨摩诃萨知此智相，即能通达人法无我，以无相智于解行地善巧观察，入于初地，得百三昧，以胜三昧力见百佛、百菩萨，知前后际各百劫事，光明照曜百佛世界；善能了知上上地相，以胜愿力变现自在，至法云地而受灌顶，入于佛地；十无尽愿成就众生，种种应现无有休息，而恒安住自觉境界三昧胜乐。

“复次，大慧，菩萨摩诃萨当善了知大种造色。云何了知？大慧，菩萨摩诃萨应如是观，彼诸大种，真实不生；以诸三界但是分别，唯心所现，无有外物。如是观时，大种所造悉皆性离，超过四句，无我、我所，住如实处，成无生相。

“大慧，彼诸大种云何造色？大慧，谓虚妄分别津润大种，成内外水界；焰盛大种，成内外火界；飘动大种，成内外风界；色分段大种，成内外地界。离于虚空，由执著邪谛，五蕴聚集大种造色生。

“大慧，识者，以执著种种言说境界，为因起故，于余趣中相续受生。大慧，地等造色有大种因，非四大种为大种因。何以故？谓若有法有形相者，则是所作非无形者。大慧，此大种造色相，外道分别，非是我说。

“复次，大慧，我今当说五蕴体相，谓色、受、想、行、识。大慧，色谓四大及所造色，此各异相。受等非色，大慧，非色诸蕴，犹如虚空无有四数。大慧，譬如虚空超过数相，然分别言此是虚空；非色诸蕴亦复如是，离诸数相，离有无等四种句故。数相者，愚夫所说，非诸圣者。诸圣但说如幻所作，唯假施设离异不异，如梦如像无别所有；不了圣智所行境故，见有诸蕴分别现前。是名诸蕴自性相。大慧，如是分别，汝应舍离；舍离此已，说寂静法，断一切刹诸外道见，净法无我入远行地，成就无量自在三昧，获意生身，如幻三昧力通自在皆悉具足，犹如大地普益群生。

“复次，大慧，涅槃有四种。何等为四？谓诸法自性无性涅槃、种种相性无性涅槃、觉自相性无性涅槃、断诸蕴自共相流注涅槃。大慧，此四涅槃是外道义，非我所说。大慧，我所说者，分别尔焰识灭，名为涅槃。”

大慧言：“世尊，岂不建立八种识耶？”

佛言：“建立。”

大慧言：“若建立者，云何但说意识灭，非七识灭？”

佛言：“大慧，以彼为因及所缘故，七识得生。大慧，意识分别境界起执著时，生诸习气，长养藏识，由是意俱，我、我所执，思量随转；无别体相，藏识为因、为所缘故，执著自心所现境界，心聚生起，展转为因。大慧，譬如海浪，自心所现境界风吹而有起灭。是故意识灭时，七识亦灭。”

尔时，世尊重说颂曰：

&nbsp;&nbsp;&nbsp;&nbsp;“我不以自性，&nbsp;&nbsp;&nbsp;&nbsp;及以于作相，

&nbsp;&nbsp;&nbsp;&nbsp;分别境识灭，&nbsp;&nbsp;&nbsp;&nbsp;如是说涅槃。

&nbsp;&nbsp;&nbsp;&nbsp;意识为心因，&nbsp;&nbsp;&nbsp;&nbsp;心为意境界，

&nbsp;&nbsp;&nbsp;&nbsp;因及所缘故，&nbsp;&nbsp;&nbsp;&nbsp;诸识依止生。

&nbsp;&nbsp;&nbsp;&nbsp;如大瀑流尽，&nbsp;&nbsp;&nbsp;&nbsp;波浪则不起，

&nbsp;&nbsp;&nbsp;&nbsp;如是意识灭，&nbsp;&nbsp;&nbsp;&nbsp;种种识不生。

“复次，大慧，我今当说妄计自性差别相。令汝及诸菩萨摩诃萨善知此义，超诸妄想，证圣智境；知外道法，远离能取所取分别；于依他起种种相中，不更取著妄所计相。

“大慧，云何妄计自性差别相？所谓言说分别、所说分别、相分别、财分别、自性分别、因分别、见分别、理分别、生分别、不生分别、相属分别、缚解分别。大慧，此是妄计自性差别相。

“云何言说分别？谓执著种种美妙音词，是名言说分别。

“云何所说分别？谓执有所说事是圣智所证境，依此起说，是名所说分别。

“云何相分别？谓即于彼所说事中，如渴兽想，分别执著坚湿暖动等一切诸相，是名相分别。

“云何财分别？谓取著种种金银等宝，而起言说，是名财分别。

“云何自性分别？谓以恶见如是分别此自性，决定非余，是名自性分别。

“云何因分别？谓于因缘分别有无，以此因相而能生故，是名因分别。

“云何见分别？谓诸外道恶见，执著有无、一异、俱不俱等，是名见分别。

“云何理分别？谓有执著我、我所相，而起言说，是名理分别。

“云何生分别？谓计诸法若有若无，从缘而生，是名生分别。

“云何不生分别？谓计一切法本来不生，未有诸缘而先有体，不从因起，是名不生分别。

“云何相属分别？谓此与彼递相系属，如针与线，是名相属分别。

“云何缚解分别？谓执因能缚而有所缚，如人以绳方便力故缚已复解，是名缚解分别。

“大慧，此是妄计性差别相，一切凡愚于中执著若有若无。大慧，于缘起中，执著种种妄计自性；如依于幻见种种物，凡愚分别见异于幻。大慧，幻与种种，非异非不异。若异者，应幻非种种因；若一者，幻与种种应无差别，然见差别。是故非异、非不异。大慧，汝及诸菩萨摩诃萨，于幻有无，不应生著。”

尔时，世尊重说颂言：

&nbsp;&nbsp;&nbsp;&nbsp;“心为境所缚，&nbsp;&nbsp;&nbsp;&nbsp;觉想智随转，

&nbsp;&nbsp;&nbsp;&nbsp;无相最胜处，&nbsp;&nbsp;&nbsp;&nbsp;平等智慧生。

&nbsp;&nbsp;&nbsp;&nbsp;在妄计是有，&nbsp;&nbsp;&nbsp;&nbsp;于缘起则无，

&nbsp;&nbsp;&nbsp;&nbsp;妄计迷惑取，&nbsp;&nbsp;&nbsp;&nbsp;缘起离分别。

&nbsp;&nbsp;&nbsp;&nbsp;种种支分生，&nbsp;&nbsp;&nbsp;&nbsp;如幻不成就，

&nbsp;&nbsp;&nbsp;&nbsp;虽现种种相，&nbsp;&nbsp;&nbsp;&nbsp;妄分别则无。

&nbsp;&nbsp;&nbsp;&nbsp;彼相即是过，&nbsp;&nbsp;&nbsp;&nbsp;皆从心缚生，

&nbsp;&nbsp;&nbsp;&nbsp;妄计者不了，&nbsp;&nbsp;&nbsp;&nbsp;分别缘起法。

&nbsp;&nbsp;&nbsp;&nbsp;此诸妄计性，&nbsp;&nbsp;&nbsp;&nbsp;皆即是缘起，

&nbsp;&nbsp;&nbsp;&nbsp;妄计有种种，&nbsp;&nbsp;&nbsp;&nbsp;缘起中分别。

&nbsp;&nbsp;&nbsp;&nbsp;世俗第一义，&nbsp;&nbsp;&nbsp;&nbsp;第三无因生，

&nbsp;&nbsp;&nbsp;&nbsp;妄计是世俗，&nbsp;&nbsp;&nbsp;&nbsp;断则圣境界。

&nbsp;&nbsp;&nbsp;&nbsp;如修观行者，&nbsp;&nbsp;&nbsp;&nbsp;于一种种现，

&nbsp;&nbsp;&nbsp;&nbsp;于彼无种种，&nbsp;&nbsp;&nbsp;&nbsp;妄计相如是。

&nbsp;&nbsp;&nbsp;&nbsp;如目种种翳，&nbsp;&nbsp;&nbsp;&nbsp;妄想见众色，

&nbsp;&nbsp;&nbsp;&nbsp;彼无色非色，&nbsp;&nbsp;&nbsp;&nbsp;不了缘起然。

&nbsp;&nbsp;&nbsp;&nbsp;如金离尘垢，&nbsp;&nbsp;&nbsp;&nbsp;如水离泥浊，

&nbsp;&nbsp;&nbsp;&nbsp;如虚空无云，&nbsp;&nbsp;&nbsp;&nbsp;妄想净如是。

&nbsp;&nbsp;&nbsp;&nbsp;无有妄计性，&nbsp;&nbsp;&nbsp;&nbsp;而有于缘起，

&nbsp;&nbsp;&nbsp;&nbsp;建立及诽谤，&nbsp;&nbsp;&nbsp;&nbsp;斯由分别坏。

&nbsp;&nbsp;&nbsp;&nbsp;若无妄计性，&nbsp;&nbsp;&nbsp;&nbsp;而有缘起者，

&nbsp;&nbsp;&nbsp;&nbsp;无法而有法，&nbsp;&nbsp;&nbsp;&nbsp;有法从无生。

&nbsp;&nbsp;&nbsp;&nbsp;依因于妄计，&nbsp;&nbsp;&nbsp;&nbsp;而得有缘起，

&nbsp;&nbsp;&nbsp;&nbsp;相名常相随，&nbsp;&nbsp;&nbsp;&nbsp;而生于妄计。

&nbsp;&nbsp;&nbsp;&nbsp;以缘起依妄，&nbsp;&nbsp;&nbsp;&nbsp;究竟不成就，

&nbsp;&nbsp;&nbsp;&nbsp;是时现清净，&nbsp;&nbsp;&nbsp;&nbsp;名为第一义。

&nbsp;&nbsp;&nbsp;&nbsp;妄计有十二，&nbsp;&nbsp;&nbsp;&nbsp;缘起有六种，

&nbsp;&nbsp;&nbsp;&nbsp;自证真如境，&nbsp;&nbsp;&nbsp;&nbsp;彼无有差别。

&nbsp;&nbsp;&nbsp;&nbsp;五法为真实，&nbsp;&nbsp;&nbsp;&nbsp;三自性亦尔，

&nbsp;&nbsp;&nbsp;&nbsp;修行者观此，&nbsp;&nbsp;&nbsp;&nbsp;不越于真如。

&nbsp;&nbsp;&nbsp;&nbsp;依于缘起相，&nbsp;&nbsp;&nbsp;&nbsp;妄计种种名，

&nbsp;&nbsp;&nbsp;&nbsp;彼诸妄计相，&nbsp;&nbsp;&nbsp;&nbsp;皆因缘起有。

&nbsp;&nbsp;&nbsp;&nbsp;智慧善观察，&nbsp;&nbsp;&nbsp;&nbsp;无缘无妄计，

&nbsp;&nbsp;&nbsp;&nbsp;真实中无物，&nbsp;&nbsp;&nbsp;&nbsp;云何起分别？

&nbsp;&nbsp;&nbsp;&nbsp;圆成若是有，&nbsp;&nbsp;&nbsp;&nbsp;此则离有无，

&nbsp;&nbsp;&nbsp;&nbsp;既已离有无，&nbsp;&nbsp;&nbsp;&nbsp;云何有二性？

&nbsp;&nbsp;&nbsp;&nbsp;妄计有二性，&nbsp;&nbsp;&nbsp;&nbsp;二性是安立，

&nbsp;&nbsp;&nbsp;&nbsp;分别见种种，&nbsp;&nbsp;&nbsp;&nbsp;清净圣所行。

&nbsp;&nbsp;&nbsp;&nbsp;妄计种种相，&nbsp;&nbsp;&nbsp;&nbsp;缘起中分别，

&nbsp;&nbsp;&nbsp;&nbsp;若异此分别，&nbsp;&nbsp;&nbsp;&nbsp;则堕外道论。

&nbsp;&nbsp;&nbsp;&nbsp;以诸妄见故，&nbsp;&nbsp;&nbsp;&nbsp;妄计于妄计，

&nbsp;&nbsp;&nbsp;&nbsp;离此二计者，&nbsp;&nbsp;&nbsp;&nbsp;则为真实法。”

大慧菩萨摩诃萨，复白佛言：“世尊，惟愿为说，自证圣智行相，及一乘行相。我及诸菩萨摩诃萨得此善巧，于佛法中不由他悟。”

佛言：“谛听！当为汝说。”

大慧言：“唯。”

佛言：“大慧，菩萨摩诃萨，依诸圣教无有分别，独处闲静观察自觉，不由他悟离分别见，上上升进，入如来地。如是修行，名自证圣智行相。

“云何名一乘行相？谓得证知一乘道故。云何名为知一乘道？谓离能取、所取分别，如实而住。大慧，此一乘道，唯除如来，非外道、二乘、梵天王等之所能得。”

大慧白佛言：“世尊，何故说有三乘，不说一乘？”

佛言：“大慧，声闻、缘觉，无自般涅槃法故，我说一乘。以彼但依如来所说调伏远离，如是修行而得解脱，非自所得；又彼未能除灭智障及业习气，未觉法无我，未名不思议变易死，是故我说以为三乘。若彼能除一切过习，觉法无我，是时乃离三昧所醉，于无漏界而得觉悟已，于出世上上无漏界中修诸功德，普使满足，获不思议自在法身。”

尔时，世尊重说颂言：

&nbsp;&nbsp;&nbsp;&nbsp;“天乘及梵乘，&nbsp;&nbsp;&nbsp;&nbsp;声闻缘觉乘，

&nbsp;&nbsp;&nbsp;&nbsp;诸佛如来乘，&nbsp;&nbsp;&nbsp;&nbsp;诸乘我所说。

&nbsp;&nbsp;&nbsp;&nbsp;乃至有心起，&nbsp;&nbsp;&nbsp;&nbsp;诸乘未究竟，

&nbsp;&nbsp;&nbsp;&nbsp;彼心转灭已，&nbsp;&nbsp;&nbsp;&nbsp;无乘及乘者。

&nbsp;&nbsp;&nbsp;&nbsp;无有乘建立，&nbsp;&nbsp;&nbsp;&nbsp;我说为一乘，

&nbsp;&nbsp;&nbsp;&nbsp;为摄愚夫故，&nbsp;&nbsp;&nbsp;&nbsp;说诸乘差别。

&nbsp;&nbsp;&nbsp;&nbsp;解脱有三种，&nbsp;&nbsp;&nbsp;&nbsp;谓离诸烦恼，

&nbsp;&nbsp;&nbsp;&nbsp;及以法无我，&nbsp;&nbsp;&nbsp;&nbsp;平等智解脱。

&nbsp;&nbsp;&nbsp;&nbsp;譬如海中木，&nbsp;&nbsp;&nbsp;&nbsp;常随波浪转，

&nbsp;&nbsp;&nbsp;&nbsp;声闻心亦然，&nbsp;&nbsp;&nbsp;&nbsp;相风所漂激。

&nbsp;&nbsp;&nbsp;&nbsp;虽灭起烦恼，&nbsp;&nbsp;&nbsp;&nbsp;犹被习气缚，

&nbsp;&nbsp;&nbsp;&nbsp;三昧酒所醉，&nbsp;&nbsp;&nbsp;&nbsp;住于无漏界。

&nbsp;&nbsp;&nbsp;&nbsp;彼非究竟趣，&nbsp;&nbsp;&nbsp;&nbsp;亦复不退转，

&nbsp;&nbsp;&nbsp;&nbsp;以得三昧身，&nbsp;&nbsp;&nbsp;&nbsp;乃至劫不觉。

&nbsp;&nbsp;&nbsp;&nbsp;譬如昏醉人，&nbsp;&nbsp;&nbsp;&nbsp;酒消然后悟，

&nbsp;&nbsp;&nbsp;&nbsp;声闻亦如是，&nbsp;&nbsp;&nbsp;&nbsp;觉后当成佛。”