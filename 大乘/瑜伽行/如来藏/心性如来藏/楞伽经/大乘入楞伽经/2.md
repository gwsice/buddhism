## 《楞伽经》第二卷

### 集一切法品第二之二

尔时，大慧菩萨摩诃萨，复白佛言：“世尊，唯愿为我说心意意识、五法、自性相众妙法门。此是一切诸佛菩萨，入自心境，离所行相，称真实义，诸佛教心。唯愿如来，为此山中诸菩萨众，随顺过去诸佛，演说藏识海浪法身境界。”

尔时，世尊告大慧菩萨摩诃萨言：“有四种因缘眼识转。何等为四？所谓不觉自心现而执取故，无始时来取著于色虚妄习气故，识本性如是故，乐见种种诸色相故。大慧，以此四缘，阿赖耶识如瀑流水，生转识浪。如眼识，余亦如是，于一切诸根、微尘、毛孔、眼等，转识或顿生，譬如明镜现众色像；或渐生。犹如猛风吹大海水；心海亦尔，境界风吹起诸识浪，相续不绝。大慧，因所作相，非一非异；业与生相，相系深缚；不能了知色等自性，五识身转。

“大慧，与五识俱，或因了别差别境相，有意识生。然彼诸识不作是念：‘我等同时展转为因。’而于自心所现境界，分别执著俱时而起无差别相，各了自境。大慧，诸修行者入于三昧，以习力微起而不觉知，但作是念：‘我灭诸识，入于三昧。’实不灭识而入三昧。以彼不灭习气种故，但不取诸境，名为识灭。

“大慧，如是藏识行相微细，唯除诸佛及住地菩萨；其余一切二乘、外道定慧之力，皆不能知。唯有修行如实行者，以智慧力了诸地相，善达句义，无边佛所广集善根，不妄分别自心所见，能知之耳！大慧，诸修行人，宴处山林上中下修，能见自心分别流注，得诸三昧自在力通；诸佛灌顶，菩萨围绕；知心意意识所行境界，超爱、业、无明生死大海。是故汝等应当亲近诸佛菩萨，如实修行大善知识。”

尔时，世尊重说颂言：

&nbsp;&nbsp;&nbsp;&nbsp;“譬如巨海浪，&nbsp;&nbsp;&nbsp;&nbsp;斯由猛风起，

&nbsp;&nbsp;&nbsp;&nbsp;洪波鼓溟壑，&nbsp;&nbsp;&nbsp;&nbsp;无有断绝时。

&nbsp;&nbsp;&nbsp;&nbsp;藏识海常住，&nbsp;&nbsp;&nbsp;&nbsp;境界风所动，

&nbsp;&nbsp;&nbsp;&nbsp;种种诸识浪，&nbsp;&nbsp;&nbsp;&nbsp;腾跃而转生。

&nbsp;&nbsp;&nbsp;&nbsp;青赤等诸色，&nbsp;&nbsp;&nbsp;&nbsp;盐贝乳石蜜，

&nbsp;&nbsp;&nbsp;&nbsp;华果日月光，&nbsp;&nbsp;&nbsp;&nbsp;非异非不异。

&nbsp;&nbsp;&nbsp;&nbsp;意等七种识，&nbsp;&nbsp;&nbsp;&nbsp;应知亦如是，

&nbsp;&nbsp;&nbsp;&nbsp;如海共波浪，&nbsp;&nbsp;&nbsp;&nbsp;心俱和合生。

&nbsp;&nbsp;&nbsp;&nbsp;譬如海水动，&nbsp;&nbsp;&nbsp;&nbsp;种种波浪转，

&nbsp;&nbsp;&nbsp;&nbsp;藏识亦如是，&nbsp;&nbsp;&nbsp;&nbsp;种种诸识生。

&nbsp;&nbsp;&nbsp;&nbsp;心意及意识，&nbsp;&nbsp;&nbsp;&nbsp;为诸相故说，

&nbsp;&nbsp;&nbsp;&nbsp;八识无别相，&nbsp;&nbsp;&nbsp;&nbsp;无能相所相。

&nbsp;&nbsp;&nbsp;&nbsp;譬如海波浪，&nbsp;&nbsp;&nbsp;&nbsp;是则无差别，

&nbsp;&nbsp;&nbsp;&nbsp;诸识心如是，&nbsp;&nbsp;&nbsp;&nbsp;异亦不可得。

&nbsp;&nbsp;&nbsp;&nbsp;心能积集业，&nbsp;&nbsp;&nbsp;&nbsp;意能广积集，

&nbsp;&nbsp;&nbsp;&nbsp;了别故名识，&nbsp;&nbsp;&nbsp;&nbsp;对现境说五。”

尔时，大慧菩萨摩诃萨，以颂问曰：

&nbsp;&nbsp;&nbsp;&nbsp;“青赤诸色像，&nbsp;&nbsp;&nbsp;&nbsp;众生识显现，

&nbsp;&nbsp;&nbsp;&nbsp;如浪种种法，&nbsp;&nbsp;&nbsp;&nbsp;云何愿佛说？”

尔时，世尊以颂答曰：

&nbsp;&nbsp;&nbsp;&nbsp;“青赤诸色像，&nbsp;&nbsp;&nbsp;&nbsp;浪中不可得，

&nbsp;&nbsp;&nbsp;&nbsp;言心起众相，&nbsp;&nbsp;&nbsp;&nbsp;开悟诸凡夫。

&nbsp;&nbsp;&nbsp;&nbsp;而彼本无起，&nbsp;&nbsp;&nbsp;&nbsp;自心所取离，

&nbsp;&nbsp;&nbsp;&nbsp;能取及所取，&nbsp;&nbsp;&nbsp;&nbsp;与彼波浪同。

&nbsp;&nbsp;&nbsp;&nbsp;身资财安住，&nbsp;&nbsp;&nbsp;&nbsp;众生识所现，

&nbsp;&nbsp;&nbsp;&nbsp;是故见此起，&nbsp;&nbsp;&nbsp;&nbsp;与浪无差别。”

尔时，大慧复说颂言：

&nbsp;&nbsp;&nbsp;&nbsp;“大海波浪性，&nbsp;&nbsp;&nbsp;&nbsp;鼓跃可分别，

&nbsp;&nbsp;&nbsp;&nbsp;藏识如是起，&nbsp;&nbsp;&nbsp;&nbsp;何故不觉知？”

尔时，世尊以颂答曰：

&nbsp;&nbsp;&nbsp;&nbsp;“阿赖耶如海，&nbsp;&nbsp;&nbsp;&nbsp;转识同波浪，

&nbsp;&nbsp;&nbsp;&nbsp;为凡夫无智，&nbsp;&nbsp;&nbsp;&nbsp;譬喻广开演。”

尔时，大慧复说颂言：

&nbsp;&nbsp;&nbsp;&nbsp;“譬如日光出，&nbsp;&nbsp;&nbsp;&nbsp;上下等皆照；

&nbsp;&nbsp;&nbsp;&nbsp;世间灯亦然，&nbsp;&nbsp;&nbsp;&nbsp;应为愚说实，

&nbsp;&nbsp;&nbsp;&nbsp;已能开示法，&nbsp;&nbsp;&nbsp;&nbsp;何不显真实？”

尔时，世尊以颂答曰：

&nbsp;&nbsp;&nbsp;&nbsp;“若说真实者，&nbsp;&nbsp;&nbsp;&nbsp;彼心无真实，

&nbsp;&nbsp;&nbsp;&nbsp;譬如海波浪，&nbsp;&nbsp;&nbsp;&nbsp;镜中像及梦。

&nbsp;&nbsp;&nbsp;&nbsp;俱时而显现，&nbsp;&nbsp;&nbsp;&nbsp;心境界亦然，

&nbsp;&nbsp;&nbsp;&nbsp;境界不具故，&nbsp;&nbsp;&nbsp;&nbsp;次第而转生。

&nbsp;&nbsp;&nbsp;&nbsp;识以能了知，&nbsp;&nbsp;&nbsp;&nbsp;意复意谓然，

&nbsp;&nbsp;&nbsp;&nbsp;五识了现境，&nbsp;&nbsp;&nbsp;&nbsp;无有定次第。

&nbsp;&nbsp;&nbsp;&nbsp;譬如工画师，&nbsp;&nbsp;&nbsp;&nbsp;及画师弟子，

&nbsp;&nbsp;&nbsp;&nbsp;布彩图众像，&nbsp;&nbsp;&nbsp;&nbsp;我说亦如是。

&nbsp;&nbsp;&nbsp;&nbsp;彩色中无文，&nbsp;&nbsp;&nbsp;&nbsp;非笔亦非素，

&nbsp;&nbsp;&nbsp;&nbsp;为悦众生故，&nbsp;&nbsp;&nbsp;&nbsp;绮焕成众像。

&nbsp;&nbsp;&nbsp;&nbsp;言说则变异，&nbsp;&nbsp;&nbsp;&nbsp;真实离文字，

&nbsp;&nbsp;&nbsp;&nbsp;我所住实法，&nbsp;&nbsp;&nbsp;&nbsp;为诸修行说。

&nbsp;&nbsp;&nbsp;&nbsp;真实自证处，&nbsp;&nbsp;&nbsp;&nbsp;能所分别离，

&nbsp;&nbsp;&nbsp;&nbsp;此为佛子说。&nbsp;&nbsp;&nbsp;&nbsp;愚夫别开演，

&nbsp;&nbsp;&nbsp;&nbsp;种种皆如幻，&nbsp;&nbsp;&nbsp;&nbsp;所见不可得。

&nbsp;&nbsp;&nbsp;&nbsp;如是种种说，&nbsp;&nbsp;&nbsp;&nbsp;随事而变异，

&nbsp;&nbsp;&nbsp;&nbsp;所说非所应，&nbsp;&nbsp;&nbsp;&nbsp;于彼为非说。

&nbsp;&nbsp;&nbsp;&nbsp;譬如众病人，&nbsp;&nbsp;&nbsp;&nbsp;良医随授药，

&nbsp;&nbsp;&nbsp;&nbsp;如来为众生，&nbsp;&nbsp;&nbsp;&nbsp;随心应量说。

&nbsp;&nbsp;&nbsp;&nbsp;世间依怙者，&nbsp;&nbsp;&nbsp;&nbsp;证智所行处，

&nbsp;&nbsp;&nbsp;&nbsp;外道非境界，&nbsp;&nbsp;&nbsp;&nbsp;声闻亦复然。”

“复次，大慧，菩萨摩诃萨，若欲了知能取所取分别境界，皆是自心之所现者，当离愦闹、昏滞睡眠，初中后夜勤加修习，远离曾闻外道邪论及二乘法，通达自心分别之相。

“复次，大慧，菩萨摩诃萨，住智慧心所住相已，于上圣智三相，当勤修学。何者为三？所谓无影像相、一切诸佛愿持相、自证圣智所趣相。诸修行者获此相已，即舍跛驴智慧心相，入菩萨第八地，于此三相修行不舍。大慧，无影像相者，谓由惯习一切二乘、外道相故而得生起；一切诸佛愿持相者，谓由诸佛自本愿力所加持故而得生起；自证圣智所趣相者，谓由不取一切法相，成就如幻诸三昧身，趣佛地智故而得生起。大慧，是名上圣智三种相。若得此相，即到自证圣智所行之处。汝及诸菩萨摩诃萨，应勤修学。”

尔时，大慧菩萨摩诃萨，知诸菩萨心之所念，承一切佛威神之力，白佛言：“唯愿为说百八句差别所依圣智事自性法门。一切如来应正等觉，为诸菩萨摩诃萨堕自共相者，说此妄计性差别义门。知此义已，则能净治二无我观境，照明诸地，超越一切二乘、外道三昧之乐；见诸如来不可思议所行境界，毕竟舍离五法、自性；以一切佛法身智慧而自庄严，入如幻境，住一切刹兜率陀宫、色究竟天，成如来身。”

佛言：“大慧，有一类外道，见一切法随因而尽，生分别解想兔无角，起于无见如兔角无，一切诸法悉亦如是。复有外道，见大种、求那、尘等诸物形量分位各差别已，执兔无角，于此而生牛有角想。大慧，彼堕二见，不了唯心，但于自心增长分别。大慧，身及资生器世间等，一切皆唯分别所现。大慧，应知兔角离于有无，诸法悉然，勿生分别。云何兔角离于有无？互因待故。分析牛角乃至微尘，求其体相终不可得。圣智所行，远离彼见，是故于此不应分别。”

尔时，大慧菩萨摩诃萨，复白佛言：“世尊，彼岂不以妄见起相，比度观待妄计无耶？”

佛言：“不以分别起相待以言无。何以故？彼以分别为生因故。以角分别为其所依，所依为因。离异不异，非由相待显兔角无。大慧，若此分别异兔角者，则非角因；若不异者，因彼而起。大慧，分析牛角乃至极微，求不可得。异于有角言无角者，如是分别决定非理。二俱非有，谁待于谁？若相待不成，待于有故言兔角无，不应分别，不正因故。有无论者，执有执无，二俱不成。

“大慧，复有外道，见色形状、虚空分齐而生执著，言色异虚空起于分别。大慧，虚空是色，随入色种。大慧，色是虚空，能持、所持建立性故。色、空分齐应如是知。大慧，大种生时自相各别，不住虚空中，非彼无虚空。大慧，兔角亦尔，观待牛角言彼角无。大慧，分析牛角乃至微尘，又析彼尘，其相不现。彼何所待而言无耶？若待余物，彼亦如是。

“大慧，汝应远离兔角、牛角，虚空及色，所有分别。汝及诸菩萨摩诃萨，应常观察自心所见分别之相，于一切国土，为诸佛子说观察自心修行之法。”

尔时，世尊即说颂言：

&nbsp;&nbsp;&nbsp;&nbsp;“心所见无有，&nbsp;&nbsp;&nbsp;&nbsp;唯依心故起，

&nbsp;&nbsp;&nbsp;&nbsp;身资所住影，&nbsp;&nbsp;&nbsp;&nbsp;众生藏识现。

&nbsp;&nbsp;&nbsp;&nbsp;心意及与识，&nbsp;&nbsp;&nbsp;&nbsp;自性五种法，

&nbsp;&nbsp;&nbsp;&nbsp;二无我清净，&nbsp;&nbsp;&nbsp;&nbsp;诸导师演说。

&nbsp;&nbsp;&nbsp;&nbsp;长短共观待，&nbsp;&nbsp;&nbsp;&nbsp;展转互相生，

&nbsp;&nbsp;&nbsp;&nbsp;因有故成无，&nbsp;&nbsp;&nbsp;&nbsp;因无故成有。

&nbsp;&nbsp;&nbsp;&nbsp;微尘分析事，&nbsp;&nbsp;&nbsp;&nbsp;不起色分别，

&nbsp;&nbsp;&nbsp;&nbsp;唯心所安立，&nbsp;&nbsp;&nbsp;&nbsp;恶见者不信。

&nbsp;&nbsp;&nbsp;&nbsp;外道非行处，&nbsp;&nbsp;&nbsp;&nbsp;声闻亦复然，

&nbsp;&nbsp;&nbsp;&nbsp;救世之所说，&nbsp;&nbsp;&nbsp;&nbsp;自证之境界。

尔时，大慧菩萨摩诃萨，为净心现流故而请佛言：“世尊，云何净诸众生自心现流？为渐次净，为顿净耶？”

佛言：“大慧，渐净非顿！如庵罗果，渐熟非顿；诸佛如来净诸众生自心现流，亦复如是，渐净非顿。如陶师造器，渐成非顿；诸佛如来净诸众生自心现流，亦复如是，渐而非顿。譬如大地生诸草木，渐生非顿；诸佛如来净诸众生自心现流，亦复如是，渐而非顿。大慧，譬如人学音乐书画种种伎术，渐成非顿；诸佛如来净诸众生自心现流，亦复如是，渐而非顿。

“譬如明镜，顿现众像而无分别；诸佛如来净诸众生自心现流，亦复如是，顿现一切无相境界而无分别。如日月轮，一时遍照一切色像；诸佛如来净诸众生自心过习，亦复如是，顿为示现不可思议诸佛如来智慧境界。譬如藏识，顿现于身及资生国土一切境界；报佛亦尔，于色究竟天，顿能成熟一切众生令修诸行。譬如法佛，顿现报佛及以化佛光明照曜；自证圣境亦复如是，顿现法相而为照曜，令离一切有无恶见。

“复次，大慧，法性所流佛，说一切法自相共相，自心现习气因相，妄计性所执因相，更相系属种种幻事皆无自性；而诸众生种种执著取以为实，悉不可得。复次，大慧，妄计自性执著缘起自性起。大慧，譬如幻师以幻术力，依草木瓦石幻作众生若干色像，令其见者种种分别，皆无真实。大慧，此亦如是，由取著境界习气力故，于缘起性中，有妄计性种种相现，是名妄计性生。大慧，是名法性所流佛说法相。

“大慧，法性佛者，建立自证智所行，离心自性相。

“大慧，化佛说施、戒、忍、进、禅定、智慧，蕴界处法，及诸解脱诸识行相，建立差别；越外道见，超无色行。

“复次，大慧，法性佛，非所攀缘，一切所缘、一切所作相、根量等相悉皆远离，非凡夫、二乘及诸外道执著我相所取境界。是故，大慧，于自证圣智胜境界相，当勤修学；于自心所现分别见相，当速舍离。

“复次，大慧，声闻乘有二种差别相，所谓自证圣智殊胜相、分别执著自性相。

“云何自证圣智殊胜相？谓明见苦、空、无常、无我，诸谛境界离欲寂灭故，于蕴界处若自若共、外不坏相如实了知故，心住一境；住一境已，获禅解脱、三昧道果而得出离，住自证圣智境界乐，未离习气及不思议变易死，是名声闻乘自证圣智境界相。菩萨摩诃萨虽亦得此圣智境界，以怜愍众生故，本愿所持故，不证寂灭门及三昧乐。诸菩萨摩诃萨，于此自证圣智乐中，不应修学。

“大慧，云何分别执著自性相？所谓知坚湿暖动、青黄赤白如是等法，非作者生，然依教理见自共相分别执著，是名声闻乘分别执著相。菩萨摩诃萨于此法中应知应舍，离人无我见，入法无我相，渐住诸地。”

尔时，大慧菩萨摩诃萨白佛言：“世尊，如来所说常不思议自证圣智第一义境，将无同诸外道所说常不思议作者耶？”

佛言：“大慧，非诸外道作者得常不思议。所以者何？诸外道常不思议，因自相不成；既因自相不成，以何显示常不思议？

“大慧，外道所说常不思议，若因自相成，彼则有常；但以作者为因相故，常不思议不成。大慧，我第一义常不思议，第一义因相成，远离有无；自证圣智所行相故有相，第一义智为其因故有因，离有无故；非作者，如虚空、涅槃、寂灭法故，常不思议。是故我说常不思议，不同外道所有诤论。大慧，此常不思议，是诸如来自证圣智所行真理，是故菩萨当勤修学。

“复次，大慧，外道常不思议，以无常异相因故常，非自相因力故常。大慧，外道常不思议，以见所作法有已还无，无常已，比知是常；我亦见所作法有已还无，无常已，不因此说为常。大慧，外道以如是因相，成常不思议；此因相非有，同于兔角故。常不思议唯是分别，但有言说。何故彼因同于兔角？无自因相故。大慧，我常不思议，以自证为因相；不以外法有已还无，无常为因。外道反此，曾不能知常不思议自因之相，而恒在于自证圣智所行相外，此不应说。

“复次，大慧，诸声闻畏生死妄想苦而求涅槃，不知生死、涅槃差别之相，一切皆是妄分别有无所有故，妄计未来诸根境灭，以为涅槃；不知证自智境界，转所依藏识，为大涅槃。彼愚痴人说有三乘，不说唯心，无有境界。大慧，彼人不知去来现在诸佛所说自心境界，取心外境，常于生死轮转不绝。

“复次，大慧，去来现在诸如来说一切法不生。何以故？自心所见，非有性故，离有无生故。如兔马等角，凡愚妄取；唯自证圣智所行之处，非诸愚夫二分别境。大慧，身及资生器世间等，一切皆是藏识影像，所取、能取二种相现。彼诸愚夫，堕生住灭二见中故，于中妄起有无分别。大慧，汝于此义，当勤修学。

“复次，大慧，有五种种性。何等为五？谓声闻乘种性、缘觉乘种性、如来乘种性、不定种性、无种性。

“大慧，云何知是声闻乘种性？谓若闻说于蕴界处自相共相，若知若证，举身毛竖，心乐修习，于缘起相不乐观察，应知此是声闻乘种性。彼于自乘见所证已，于五六地断烦恼结，不断烦恼习，住不思议死，正师子吼言：‘我生已尽，梵行已立，所作已办，不受后有。’修习人无我，乃至生于得涅槃觉。

“大慧，复有众生求证涅槃，言能觉知我、人、众生、养者、取者，此是涅槃。复有说言，见一切法因作者有，此是涅槃。大慧，彼无解脱，以未能见法无我故。此是声闻乘及外道种性，于未出中生出离想。应勤修习，舍此恶见。

“大慧，云何知是缘觉乘种性？谓若闻说缘觉乘法，举身毛竖，悲泣流泪；离愦闹缘，无所染著；有时闻说现种种身，或聚或散神通变化，其心信受，无所违逆。当知此是缘觉乘种性，应为其说缘觉乘法。

“大慧，如来乘种性所证法有三种，所谓自性无自性法、内身自证圣智法、外诸佛刹广大法。大慧，若有闻说此一一法，及自心所现身财建立阿赖耶识不思议境，不惊、不怖、不畏，当知此是如来乘性。

“大慧，不定种性者，谓闻说彼三种法时，随生信解而顺修学。

“大慧，为初治地人而说种性，欲令其入无影像地，作此建立。大慧，彼住三昧乐声闻，若能证知自所依识，见法无我，净烦恼习，毕竟当得如来之身。”

尔时，世尊即说颂言：

&nbsp;&nbsp;&nbsp;&nbsp;“预流一来果，&nbsp;&nbsp;&nbsp;&nbsp;不还阿罗汉，

&nbsp;&nbsp;&nbsp;&nbsp;是等诸圣人，&nbsp;&nbsp;&nbsp;&nbsp;其心悉迷惑。

&nbsp;&nbsp;&nbsp;&nbsp;我所立三乘，&nbsp;&nbsp;&nbsp;&nbsp;一乘及非乘，

&nbsp;&nbsp;&nbsp;&nbsp;为愚夫少智，&nbsp;&nbsp;&nbsp;&nbsp;乐寂诸圣说。

&nbsp;&nbsp;&nbsp;&nbsp;第一义法门，&nbsp;&nbsp;&nbsp;&nbsp;远离于二取，

&nbsp;&nbsp;&nbsp;&nbsp;住于无境界，&nbsp;&nbsp;&nbsp;&nbsp;何建立三乘？

&nbsp;&nbsp;&nbsp;&nbsp;诸禅及无量，&nbsp;&nbsp;&nbsp;&nbsp;无色三摩提，

&nbsp;&nbsp;&nbsp;&nbsp;乃至灭受想，&nbsp;&nbsp;&nbsp;&nbsp;唯心不可得。”

“复次，大慧，此中一阐提，何故于解脱中不生欲乐？大慧，以舍一切善根故，为无始众生起愿故。云何舍一切善根？谓谤菩萨藏言：‘此非随顺契经调伏解脱之说。’作是语时，善根悉断不入涅槃。云何为无始众生起愿？谓诸菩萨以本愿方便：‘愿一切众生悉入涅槃。若一众生未涅槃者，我终不入。’此亦住一阐提趣。此是无涅槃种性相。”

大慧菩萨言：“世尊，此中何者毕竟不入涅槃？”

佛言：“大慧，彼菩萨一阐提，知一切法本来涅槃，毕竟不入，非舍善根。何以故？舍善根一阐提，以佛威力故，或时善根生。所以者何？佛于一切众生无舍时故。是故菩萨一阐提，不入涅槃。

“复次，大慧，菩萨摩诃萨当善知三自性相。何者为三？所谓妄计自性、缘起自性、圆成自性。大慧，妄计自性从相生。云何从相生？谓彼依缘起事相种类显现，生计著故。大慧，彼计著事相，有二种妄计性生，是诸如来之所演说，谓名相计著相、事相计著相。大慧，事计著相者，谓计著内外法；相计著相者，谓即彼内外法中计著自共相。是名二种妄计自性相。大慧，从所依所缘起，是缘起性。何者圆成自性？谓离名相、事相一切分别，自证圣智所行真如。大慧，此是圆成自性，如来藏心。”

尔时，世尊即说颂言：

&nbsp;&nbsp;&nbsp;&nbsp;“名相分别，&nbsp;&nbsp;&nbsp;&nbsp;二自性相，

&nbsp;&nbsp;&nbsp;&nbsp;正智真如，&nbsp;&nbsp;&nbsp;&nbsp;是圆成性。”

“大慧，是名观察五法、自性相法门，自证圣智所行境界。汝及诸菩萨摩诃萨，当勤修学。

“复次，大慧，菩萨摩诃萨当善观察二无我相。何者为二？所谓人无我相、法无我相。

“大慧，何者是人无我相？谓蕴界处离我、我所，无知、爱、业之所生起。眼等识生，取于色等而生计著。又自心所见身器世间，皆是藏心之所显现；刹那相续变坏不停，如河流，如种子，如灯焰，如迅风，如浮云；躁动不安如猿猴；乐不净处如飞蝇；不知厌足如猛火；无始虚伪习气为因，诸有趣中流转不息如汲水轮；种种色身威仪进止，譬如死尸咒力故行，亦如木人因机运动。若能于此善知其相，是名人无我智。

“大慧，云何为法无我智？谓知蕴界处是妄计性。如蕴界处离我、我所，唯共积聚，爱业绳缚，互为缘起，无能作者；蕴等亦尔，离自共相，虚妄分别种种相现。愚夫分别，非诸圣者。如是观察一切诸法，离心意意识、五法、自性，是名菩萨摩诃萨法无我智。得此智已，知无境界，了诸地相，即入初地；心生欢喜次第渐进，乃至善慧及以法云，诸有所作皆悉已办。住是地已，有大宝莲华王众宝庄严，于其华上有宝宫殿状如莲华，菩萨往修幻性法门之所成就而坐其上；同行佛子前后围绕，一切佛刹所有如来皆舒其手，如转轮王子灌顶之法而灌其顶；超佛子地，获自证法，成就如来自在法身。大慧，是名见法无我相。汝及诸菩萨摩诃萨，应勤修学。”

尔时，大慧菩萨摩诃萨，复白佛言：“世尊，愿说建立诽谤相。令我及诸菩萨摩诃萨离此恶见，疾得阿耨多罗三藐三菩提；得菩提已，破建立常诽谤断见，令于正法不生毁谤。”

佛受其请，即说颂言：

&nbsp;&nbsp;&nbsp;&nbsp;“身资财所住，&nbsp;&nbsp;&nbsp;&nbsp;皆唯心影像，

&nbsp;&nbsp;&nbsp;&nbsp;凡愚不能了，&nbsp;&nbsp;&nbsp;&nbsp;起建立诽谤。

&nbsp;&nbsp;&nbsp;&nbsp;所起但是心，&nbsp;&nbsp;&nbsp;&nbsp;离心不可得。”

尔时，世尊欲重说此义，告大慧言：“有四种无有有建立。何者为四？所谓无有相建立相、无有见建立见、无有因建立因、无有性建立性，是为四。大慧，诽谤者，谓于诸恶见所建立法求不可得，不善观察遂生诽谤，此是建立诽谤相。

“大慧，云何无有相建立相？谓于蕴界处，自相共相本无所有，而生计著，此如是，此不异，而此分别从无始种种恶习所生，是名无有相建立相。云何无有见建立见？谓于蕴界处，建立我、人、众生等见，是名无有见建立见。云何无有因建立因？谓初识前无因不生，其初识本无，后眼、色、明、念等为因如幻生，生已有，有还灭，是名无有因建立因。云何无有性建立性？谓于虚空、涅槃、非数灭，无作性，执著建立。大慧，此离性非性，一切诸法离于有无，犹如毛轮、兔马等角，是名无有性建立性。大慧，建立诽谤，皆是凡愚不了唯心而生分别，非诸圣者。是故汝等当勤观察，远离此见。

“大慧，菩萨摩诃萨善知心意意识、五法、自性、二无我相已，为众生故作种种身；如依缘起，起妄计性。亦如摩尼随心现色，普入佛会，听闻佛说，诸法如幻、如梦、如影、如镜中像、如水中月，远离生灭及以断常，不住声闻、辟支佛道，闻已成就无量百千亿那由他三昧；得此三昧已，遍游一切诸佛国土，供养诸佛，生诸天上，显扬三宝；示现佛身，为诸声闻、菩萨大众，说外境界皆唯是心，悉令远离有无等执。”

尔时，世尊即说颂言：

&nbsp;&nbsp;&nbsp;&nbsp;“佛子能观见，&nbsp;&nbsp;&nbsp;&nbsp;世间唯是心，

&nbsp;&nbsp;&nbsp;&nbsp;示现种种身，&nbsp;&nbsp;&nbsp;&nbsp;所作无障碍，

&nbsp;&nbsp;&nbsp;&nbsp;神通力自在，&nbsp;&nbsp;&nbsp;&nbsp;一切皆成就。

尔时，大慧菩萨摩诃萨，复请佛言：“愿为我说一切法空、无生、无二、无自性相。我及诸菩萨悟此相故，离有无分别，疾得阿耨多罗三藐三菩提。”

佛言：“谛听！当为汝说。大慧，空者，即是妄计性句义。大慧，为执著妄计自性故，说空、无生、无二、无自性。

“大慧，略说空性有七种，谓相空、自性空、无行空、行空、一切法不可说空、第一义圣智大空、彼彼空。

“云何相空？谓一切法自相共相空，展转积聚互相待故，分析推求无所有故，自他及共皆不生故，自共相无生亦无住，是故名一切法自相空。

“云何自性空？谓一切法自性不生，是名自性空。

“云何无行空？所谓诸蕴，本来涅槃，无有诸行，是名无行空。

“云何行空？所谓诸蕴，由业及因和合而起，离我、我所，是名行空。

“云何一切法不可说空？谓一切法妄计自性，无可言说，是名不可说空。

“云何第一义圣智大空？谓得自证圣智时，一切诸见过习悉离，是名第一义圣智大空。

“云何彼彼空？谓于此无彼，是名彼彼空。譬如鹿子母堂，无象马牛羊等，我说彼堂空，非无比丘众。大慧，非谓堂无堂自性，非谓比丘无比丘自性，非谓余处无象马牛羊。大慧，一切诸法自共相，彼彼求不可得，是故说名彼彼空。

“是名七种空。大慧，此彼彼空，空中最粗，汝应远离。

“复次，大慧，无生者，自体不生而非不生；除住三昧，是名无生。

“大慧，无自性者，以无生故密意而说。大慧，一切法无自性，以刹那不住故，见后变异故，是名无自性。

“云何无二相？大慧，如光影、如长短、如黑白，皆相待立，独则不成。大慧，非于生死外有涅槃，非于涅槃外有生死，生死、涅槃无相违相。如生死、涅槃，一切法亦如是，是名无二相。大慧，空、无生、无二、无自性相，汝当勤学。”

尔时，世尊重说颂言：

&nbsp;&nbsp;&nbsp;&nbsp;“我常说空法，&nbsp;&nbsp;&nbsp;&nbsp;远离于断常，

&nbsp;&nbsp;&nbsp;&nbsp;生死如幻梦，&nbsp;&nbsp;&nbsp;&nbsp;而业亦不坏。

&nbsp;&nbsp;&nbsp;&nbsp;虚空及涅槃，&nbsp;&nbsp;&nbsp;&nbsp;灭二亦如是，

&nbsp;&nbsp;&nbsp;&nbsp;愚夫妄分别，&nbsp;&nbsp;&nbsp;&nbsp;诸圣离有无。”

尔时，世尊复告大慧菩萨摩诃萨言：“大慧，此空、无生、无自性、无二相，悉入一切诸佛所说修多罗中，佛所说经皆有是义。大慧，诸修多罗随顺一切众生心说，而非真实在于言中。譬如阳焰诳惑诸兽，令生水想而实无水；众经所说亦复如是，随诸愚夫自所分别令生欢喜，非皆显示圣智证处真实之法。大慧，应随顺义，莫著言说。”

<a name="fen_bie_gou"></a>尔时，大慧菩萨摩诃萨白佛言：“世尊修多罗中说：‘如来藏，本性清净，常恒不断，无有变易，具三十二相，在于一切众生身中，为蕴界处垢衣所缠，贪恚痴等妄分别垢之所污染，如无价宝在垢衣中。’外道说我是常作者，离于求那，自在无灭。世尊所说如来藏义，岂不同于外道我耶？”

佛言：“大慧，我说如来藏，不同外道所说之我。大慧，如来应正等觉，以性空、实际、涅槃、不生、无相、无愿等诸句义，说如来藏；为令愚夫离无我怖，说无分别、无影像处如来藏门。未来、现在诸菩萨摩诃萨，不应于此执著于我。

“大慧，譬如陶师于泥聚中，以人功、水、杖、轮、绳方便作种种器；如来亦尔，于远离一切分别相无我法中，以种种智慧方便善巧，或说如来藏，或说为无我，种种名字各各差别。

“大慧，我说如来藏，为摄著我诸外道众，令离妄见，入三解脱，速得证于阿耨多罗三藐三菩提。是故诸佛说如来藏，不同外道所说之我。若欲离于外道见者，应知无我如来藏义。”

尔时，世尊即说颂曰：

&nbsp;&nbsp;&nbsp;&nbsp;“士夫相续蕴，&nbsp;&nbsp;&nbsp;&nbsp;众缘及微尘，

&nbsp;&nbsp;&nbsp;&nbsp;胜自在作者，&nbsp;&nbsp;&nbsp;&nbsp;此但心分别。”

尔时，大慧菩萨普观未来一切众生，复请佛言：“愿为我说具修行法，如诸菩萨摩诃萨，成大修行。”

佛言：“大慧，菩萨摩诃萨具四种法，成大修行。何者为四？谓观察自心所现故，远离生住灭见故，善知外法无性故，专求自证圣智故。若诸菩萨成此四法，则得名为大修行者。

“大慧，云何观察自心所现？谓观三界，唯是自心；离我、我所，无动作、无来去；无始执著过习所熏；三界种种色行名言系缚；身资所住，分别随入之所显现。菩萨摩诃萨如是观察自心所现。

“大慧，云何得离生住灭见？所谓观一切法如幻梦生，自他及俱皆不生故，随自心量之所现故，见外物无有故，见诸识不起故，及众缘无积故，分别因缘起三界故。如是观时，若内、若外一切诸法皆不可得，知无体实，远离生见，证如幻性，即时逮得无生法忍，住第八地，了心意意识、五法、自性、二无我境，转所依止，获意生身。”

大慧言：“世尊，以何因缘名意生身？”

佛言：“大慧，意生身者，譬如意去速疾无碍，名意生身。大慧，譬如心意于无量百千由旬之外，忆先所见种种诸物，念念相续疾诣于彼，非是其身及山河石壁所能为碍；意生身者亦复如是，如幻三昧、力通自在、诸相庄严，忆本成就众生愿故，犹如意去生于一切诸圣众中，是名菩萨摩诃萨得远离于生住灭见。

“大慧，云何观察外法无性？谓观察一切法，如阳焰、如梦境、如毛轮，无始戏论种种执著，虚妄恶习为其因故。如是观察一切法时，即是专求自证圣智。

“大慧，是名菩萨具四种法成大修行，汝应如是勤加修学。”

尔时，大慧菩萨摩诃萨，复请佛言：“愿说一切法因缘相，令我及诸菩萨摩诃萨了达其义，离有无见，不妄执诸法渐生、顿生。”

佛言：“大慧，一切法因缘生有二种，谓内及外。外者，谓以泥团、水、杖、轮、绳、人功等缘和合成瓶；如泥瓶，缕叠、草席、种芽、酪酥悉亦如是，名外缘前后转生。内者，谓无明、爱、业等生蕴界处法，是为内缘起，此但愚夫之所分别。

“大慧，因有六种，谓当有因、相属因、相因、能作因、显了因、观待因。大慧，当有因者，谓内外法作因生果。相属因者，谓内外法作缘生果，蕴种子等。相因者，作无间相，生相续果。能作因者，谓作增上而生于果，如转轮王。显了因者，谓分别生能显境相，如灯照物。观待因者，谓灭时相续断，无妄想生。

“大慧，此是愚夫自所分别，非渐次生，亦非顿生。何以故？大慧，若顿生者，则作与所作无有差别，求其因相不可得故。若渐生者，求其体相亦不可得；如未生子，云何名父？诸计度人，言以因缘、所缘缘、无间缘、增上缘等，所生、能生互相系属次第生者，理不得成，皆是妄情执著相故。大慧，渐次与顿皆悉不生，但有心现身资等故，外自共相皆无性故，唯除识起自分别见。大慧，是故应离因缘所作和合相中渐、顿生见。”

尔时，世尊重说颂言：

&nbsp;&nbsp;&nbsp;&nbsp;“一切法无生，&nbsp;&nbsp;&nbsp;&nbsp;亦复无有灭，

&nbsp;&nbsp;&nbsp;&nbsp;于彼诸缘中，&nbsp;&nbsp;&nbsp;&nbsp;分别生灭相。

&nbsp;&nbsp;&nbsp;&nbsp;非遮诸缘会，&nbsp;&nbsp;&nbsp;&nbsp;如是灭复生，

&nbsp;&nbsp;&nbsp;&nbsp;但止于凡愚，&nbsp;&nbsp;&nbsp;&nbsp;妄情之所著。

&nbsp;&nbsp;&nbsp;&nbsp;缘中法有无，&nbsp;&nbsp;&nbsp;&nbsp;是悉无有生，

&nbsp;&nbsp;&nbsp;&nbsp;习气迷转心，&nbsp;&nbsp;&nbsp;&nbsp;从是三有现。

&nbsp;&nbsp;&nbsp;&nbsp;本来无有生，&nbsp;&nbsp;&nbsp;&nbsp;亦复无有灭，

&nbsp;&nbsp;&nbsp;&nbsp;观一切有为，&nbsp;&nbsp;&nbsp;&nbsp;譬如虚空华。

&nbsp;&nbsp;&nbsp;&nbsp;离能取所取，&nbsp;&nbsp;&nbsp;&nbsp;一切迷惑见，

&nbsp;&nbsp;&nbsp;&nbsp;无能生所生，&nbsp;&nbsp;&nbsp;&nbsp;亦复无因缘，

&nbsp;&nbsp;&nbsp;&nbsp;但随世俗故，&nbsp;&nbsp;&nbsp;&nbsp;而说有生灭。”