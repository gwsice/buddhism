## 楞伽阿跋多罗宝经卷第一

### 一切佛语心品之一

如是我闻：一时，佛住南海滨楞伽山顶，种种宝华以为庄严，与大比丘僧，及大菩萨众俱。从彼种种异佛刹来，是诸菩萨摩诃萨，无量三昧自在之力，神通游戏。大慧菩萨摩诃萨而为上首。一切诸佛，手灌其顶；自心现境界，善解其义；种种众生、种种心色、无量度门，随类普现；于五法、自性、识、二种无我，究竟通达。

尔时，大慧菩萨与摩帝菩萨，俱游一切诸佛刹土，承佛神力，从坐而起，偏袒右肩，右膝著地，合掌恭敬，以偈赞曰：


&nbsp;&nbsp;&nbsp;&nbsp;“世间离生灭，&nbsp;&nbsp;&nbsp;&nbsp;犹如虚空华，

&nbsp;&nbsp;&nbsp;&nbsp;智不得有无，&nbsp;&nbsp;&nbsp;&nbsp;而兴大悲心。

&nbsp;&nbsp;&nbsp;&nbsp;一切法如幻，&nbsp;&nbsp;&nbsp;&nbsp;远离于心识，

&nbsp;&nbsp;&nbsp;&nbsp;智不得有无，&nbsp;&nbsp;&nbsp;&nbsp;而兴大悲心。

&nbsp;&nbsp;&nbsp;&nbsp;远离于断常，&nbsp;&nbsp;&nbsp;&nbsp;世间恒如梦，

&nbsp;&nbsp;&nbsp;&nbsp;智不得有无，&nbsp;&nbsp;&nbsp;&nbsp;而兴大悲心。

&nbsp;&nbsp;&nbsp;&nbsp;知人法无我，&nbsp;&nbsp;&nbsp;&nbsp;烦恼及尔焰，

&nbsp;&nbsp;&nbsp;&nbsp;常清净无相，&nbsp;&nbsp;&nbsp;&nbsp;而兴大悲心。

&nbsp;&nbsp;&nbsp;&nbsp;一切无涅槃，&nbsp;&nbsp;&nbsp;&nbsp;无有涅槃佛，

&nbsp;&nbsp;&nbsp;&nbsp;无有佛涅槃，&nbsp;&nbsp;&nbsp;&nbsp;远离觉所觉，

&nbsp;&nbsp;&nbsp;&nbsp;若有若无有，&nbsp;&nbsp;&nbsp;&nbsp;是二悉俱离。

&nbsp;&nbsp;&nbsp;&nbsp;牟尼寂静观，&nbsp;&nbsp;&nbsp;&nbsp;是则远离生，

&nbsp;&nbsp;&nbsp;&nbsp;是名为不取，&nbsp;&nbsp;&nbsp;&nbsp;今世后世净。”

尔时，大慧菩萨偈赞佛已，自说姓名：

&nbsp;&nbsp;&nbsp;&nbsp;“我名为大慧，&nbsp;&nbsp;&nbsp;&nbsp;通达于大乘，

&nbsp;&nbsp;&nbsp;&nbsp;今以百八义，&nbsp;&nbsp;&nbsp;&nbsp;仰咨尊中上。”

&nbsp;&nbsp;&nbsp;&nbsp;世间解之士，&nbsp;&nbsp;&nbsp;&nbsp;闻彼所说偈，

&nbsp;&nbsp;&nbsp;&nbsp;观察一切众，&nbsp;&nbsp;&nbsp;&nbsp;告诸佛子言：

&nbsp;&nbsp;&nbsp;&nbsp;“汝等诸佛子，&nbsp;&nbsp;&nbsp;&nbsp;今皆恣所问，

&nbsp;&nbsp;&nbsp;&nbsp;我当为汝说，&nbsp;&nbsp;&nbsp;&nbsp;自觉之境界。”

尔时，大慧菩萨摩诃萨，承佛所听，顶礼佛足，合掌恭敬，以偈问曰：

&nbsp;&nbsp;&nbsp;&nbsp;“云何净其念？&nbsp;&nbsp;&nbsp;&nbsp;云何念增长？

&nbsp;&nbsp;&nbsp;&nbsp;云何见痴惑？&nbsp;&nbsp;&nbsp;&nbsp;云何惑增长？

&nbsp;&nbsp;&nbsp;&nbsp;何故刹土化，&nbsp;&nbsp;&nbsp;&nbsp;相及诸外道？

&nbsp;&nbsp;&nbsp;&nbsp;云何无受次？&nbsp;&nbsp;&nbsp;&nbsp;何故名无受？

&nbsp;&nbsp;&nbsp;&nbsp;何故名佛子？&nbsp;&nbsp;&nbsp;&nbsp;解脱至何所？

&nbsp;&nbsp;&nbsp;&nbsp;谁缚谁解脱？&nbsp;&nbsp;&nbsp;&nbsp;何等禅境界？

&nbsp;&nbsp;&nbsp;&nbsp;云何有三乘？&nbsp;&nbsp;&nbsp;&nbsp;唯愿为解说。

&nbsp;&nbsp;&nbsp;&nbsp;缘起何所生？&nbsp;&nbsp;&nbsp;&nbsp;云何作所作？

&nbsp;&nbsp;&nbsp;&nbsp;云何俱异说？&nbsp;&nbsp;&nbsp;&nbsp;云何为增长？

&nbsp;&nbsp;&nbsp;&nbsp;云何无色定，&nbsp;&nbsp;&nbsp;&nbsp;及以灭正受？

&nbsp;&nbsp;&nbsp;&nbsp;云何为想灭？&nbsp;&nbsp;&nbsp;&nbsp;何因从定觉？

&nbsp;&nbsp;&nbsp;&nbsp;云何所作生，&nbsp;&nbsp;&nbsp;&nbsp;进去及持身？

&nbsp;&nbsp;&nbsp;&nbsp;云何现分别？&nbsp;&nbsp;&nbsp;&nbsp;云何生诸地？

&nbsp;&nbsp;&nbsp;&nbsp;破三有者谁？&nbsp;&nbsp;&nbsp;&nbsp;何处身云何？

&nbsp;&nbsp;&nbsp;&nbsp;往生何所至？&nbsp;&nbsp;&nbsp;&nbsp;云何最胜子？

&nbsp;&nbsp;&nbsp;&nbsp;何因得神通，&nbsp;&nbsp;&nbsp;&nbsp;及自在三昧？

&nbsp;&nbsp;&nbsp;&nbsp;云何三昧心？&nbsp;&nbsp;&nbsp;&nbsp;最胜为我说。

&nbsp;&nbsp;&nbsp;&nbsp;云何名为藏？&nbsp;&nbsp;&nbsp;&nbsp;云何意及识？

&nbsp;&nbsp;&nbsp;&nbsp;云何生与灭？&nbsp;&nbsp;&nbsp;&nbsp;云何见已还？

&nbsp;&nbsp;&nbsp;&nbsp;云何为种姓，&nbsp;&nbsp;&nbsp;&nbsp;非种及心量？

&nbsp;&nbsp;&nbsp;&nbsp;云何建立相，&nbsp;&nbsp;&nbsp;&nbsp;及与非我义？

&nbsp;&nbsp;&nbsp;&nbsp;云何无众生？&nbsp;&nbsp;&nbsp;&nbsp;云何世俗说？

&nbsp;&nbsp;&nbsp;&nbsp;云何为断见，&nbsp;&nbsp;&nbsp;&nbsp;及常见不生？

&nbsp;&nbsp;&nbsp;&nbsp;云何佛外道，&nbsp;&nbsp;&nbsp;&nbsp;其相不相违？

&nbsp;&nbsp;&nbsp;&nbsp;云何当来世，&nbsp;&nbsp;&nbsp;&nbsp;种种诸异部？

&nbsp;&nbsp;&nbsp;&nbsp;云何空何因？&nbsp;&nbsp;&nbsp;&nbsp;云何刹那坏？

&nbsp;&nbsp;&nbsp;&nbsp;云何胎藏生？&nbsp;&nbsp;&nbsp;&nbsp;云何世不动？

&nbsp;&nbsp;&nbsp;&nbsp;何因如幻梦，&nbsp;&nbsp;&nbsp;&nbsp;及揵闼婆城，

&nbsp;&nbsp;&nbsp;&nbsp;世间热时炎，&nbsp;&nbsp;&nbsp;&nbsp;及与水月光？

&nbsp;&nbsp;&nbsp;&nbsp;何因说觉支，&nbsp;&nbsp;&nbsp;&nbsp;及与菩提分？

&nbsp;&nbsp;&nbsp;&nbsp;云何国土乱？&nbsp;&nbsp;&nbsp;&nbsp;云何作有见？

&nbsp;&nbsp;&nbsp;&nbsp;云何不生灭，&nbsp;&nbsp;&nbsp;&nbsp;世如虚空华？

&nbsp;&nbsp;&nbsp;&nbsp;云何觉世间？&nbsp;&nbsp;&nbsp;&nbsp;云何说离字？

&nbsp;&nbsp;&nbsp;&nbsp;离妄想者谁？&nbsp;&nbsp;&nbsp;&nbsp;云何虚空譬？

&nbsp;&nbsp;&nbsp;&nbsp;如实有几种？&nbsp;&nbsp;&nbsp;&nbsp;几波罗蜜心？

&nbsp;&nbsp;&nbsp;&nbsp;何因度诸地？&nbsp;&nbsp;&nbsp;&nbsp;谁至无所受？

&nbsp;&nbsp;&nbsp;&nbsp;何等二无我？&nbsp;&nbsp;&nbsp;&nbsp;云何尔炎净？

&nbsp;&nbsp;&nbsp;&nbsp;诸智有几种？&nbsp;&nbsp;&nbsp;&nbsp;几戒众生性？

&nbsp;&nbsp;&nbsp;&nbsp;谁生诸宝性，&nbsp;&nbsp;&nbsp;&nbsp;摩尼真珠等？

&nbsp;&nbsp;&nbsp;&nbsp;谁生诸语言，&nbsp;&nbsp;&nbsp;&nbsp;众生种种性？

&nbsp;&nbsp;&nbsp;&nbsp;明处及伎术，&nbsp;&nbsp;&nbsp;&nbsp;谁之所显示？

&nbsp;&nbsp;&nbsp;&nbsp;伽陀有几种，&nbsp;&nbsp;&nbsp;&nbsp;长颂及短颂？

&nbsp;&nbsp;&nbsp;&nbsp;成为有几种？&nbsp;&nbsp;&nbsp;&nbsp;云何名为论？

&nbsp;&nbsp;&nbsp;&nbsp;云何生饮食，&nbsp;&nbsp;&nbsp;&nbsp;及生诸爱欲？

&nbsp;&nbsp;&nbsp;&nbsp;云何名为王，&nbsp;&nbsp;&nbsp;&nbsp;转轮及小王？

&nbsp;&nbsp;&nbsp;&nbsp;云何守护国？&nbsp;&nbsp;&nbsp;&nbsp;诸天有几种？

&nbsp;&nbsp;&nbsp;&nbsp;云何名为地，&nbsp;&nbsp;&nbsp;&nbsp;星宿及日月？

&nbsp;&nbsp;&nbsp;&nbsp;解脱修行者，&nbsp;&nbsp;&nbsp;&nbsp;是各有几种？

&nbsp;&nbsp;&nbsp;&nbsp;弟子有几种？&nbsp;&nbsp;&nbsp;&nbsp;云何阿阇梨？

&nbsp;&nbsp;&nbsp;&nbsp;佛复有几种？&nbsp;&nbsp;&nbsp;&nbsp;复有几种生？

&nbsp;&nbsp;&nbsp;&nbsp;魔及诸异学，&nbsp;&nbsp;&nbsp;&nbsp;彼各有几种？

&nbsp;&nbsp;&nbsp;&nbsp;自性及与心，&nbsp;&nbsp;&nbsp;&nbsp;彼复各几种？

&nbsp;&nbsp;&nbsp;&nbsp;云何施设量？&nbsp;&nbsp;&nbsp;&nbsp;唯愿最胜说。

&nbsp;&nbsp;&nbsp;&nbsp;云何空风云？&nbsp;&nbsp;&nbsp;&nbsp;云何念聪明？

&nbsp;&nbsp;&nbsp;&nbsp;云何为林树？&nbsp;&nbsp;&nbsp;&nbsp;云何为蔓草？

&nbsp;&nbsp;&nbsp;&nbsp;云何象马鹿？&nbsp;&nbsp;&nbsp;&nbsp;云何而捕取？

&nbsp;&nbsp;&nbsp;&nbsp;云何为卑陋？&nbsp;&nbsp;&nbsp;&nbsp;何因而卑陋？

&nbsp;&nbsp;&nbsp;&nbsp;云何六节摄？&nbsp;&nbsp;&nbsp;&nbsp;云何一阐提？

&nbsp;&nbsp;&nbsp;&nbsp;男女及不男，&nbsp;&nbsp;&nbsp;&nbsp;斯皆云何生？

&nbsp;&nbsp;&nbsp;&nbsp;云何修行退？&nbsp;&nbsp;&nbsp;&nbsp;云何修行生？

&nbsp;&nbsp;&nbsp;&nbsp;禅师以何法，&nbsp;&nbsp;&nbsp;&nbsp;建立何等人？

&nbsp;&nbsp;&nbsp;&nbsp;众生生诸趣，&nbsp;&nbsp;&nbsp;&nbsp;何相何像类？

&nbsp;&nbsp;&nbsp;&nbsp;云何为财富？&nbsp;&nbsp;&nbsp;&nbsp;何因致财富？

&nbsp;&nbsp;&nbsp;&nbsp;云何为释种？&nbsp;&nbsp;&nbsp;&nbsp;何因有释种？

&nbsp;&nbsp;&nbsp;&nbsp;云何甘蔗种？&nbsp;&nbsp;&nbsp;&nbsp;无上尊愿说。

&nbsp;&nbsp;&nbsp;&nbsp;云何长苦仙？&nbsp;&nbsp;&nbsp;&nbsp;彼云何教授？

&nbsp;&nbsp;&nbsp;&nbsp;如来云何于，&nbsp;&nbsp;&nbsp;&nbsp;一切时刹现，

&nbsp;&nbsp;&nbsp;&nbsp;种种名色类，&nbsp;&nbsp;&nbsp;&nbsp;最胜子围绕？

&nbsp;&nbsp;&nbsp;&nbsp;云何不食肉？&nbsp;&nbsp;&nbsp;&nbsp;云何制断肉？

&nbsp;&nbsp;&nbsp;&nbsp;食肉诸种类，&nbsp;&nbsp;&nbsp;&nbsp;何因故食肉？

&nbsp;&nbsp;&nbsp;&nbsp;云何日月形，&nbsp;&nbsp;&nbsp;&nbsp;须弥及莲华，

&nbsp;&nbsp;&nbsp;&nbsp;师子胜相刹，&nbsp;&nbsp;&nbsp;&nbsp;侧住覆世界，

&nbsp;&nbsp;&nbsp;&nbsp;如因陀罗网，&nbsp;&nbsp;&nbsp;&nbsp;或悉诸珍宝，

&nbsp;&nbsp;&nbsp;&nbsp;箜篌细腰鼓，&nbsp;&nbsp;&nbsp;&nbsp;状种种诸华，

&nbsp;&nbsp;&nbsp;&nbsp;或离日月光，&nbsp;&nbsp;&nbsp;&nbsp;如是等无量？

&nbsp;&nbsp;&nbsp;&nbsp;云何为化佛？&nbsp;&nbsp;&nbsp;&nbsp;云何报生佛？

&nbsp;&nbsp;&nbsp;&nbsp;云何如如佛？&nbsp;&nbsp;&nbsp;&nbsp;云何智慧佛？

&nbsp;&nbsp;&nbsp;&nbsp;云何于欲界，&nbsp;&nbsp;&nbsp;&nbsp;不成等正觉？

&nbsp;&nbsp;&nbsp;&nbsp;何故色究竟，&nbsp;&nbsp;&nbsp;&nbsp;离欲得菩提？

&nbsp;&nbsp;&nbsp;&nbsp;善逝般涅槃，&nbsp;&nbsp;&nbsp;&nbsp;谁当持正法？

&nbsp;&nbsp;&nbsp;&nbsp;天师住久如？&nbsp;&nbsp;&nbsp;&nbsp;正法几时住？

&nbsp;&nbsp;&nbsp;&nbsp;悉檀及与见，&nbsp;&nbsp;&nbsp;&nbsp;各复有几种？

&nbsp;&nbsp;&nbsp;&nbsp;毗尼比丘分，&nbsp;&nbsp;&nbsp;&nbsp;云何何因缘？

&nbsp;&nbsp;&nbsp;&nbsp;彼诸最胜子，&nbsp;&nbsp;&nbsp;&nbsp;缘觉及声闻，

&nbsp;&nbsp;&nbsp;&nbsp;何因百变易？&nbsp;&nbsp;&nbsp;&nbsp;云何百无受？

&nbsp;&nbsp;&nbsp;&nbsp;云何世俗通？&nbsp;&nbsp;&nbsp;&nbsp;云何出世间？

&nbsp;&nbsp;&nbsp;&nbsp;云何为七地？&nbsp;&nbsp;&nbsp;&nbsp;唯愿为演说。

&nbsp;&nbsp;&nbsp;&nbsp;僧伽有几种？&nbsp;&nbsp;&nbsp;&nbsp;云何为坏僧？

&nbsp;&nbsp;&nbsp;&nbsp;云何医方论？&nbsp;&nbsp;&nbsp;&nbsp;是复何因缘？

&nbsp;&nbsp;&nbsp;&nbsp;何故大牟尼，&nbsp;&nbsp;&nbsp;&nbsp;唱说如是言，

&nbsp;&nbsp;&nbsp;&nbsp;迦葉拘留孙，&nbsp;&nbsp;&nbsp;&nbsp;拘那含是我？

&nbsp;&nbsp;&nbsp;&nbsp;何故说断常，&nbsp;&nbsp;&nbsp;&nbsp;及与我无我？

&nbsp;&nbsp;&nbsp;&nbsp;何不一切时，&nbsp;&nbsp;&nbsp;&nbsp;演说真实义，

&nbsp;&nbsp;&nbsp;&nbsp;而复为众生，&nbsp;&nbsp;&nbsp;&nbsp;分别说心量？

&nbsp;&nbsp;&nbsp;&nbsp;何因男女林，&nbsp;&nbsp;&nbsp;&nbsp;诃梨阿摩勒，

&nbsp;&nbsp;&nbsp;&nbsp;鸡罗及铁围，&nbsp;&nbsp;&nbsp;&nbsp;金刚等诸山，

&nbsp;&nbsp;&nbsp;&nbsp;无量宝庄严，&nbsp;&nbsp;&nbsp;&nbsp;仙阇婆充满？”

&nbsp;&nbsp;&nbsp;&nbsp;无上世间解，&nbsp;&nbsp;&nbsp;&nbsp;闻彼所说偈，

&nbsp;&nbsp;&nbsp;&nbsp;大乘诸度门，&nbsp;&nbsp;&nbsp;&nbsp;诸佛心第一：

&nbsp;&nbsp;&nbsp;&nbsp;“善哉善哉问，&nbsp;&nbsp;&nbsp;&nbsp;大慧善谛听！

&nbsp;&nbsp;&nbsp;&nbsp;我今当次第，&nbsp;&nbsp;&nbsp;&nbsp;如汝所问说。

&nbsp;&nbsp;&nbsp;&nbsp;生及与不生，&nbsp;&nbsp;&nbsp;&nbsp;涅槃空刹那，

&nbsp;&nbsp;&nbsp;&nbsp;趣至无自性，&nbsp;&nbsp;&nbsp;&nbsp;佛诸波罗蜜，

&nbsp;&nbsp;&nbsp;&nbsp;佛子与声闻，&nbsp;&nbsp;&nbsp;&nbsp;缘觉诸外道，

&nbsp;&nbsp;&nbsp;&nbsp;及与无色行，&nbsp;&nbsp;&nbsp;&nbsp;如是种种事。

&nbsp;&nbsp;&nbsp;&nbsp;须弥巨海山，&nbsp;&nbsp;&nbsp;&nbsp;洲渚刹土地，

&nbsp;&nbsp;&nbsp;&nbsp;星宿及日月，&nbsp;&nbsp;&nbsp;&nbsp;外道天修罗。

&nbsp;&nbsp;&nbsp;&nbsp;解脱自在通，&nbsp;&nbsp;&nbsp;&nbsp;力禅三摩提，

&nbsp;&nbsp;&nbsp;&nbsp;灭及如意足，&nbsp;&nbsp;&nbsp;&nbsp;觉支及道品，

&nbsp;&nbsp;&nbsp;&nbsp;诸禅定无量，&nbsp;&nbsp;&nbsp;&nbsp;诸阴身往来，

&nbsp;&nbsp;&nbsp;&nbsp;正受灭尽定，&nbsp;&nbsp;&nbsp;&nbsp;三昧起心说。

&nbsp;&nbsp;&nbsp;&nbsp;心意及与识，&nbsp;&nbsp;&nbsp;&nbsp;无我法有五，

&nbsp;&nbsp;&nbsp;&nbsp;自性想所想，&nbsp;&nbsp;&nbsp;&nbsp;及与现二见。

&nbsp;&nbsp;&nbsp;&nbsp;乘及诸种性，&nbsp;&nbsp;&nbsp;&nbsp;金银摩尼等，

&nbsp;&nbsp;&nbsp;&nbsp;一阐提大种，&nbsp;&nbsp;&nbsp;&nbsp;荒乱及一佛。

&nbsp;&nbsp;&nbsp;&nbsp;智尔焰得向，&nbsp;&nbsp;&nbsp;&nbsp;众生有无有？

&nbsp;&nbsp;&nbsp;&nbsp;象马诸禽兽，&nbsp;&nbsp;&nbsp;&nbsp;云何而捕取？

&nbsp;&nbsp;&nbsp;&nbsp;譬因成悉檀，&nbsp;&nbsp;&nbsp;&nbsp;及与作所作；

&nbsp;&nbsp;&nbsp;&nbsp;郁林迷惑通，&nbsp;&nbsp;&nbsp;&nbsp;心量不现有；

&nbsp;&nbsp;&nbsp;&nbsp;诸地不相至，&nbsp;&nbsp;&nbsp;&nbsp;百变百无受；

&nbsp;&nbsp;&nbsp;&nbsp;医方工巧论，&nbsp;&nbsp;&nbsp;&nbsp;伎术诸明处；

&nbsp;&nbsp;&nbsp;&nbsp;诸山须弥地，&nbsp;&nbsp;&nbsp;&nbsp;巨海日月量。

&nbsp;&nbsp;&nbsp;&nbsp;下中上众生，&nbsp;&nbsp;&nbsp;&nbsp;身各几微尘？

&nbsp;&nbsp;&nbsp;&nbsp;一一刹微尘？&nbsp;&nbsp;&nbsp;&nbsp;弓弓数有几？

&nbsp;&nbsp;&nbsp;&nbsp;肘步拘楼舍，&nbsp;&nbsp;&nbsp;&nbsp;半由延由延，

&nbsp;&nbsp;&nbsp;&nbsp;兔毫窗尘虮，&nbsp;&nbsp;&nbsp;&nbsp;羊毛[麥+廣]麦尘，

&nbsp;&nbsp;&nbsp;&nbsp;钵他几[麥+廣]麦，&nbsp;&nbsp;&nbsp;&nbsp;阿罗[麥+廣]麦几？

&nbsp;&nbsp;&nbsp;&nbsp;独笼那佉梨，&nbsp;&nbsp;&nbsp;&nbsp;勒叉及举利，

&nbsp;&nbsp;&nbsp;&nbsp;乃至频婆罗，&nbsp;&nbsp;&nbsp;&nbsp;是各有几数？

&nbsp;&nbsp;&nbsp;&nbsp;为有几阿㝹，&nbsp;&nbsp;&nbsp;&nbsp;名舍梨沙婆？

&nbsp;&nbsp;&nbsp;&nbsp;几舍梨沙婆，&nbsp;&nbsp;&nbsp;&nbsp;名为一赖提？

&nbsp;&nbsp;&nbsp;&nbsp;几赖提摩沙，&nbsp;&nbsp;&nbsp;&nbsp;几摩沙陀那？

&nbsp;&nbsp;&nbsp;&nbsp;复有几赖提，&nbsp;&nbsp;&nbsp;&nbsp;为摩沙陀那？

&nbsp;&nbsp;&nbsp;&nbsp;几摩沙陀那，&nbsp;&nbsp;&nbsp;&nbsp;名为陀那罗？

&nbsp;&nbsp;&nbsp;&nbsp;复几陀那罗，&nbsp;&nbsp;&nbsp;&nbsp;为迦梨沙那？

&nbsp;&nbsp;&nbsp;&nbsp;几迦梨沙那，&nbsp;&nbsp;&nbsp;&nbsp;为成一波罗？

&nbsp;&nbsp;&nbsp;&nbsp;此等积聚相，&nbsp;&nbsp;&nbsp;&nbsp;几波罗弥楼？

&nbsp;&nbsp;&nbsp;&nbsp;是等所应请，&nbsp;&nbsp;&nbsp;&nbsp;何须问余事？

&nbsp;&nbsp;&nbsp;&nbsp;声闻辟支佛，&nbsp;&nbsp;&nbsp;&nbsp;佛及最胜子，

&nbsp;&nbsp;&nbsp;&nbsp;身各有几数？&nbsp;&nbsp;&nbsp;&nbsp;何故不问此？

&nbsp;&nbsp;&nbsp;&nbsp;火焰几阿㝹？&nbsp;&nbsp;&nbsp;&nbsp;风阿㝹复几？

&nbsp;&nbsp;&nbsp;&nbsp;根根几阿㝹？&nbsp;&nbsp;&nbsp;&nbsp;毛孔眉毛几？

&nbsp;&nbsp;&nbsp;&nbsp;护财自在王，&nbsp;&nbsp;&nbsp;&nbsp;转轮圣帝王，

&nbsp;&nbsp;&nbsp;&nbsp;云何王守护？&nbsp;&nbsp;&nbsp;&nbsp;云何为解脱？

&nbsp;&nbsp;&nbsp;&nbsp;广说及句说，&nbsp;&nbsp;&nbsp;&nbsp;如汝之所问，

&nbsp;&nbsp;&nbsp;&nbsp;众生种种欲，&nbsp;&nbsp;&nbsp;&nbsp;种种诸饮食。

&nbsp;&nbsp;&nbsp;&nbsp;云何男女林，&nbsp;&nbsp;&nbsp;&nbsp;金刚坚固山？

&nbsp;&nbsp;&nbsp;&nbsp;云何如幻梦，&nbsp;&nbsp;&nbsp;&nbsp;野鹿渴爱譬？

&nbsp;&nbsp;&nbsp;&nbsp;云何山天仙，&nbsp;&nbsp;&nbsp;&nbsp;揵闼婆庄严？

&nbsp;&nbsp;&nbsp;&nbsp;解脱至何所？&nbsp;&nbsp;&nbsp;&nbsp;谁缚谁解脱？

&nbsp;&nbsp;&nbsp;&nbsp;云何禅境界，&nbsp;&nbsp;&nbsp;&nbsp;变化及外道？

&nbsp;&nbsp;&nbsp;&nbsp;云何无因作？&nbsp;&nbsp;&nbsp;&nbsp;云何有因作，

&nbsp;&nbsp;&nbsp;&nbsp;有因无因作，&nbsp;&nbsp;&nbsp;&nbsp;及非有无因？

&nbsp;&nbsp;&nbsp;&nbsp;云何现已灭？&nbsp;&nbsp;&nbsp;&nbsp;云何净诸觉？

&nbsp;&nbsp;&nbsp;&nbsp;云何诸觉转，&nbsp;&nbsp;&nbsp;&nbsp;及转诸所作？

&nbsp;&nbsp;&nbsp;&nbsp;云何断诸想？&nbsp;&nbsp;&nbsp;&nbsp;云何三昧起？

&nbsp;&nbsp;&nbsp;&nbsp;破三有者谁？&nbsp;&nbsp;&nbsp;&nbsp;何处为何身？

&nbsp;&nbsp;&nbsp;&nbsp;云何无众生，&nbsp;&nbsp;&nbsp;&nbsp;而说有吾我？

&nbsp;&nbsp;&nbsp;&nbsp;云何世俗说？&nbsp;&nbsp;&nbsp;&nbsp;唯愿广分别。

&nbsp;&nbsp;&nbsp;&nbsp;所问相云何，&nbsp;&nbsp;&nbsp;&nbsp;及所问非我？

&nbsp;&nbsp;&nbsp;&nbsp;云何为胎藏，&nbsp;&nbsp;&nbsp;&nbsp;及种种异身？

&nbsp;&nbsp;&nbsp;&nbsp;云何断常见？&nbsp;&nbsp;&nbsp;&nbsp;云何心得定，

&nbsp;&nbsp;&nbsp;&nbsp;言说及诸智，&nbsp;&nbsp;&nbsp;&nbsp;戒种性佛子？

&nbsp;&nbsp;&nbsp;&nbsp;云何成及论？&nbsp;&nbsp;&nbsp;&nbsp;云何师弟子？

&nbsp;&nbsp;&nbsp;&nbsp;种种诸众生，&nbsp;&nbsp;&nbsp;&nbsp;斯等复云何？

&nbsp;&nbsp;&nbsp;&nbsp;云何为饮食，&nbsp;&nbsp;&nbsp;&nbsp;聪明广施设？

&nbsp;&nbsp;&nbsp;&nbsp;云何树葛縢，&nbsp;&nbsp;&nbsp;&nbsp;最胜子所问？

&nbsp;&nbsp;&nbsp;&nbsp;云何种种刹，&nbsp;&nbsp;&nbsp;&nbsp;仙人长苦行？

&nbsp;&nbsp;&nbsp;&nbsp;云何为族姓？&nbsp;&nbsp;&nbsp;&nbsp;从何师受学？

&nbsp;&nbsp;&nbsp;&nbsp;云何为丑陋？&nbsp;&nbsp;&nbsp;&nbsp;云何人修行？

&nbsp;&nbsp;&nbsp;&nbsp;欲界何不觉，&nbsp;&nbsp;&nbsp;&nbsp;阿迦腻吒成？

&nbsp;&nbsp;&nbsp;&nbsp;云何俗神通？&nbsp;&nbsp;&nbsp;&nbsp;云何为比丘？

&nbsp;&nbsp;&nbsp;&nbsp;云何为化佛？&nbsp;&nbsp;&nbsp;&nbsp;云何为报佛？

&nbsp;&nbsp;&nbsp;&nbsp;云何为如如，&nbsp;&nbsp;&nbsp;&nbsp;平等智慧佛？

&nbsp;&nbsp;&nbsp;&nbsp;云何为众僧？&nbsp;&nbsp;&nbsp;&nbsp;佛子如是问。

&nbsp;&nbsp;&nbsp;&nbsp;箜篌腰鼓花，&nbsp;&nbsp;&nbsp;&nbsp;刹土离光明，

&nbsp;&nbsp;&nbsp;&nbsp;心地者有七，&nbsp;&nbsp;&nbsp;&nbsp;所问皆如实。

&nbsp;&nbsp;&nbsp;&nbsp;此及余众多，&nbsp;&nbsp;&nbsp;&nbsp;佛子所应问。

&nbsp;&nbsp;&nbsp;&nbsp;“一一相相应，&nbsp;&nbsp;&nbsp;&nbsp;远离诸见过，

&nbsp;&nbsp;&nbsp;&nbsp;悉檀离言说，&nbsp;&nbsp;&nbsp;&nbsp;我今当显示。

&nbsp;&nbsp;&nbsp;&nbsp;次第建立句，&nbsp;&nbsp;&nbsp;&nbsp;佛子善谛听，

&nbsp;&nbsp;&nbsp;&nbsp;此上百八句，&nbsp;&nbsp;&nbsp;&nbsp;如诸佛所说：

“不生句生句，常句无常句，相句无相句，住异句非住异句，刹那句非刹那句，自性句离自性句，空句不空句，断句不断句，边句非边句，中句非中句，常句非常句，缘句非缘句，因句非因句，烦恼句非烦恼句，爱句非爱句，方便句非方便句，巧句非巧句，净句非净句，成句非成句，譬句非譬句，弟子句非弟子句，师句非师句，种性句非种性句，三乘句非三乘句，所有句无所有句，愿句非愿句，三轮句非三轮句，相句非相句，有品句非有品句，俱句非俱句，缘自圣智现法乐句非现法乐句，刹土句非刹土句，阿㝹句非阿㝹句，水句非水句，弓句非弓句，实句非实句，数句非数句，数句非数句，明句非明句，虚空句非虚空句，云句非云句，工巧伎术明处句非明处句，风句非风句，地句非地句，心句非心句，施设句非施设句，自性句非自性句，阴句非阴句，众生句非众生句，慧句非慧句，涅槃句非涅槃句，尔焰句非尔焰句，外道句非外道句，荒乱句非荒乱句，幻句非幻句，梦句非梦句，焰句非焰句，像句非像句，轮句非轮句，揵闼婆句非揵闼婆句，天句非天句，饮食句非饮食句，淫欲句非淫欲句，见句非见句，波罗蜜句非波罗蜜句，戒句非戒句，日月星宿句非日月星宿句，谛句非谛句，果句非果句，灭起句非灭起句，治句非治句，相句非相句，支句非支句，巧明处句非巧明处句，禅句非禅句，迷句非迷句，现句非现句，护句非护句，族句非族句，仙句非仙句，王句非王句，摄受句非摄受句，宝句非宝句，记句非记句，一阐提句非一阐提句，女男不男句非女男不男句，味句非味句，事句非事句，身句非身句，觉句非觉句，动句非动句，根句非根句，有为句非有为句，无为句非无为句，因果句非因果句，色究竟句非色究竟句，节句非节句，郁树藤句非郁树藤句，杂句非杂句，说句非说句，毗尼句非毗尼句，比丘句非比丘句，处句非处句，字句非字句。

“大慧，是百八句先佛所说，汝及诸菩萨摩诃萨，应当修学。”

尔时，大慧菩萨摩诃萨，复白佛言：“世尊，诸识有几种生、住、灭？”

佛告大慧：“诸识有二种生、住、灭，非思量所知。诸识有二种生，谓流注生及相生；有二种住，谓流注住及相住；有二种灭，谓流注灭及相灭。诸识有三种相，谓转相、业相、真相。

“大慧，略说有三种识，广说有八相。何等为三？谓真识、现识及分别事识。大慧，譬如明镜，持诸色像；现识处现，亦复如是。大慧，现识及分别事识，此二坏不坏，相展转因。大慧，不思议薰，及不思议变，是现识因。大慧，取种种尘，及无始妄想薰，是分别事识因。

“大慧，若覆彼真识，种种不实诸虚妄灭，则一切根识灭。大慧，是名相灭。大慧，相续灭者，相续所因灭，则相续灭；所从灭，及所缘灭，则相续灭。大慧，所以者何？是其所依故。依者，谓无始妄想薰；缘者，谓自心见等识境妄想。

“大慧，譬如泥团、微尘，非异、非不异；金、庄严具，亦复如是。大慧，若泥团、微尘异者，非彼所成，而实彼成，是故不异；若不异者，则泥团、微尘应无分别。如是，大慧，转识、藏识真相若异者，藏识非因；若不异者，转识灭，藏识亦应灭，而自真相实不灭。是故，大慧，非自真相识灭，但业相灭；若自真相灭者，藏识则灭。

“大慧，藏识灭者，不异外道断见论议。大慧，彼诸外道作如是论，谓摄受境界灭，识流注亦灭；若识流注灭者，无始流注应断。大慧，外道说流注生因，非眼、识、色、明集会而生，更有异因。大慧，彼因者，说言若胜妙、若士夫、若自在、若时、若微尘。

“复次，大慧，有七种性自性，所谓集性自性、性自性、相性自性、大种性自性、因性自性、缘性自性、成性自性。

“复次，大慧，有七种第一义，所谓心境界、慧境界、智境界、见境界、超二见境界、超子地境界、如来自到境界。

“大慧，此是过去、未来、现在诸如来应供等正觉，性自性第一义心。以性自性第一义心，成就如来世间、出世间，出世间上上法。圣慧眼，入自共相建立；如所建立，不与外道论恶见共。大慧，云何外道论恶见共？所谓自境界妄想见，不觉识自心所现，分齐不通。大慧，愚痴凡夫性，无性自性第一义，作二见论。

“复次，大慧，妄想三有苦灭，无知、爱、业缘灭，自心所现幻境随见，今当说。大慧，若有沙门、婆罗门，欲令无种、有种因果现，及事时住，缘阴界入生住，或言生已灭。大慧，彼若相续、若事、若生、若有、若涅槃、若道、若业、若果、若谛，破坏断灭论。所以者何？以此现前不可得，及见始非分故。

“大慧，譬如破瓶，不作瓶事；亦如焦种，不作芽事。如是，大慧，若阴界入性，已灭、今灭、当灭；自心妄想见，无因故，彼无次第生。大慧，若复说无种、有种、识，三缘合生者，龟应生毛，沙应出油；汝宗则坏，违决定义。有种、无种说，有如是过；所作事业，悉空无义。大慧，彼诸外道说有三缘合生者，所作方便，因果自相，过去、未来、现在有种、无种相；从本已来成事相承，觉想地转，自见过习气，作如是说。如是，大慧，愚痴凡夫，恶见所噬，邪曲迷醉无智，妄称一切智说。

“大慧，若复诸余沙门、婆罗门，见离自性，浮云、火轮、揵闼婆城，无生，幻、焰、水月及梦；内外心现，妄想无始虚伪，不离自心。妄想因缘灭尽，离妄想、说所说、观所观，受用建立身之藏识。于识境界，摄受及摄受者，不相应。无所有境界，离生、住、灭，自心起，随入分别。大慧，彼菩萨不久当得生死、涅槃平等，大悲巧方便，无开发方便。

“大慧，彼一切众生界，皆悉如幻，不勤因缘，远离内外境界，心外无所见；次第随入无相处，次第随入从地至地三昧境界；解三界如幻，分别观察，当得如幻三昧；度自心现无所有，得住般若波罗蜜，舍离彼生所作方便；金刚喻三摩提，随入如来身，随入如如化，神通自在，慈悲方便，具足庄严，等入一切佛刹、外道入处。离心意意识，是菩萨渐次转身，得如来身。

“大慧，是故欲得如来随入身者，当远离阴界入心、因缘所作方便、生住灭妄想虚伪；唯心直进，观察无始虚伪过，妄想习气因，三有；思惟无所有，佛地无生，到自觉圣趣；自心自在，到无开发行，如随众色摩尼，随入众生微细之心，而以化身随心量度；诸地渐次，相续建立。是故，大慧，自悉檀善，应当修学。”

尔时，大慧菩萨复白佛言：“世尊，所说心意意识、五法、自性相，一切诸佛菩萨所行，自心见等所缘境界不和合，显示一切说成真实相，一切佛语心。为楞伽国摩罗山，海中住处诸大菩萨，说如来所叹，海浪藏识境界法身。”

尔时，世尊告大慧菩萨言：“四因缘故，眼识转。何等为四？谓自心现摄受不觉、无始虚伪过色习气、计著识性自性、欲见种种色相。大慧，是名四种因缘，水流处藏识转识浪生。

“大慧，如眼识，一切诸根、微尘、毛孔俱生；随次境界生，亦复如是。譬如明镜，现众色像。大慧，犹如猛风，吹大海水；外境界风，飘荡心海，识浪不断。因所作相，异不异；合业生相，深入计著；不能了知色等自性，故五识身转。

“大慧，即彼五识身俱，因差别分段相知，当知是意识因。彼身转，彼不作是念：‘我展转相因。’自心现，妄想计著转。而彼各各坏相俱转，分别境界，分段差别，谓彼转。如修行者入禅三昧，微细习气转而不觉知，而作是念：‘识灭，然后入禅正受。’实不识灭而入正受。以习气种子不灭，故不灭。以境界转，摄受不具，故灭。

“大慧，如是微细藏识究竟边际，除诸如来及住地菩萨；诸声闻、缘觉、外道修行所得三昧智慧之力，一切不能测量决了。余地相智慧，巧便分别，决断句义，最胜无边，善根成熟，离自心现妄想虚伪，宴坐山林，下中上修，能见自心妄想流注。无量刹土诸佛灌顶，得自在力，神通三昧，诸善知识，佛子眷属。彼心意意识，自心所现自性境界虚妄之想，生死有海，业、爱、无知，如是等因，悉以超度。是故，大慧，诸修行者，应当亲近最胜知识。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“譬如巨海浪，&nbsp;&nbsp;&nbsp;&nbsp;斯由猛风起，

&nbsp;&nbsp;&nbsp;&nbsp;洪波鼓冥壑，&nbsp;&nbsp;&nbsp;&nbsp;无有断绝时。

&nbsp;&nbsp;&nbsp;&nbsp;藏识海常住，&nbsp;&nbsp;&nbsp;&nbsp;境界风所动，

&nbsp;&nbsp;&nbsp;&nbsp;种种诸识浪，&nbsp;&nbsp;&nbsp;&nbsp;腾跃而转生。

&nbsp;&nbsp;&nbsp;&nbsp;青赤种种色，&nbsp;&nbsp;&nbsp;&nbsp;珂乳及石蜜，

&nbsp;&nbsp;&nbsp;&nbsp;淡味众华果，&nbsp;&nbsp;&nbsp;&nbsp;日月与光明，

&nbsp;&nbsp;&nbsp;&nbsp;非异非不异；&nbsp;&nbsp;&nbsp;&nbsp;海水起波浪，

&nbsp;&nbsp;&nbsp;&nbsp;七识亦如是，&nbsp;&nbsp;&nbsp;&nbsp;心俱和合生。

&nbsp;&nbsp;&nbsp;&nbsp;譬如海水变，&nbsp;&nbsp;&nbsp;&nbsp;种种波浪转，

&nbsp;&nbsp;&nbsp;&nbsp;七识亦如是，&nbsp;&nbsp;&nbsp;&nbsp;心俱和合生。

&nbsp;&nbsp;&nbsp;&nbsp;谓彼藏识处，&nbsp;&nbsp;&nbsp;&nbsp;种种诸识转，

&nbsp;&nbsp;&nbsp;&nbsp;谓以彼意识，&nbsp;&nbsp;&nbsp;&nbsp;思惟诸相义。

&nbsp;&nbsp;&nbsp;&nbsp;不坏相有八，&nbsp;&nbsp;&nbsp;&nbsp;无相亦无相。

&nbsp;&nbsp;&nbsp;&nbsp;譬如海波浪，&nbsp;&nbsp;&nbsp;&nbsp;是则无差别，

&nbsp;&nbsp;&nbsp;&nbsp;诸识心如是，&nbsp;&nbsp;&nbsp;&nbsp;异亦不可得。

&nbsp;&nbsp;&nbsp;&nbsp;心名采集业，&nbsp;&nbsp;&nbsp;&nbsp;意名广采集，

&nbsp;&nbsp;&nbsp;&nbsp;诸识识所识，&nbsp;&nbsp;&nbsp;&nbsp;现等境说五。”

尔时，大慧菩萨以偈问曰：

&nbsp;&nbsp;&nbsp;&nbsp;“青赤诸色像，&nbsp;&nbsp;&nbsp;&nbsp;众生发诸识，

&nbsp;&nbsp;&nbsp;&nbsp;如浪种种法，&nbsp;&nbsp;&nbsp;&nbsp;云何唯愿说？”

尔时，世尊以偈答曰：

&nbsp;&nbsp;&nbsp;&nbsp;“青赤诸杂色，&nbsp;&nbsp;&nbsp;&nbsp;波浪悉无有，

&nbsp;&nbsp;&nbsp;&nbsp;采集业说心，&nbsp;&nbsp;&nbsp;&nbsp;开悟诸凡夫。

&nbsp;&nbsp;&nbsp;&nbsp;彼业悉无有，&nbsp;&nbsp;&nbsp;&nbsp;自心所摄离，

&nbsp;&nbsp;&nbsp;&nbsp;所摄无所摄，&nbsp;&nbsp;&nbsp;&nbsp;与彼波浪同。

&nbsp;&nbsp;&nbsp;&nbsp;受用建立身，&nbsp;&nbsp;&nbsp;&nbsp;是众生现识，

&nbsp;&nbsp;&nbsp;&nbsp;于彼现诸业，&nbsp;&nbsp;&nbsp;&nbsp;譬如水波浪。”

尔时，大慧菩萨复说偈言：

&nbsp;&nbsp;&nbsp;&nbsp;“大海波浪性，&nbsp;&nbsp;&nbsp;&nbsp;鼓跃可分别，

&nbsp;&nbsp;&nbsp;&nbsp;藏与业如是，&nbsp;&nbsp;&nbsp;&nbsp;何故不觉知？”

尔时，世尊以偈答曰：

&nbsp;&nbsp;&nbsp;&nbsp;“凡夫无智慧，&nbsp;&nbsp;&nbsp;&nbsp;藏识如巨海，

&nbsp;&nbsp;&nbsp;&nbsp;业相犹波浪，&nbsp;&nbsp;&nbsp;&nbsp;依彼譬类通。”

尔时，大慧菩萨复说偈言：

&nbsp;&nbsp;&nbsp;&nbsp;“日出光等照，&nbsp;&nbsp;&nbsp;&nbsp;下中上众生；

&nbsp;&nbsp;&nbsp;&nbsp;如来照世间，&nbsp;&nbsp;&nbsp;&nbsp;为愚说真实，

&nbsp;&nbsp;&nbsp;&nbsp;已分部诸法，&nbsp;&nbsp;&nbsp;&nbsp;何故不说实？”

尔时，世尊以偈答曰：

&nbsp;&nbsp;&nbsp;&nbsp;“若说真实者，&nbsp;&nbsp;&nbsp;&nbsp;彼心无真实，

&nbsp;&nbsp;&nbsp;&nbsp;譬如海波浪，&nbsp;&nbsp;&nbsp;&nbsp;镜中像及梦。

&nbsp;&nbsp;&nbsp;&nbsp;一切俱时现，&nbsp;&nbsp;&nbsp;&nbsp;心境界亦然，

&nbsp;&nbsp;&nbsp;&nbsp;境界不具故，&nbsp;&nbsp;&nbsp;&nbsp;次第业转生。

&nbsp;&nbsp;&nbsp;&nbsp;识者识所识，&nbsp;&nbsp;&nbsp;&nbsp;意者意谓然，

&nbsp;&nbsp;&nbsp;&nbsp;五则以显现，&nbsp;&nbsp;&nbsp;&nbsp;无有定次第。

&nbsp;&nbsp;&nbsp;&nbsp;譬如工画师，&nbsp;&nbsp;&nbsp;&nbsp;及与画弟子，

&nbsp;&nbsp;&nbsp;&nbsp;布彩图众形，&nbsp;&nbsp;&nbsp;&nbsp;我说亦如是。

&nbsp;&nbsp;&nbsp;&nbsp;彩色本无文，&nbsp;&nbsp;&nbsp;&nbsp;非笔亦非素，

&nbsp;&nbsp;&nbsp;&nbsp;为悦众生故，&nbsp;&nbsp;&nbsp;&nbsp;绮错绘众像。

&nbsp;&nbsp;&nbsp;&nbsp;言说别施行，&nbsp;&nbsp;&nbsp;&nbsp;真实离名字，

&nbsp;&nbsp;&nbsp;&nbsp;分别应初业，&nbsp;&nbsp;&nbsp;&nbsp;修行示真实。

&nbsp;&nbsp;&nbsp;&nbsp;真实自悟处，&nbsp;&nbsp;&nbsp;&nbsp;觉想所觉离，

&nbsp;&nbsp;&nbsp;&nbsp;此为佛子说。&nbsp;&nbsp;&nbsp;&nbsp;愚者广分别，

&nbsp;&nbsp;&nbsp;&nbsp;种种皆如幻，&nbsp;&nbsp;&nbsp;&nbsp;虽现无真实。

&nbsp;&nbsp;&nbsp;&nbsp;如是种种说，&nbsp;&nbsp;&nbsp;&nbsp;随事别施设，

&nbsp;&nbsp;&nbsp;&nbsp;所说非所应，&nbsp;&nbsp;&nbsp;&nbsp;于彼为非说。

&nbsp;&nbsp;&nbsp;&nbsp;彼彼诸病人，&nbsp;&nbsp;&nbsp;&nbsp;良医随处方，

&nbsp;&nbsp;&nbsp;&nbsp;如来为众生，&nbsp;&nbsp;&nbsp;&nbsp;随心应量说。

&nbsp;&nbsp;&nbsp;&nbsp;妄想非境界，&nbsp;&nbsp;&nbsp;&nbsp;声闻亦非分，

&nbsp;&nbsp;&nbsp;&nbsp;哀愍者所说，&nbsp;&nbsp;&nbsp;&nbsp;自觉之境界。

“复次，大慧，若菩萨摩诃萨，欲知自心现摄受及摄受者，妄想境界；当离群聚、习俗、睡眠，初中后夜，常自觉悟修行方便；当离恶见、经论、言说及诸声闻、缘觉乘相；当通达自心现妄想之相。

“复次，大慧，菩萨摩诃萨，建立智慧相住已，于上圣智三相，当勤修学。何等为圣智三相当勤修学？所谓无所有相、一切诸佛自愿处相、自觉圣智究竟之相。修行得此已，能舍跛驴心慧智相，得最胜子第八之地，则于彼上三相修生。

“大慧，无所有相者，谓声闻、缘觉及外道相，彼修习生。

“大慧，自愿处相者，谓诸先佛自愿处修生。

“大慧，自觉圣智究竟相者，一切法相无所计著，得如幻三昧身，诸佛地处进趣行生。

“大慧，是名圣智三相。若成就此圣智三相者，能到自觉圣智境界。是故，大慧，圣智三相，当勤修学。”

尔时，大慧菩萨摩诃萨，知大菩萨众心之所念，名圣智事分别自性经。承一切佛威神之力，而白佛言：“世尊，唯愿为说圣智事分别自性经，百八句分别所依。如来应供等正觉，依此分别说菩萨摩诃萨，入自相共相妄想自性。以分别说妄想自性故，则能善知周遍观察人法无我，净除妄想，照明诸地，超越一切声闻、缘觉及诸外道诸禅定乐；观察如来不可思议所行境界，毕定舍离五法、自性；诸佛如来法身智慧善自庄严，超幻境界；升一切佛刹兜率天宫，乃至色究竟天宫，逮得如来常住法身。”

佛告大慧：“有一种外道，作无所有妄想计著：觉知因尽，兔无角想；如兔无角，一切法亦复如是。大慧，复有余外道，见种、求那、极微、陀罗骠、形处、横法各各差别，见已计著：无兔角横法，作牛有角想。大慧，彼堕二见，不解心量；自心境界，妄想增长；身受用建立，妄想限量。大慧，一切法性亦复如是，离有无，不应作想。大慧，若复离有无而作兔无角想，是名邪想。彼因待观，故兔无角，不应作想；乃至微尘分别事性，悉不可得。大慧，圣境界离，不应作牛有角想。”

尔时，大慧菩萨摩诃萨白佛言：“世尊，得无妄想者，见不生想已，随比思量观察不生妄想，言无耶？”

佛告大慧：“非观察不生妄想言无。所以者何？妄想者，因彼生故，依彼角生妄想。以依角生妄想，是故言依因故。离异不异，故非观察不生妄想言无角。大慧，若复妄想异角者，则不因角生；若不异者，则因彼故。乃至微尘分析推求，悉不可得。不异角故，彼亦非性。二俱无性者，何法何故而言无耶？大慧，若无故无角，观有故言兔无角者，不应作想。大慧，不正因故，而说有无，二俱不成。

“大慧，复有余外道，见计著色空事、形处、横法，不能善知虚空分齐，言色离虚空，起分齐见妄想。大慧，虚空是色，随入色种。大慧，色是虚空，持、所持处所建立。性色空事，分别当知。大慧，四大种生时，自相各别，亦不住虚空，非彼无虚空。如是，大慧，观牛有角，故兔无角。大慧，又牛角者，析为微尘，又分别微尘，刹那不住。彼何所观故而言无耶？若言观余物者，彼法亦然。”

尔时，世尊告大慧菩萨摩诃萨言：“当离兔角、牛角，虚空、形色，异见妄想。汝等诸菩萨摩诃萨，当思惟自心现妄想，随入为一切刹土最胜子，以自心现方便而教授之。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“色等及心无，&nbsp;&nbsp;&nbsp;&nbsp;色等长养心，

&nbsp;&nbsp;&nbsp;&nbsp;身受用安立，&nbsp;&nbsp;&nbsp;&nbsp;识藏现众生。

&nbsp;&nbsp;&nbsp;&nbsp;心意及与识，&nbsp;&nbsp;&nbsp;&nbsp;自性法有五，

&nbsp;&nbsp;&nbsp;&nbsp;无我二种净，&nbsp;&nbsp;&nbsp;&nbsp;广说者所说。

&nbsp;&nbsp;&nbsp;&nbsp;长短有无等，&nbsp;&nbsp;&nbsp;&nbsp;展转互相生，

&nbsp;&nbsp;&nbsp;&nbsp;以无故成有，&nbsp;&nbsp;&nbsp;&nbsp;以有故成无。

&nbsp;&nbsp;&nbsp;&nbsp;微尘分别事，&nbsp;&nbsp;&nbsp;&nbsp;不起色妄想，

&nbsp;&nbsp;&nbsp;&nbsp;心量安立处，&nbsp;&nbsp;&nbsp;&nbsp;恶见所不乐。

&nbsp;&nbsp;&nbsp;&nbsp;觉想非境界，&nbsp;&nbsp;&nbsp;&nbsp;声闻亦复然，

&nbsp;&nbsp;&nbsp;&nbsp;救世之所说，&nbsp;&nbsp;&nbsp;&nbsp;自觉之境界。”

尔时，大慧菩萨，为净除自心现流故，复请如来，白佛言：“世尊，云何净除一切众生自心现流？为顿、为渐耶？”

佛告大慧：“渐净非顿！如庵罗果，渐熟非顿；如来净除一切众生自心现流，亦复如是，渐净非顿。譬如陶家造作诸器，渐成非顿；如来净除一切众生自心现流，亦复如是，渐净非顿。譬如大地渐生万物，非顿生也；如来净除一切众生自心现流，亦复如是，渐净非顿。譬如人学音乐书画种种伎术，渐成非顿；如来净除一切众生自心现流，亦复如是，渐净非顿。

“譬如明镜，顿现一切无相色像；如来净除一切众生自心现流，亦复如是，顿现无相、无有所有清净境界。如日月轮，顿照显示一切色像；如来为离自心现习气过患众生，亦复如是，顿为显示不思议智最胜境界。譬如藏识，顿分别知自心现及身安立受用境界；彼诸依佛亦复如是，顿熟众生所处境界，以修行者安处于彼色究竟天。譬如法佛，所作依佛光明照曜；自觉圣趣亦复如是，彼于法相有性无性恶见妄想，照令除灭。

“大慧，法依佛，说一切法入自相共相，自心现习气因，相续妄想自性计著因，种种无实幻、种种计著不可得。复次，大慧，计著缘起自性，生妄想自性相。大慧，如工幻师，依草木瓦石作种种幻，起一切众生若干形色，起种种妄想；彼诸妄想，亦无真实。如是，大慧，依缘起自性起妄想自性，种种妄想心，种种相行事妄想相，计著习气妄想。大慧，是为妄想自性相生。大慧，是名依佛说法。

“大慧，法佛者，离心自性相，自觉圣所缘境界，建立施作。

“大慧，化佛者，说施、戒、忍、精进、禅定及心智慧，离阴界入、解脱识相分别，观察建立；超外道见、无色见。

“大慧，又法佛者，离攀缘，攀缘离，一切所作根量相灭，非诸凡夫、声闻、缘觉、外道计著我相所著境界，自觉圣究竟差别相建立。是故，大慧，自觉圣差别相，当勤修学；自心现见，应当除灭。

“复次，大慧，有二种声闻乘通分别相，谓得自觉圣差别相，及性妄想自性计著相。

“云何得自觉圣差别相声闻？谓无常、苦、空、无我境界，真谛离欲寂灭，息阴界入自共相，外不坏相如实知，心得寂止；心寂止已，禅定解脱，三昧道果，正受解脱，不离习气，不思议变易死，得自觉圣乐住声闻，是名得自觉圣差别相声闻。大慧，得自觉圣差别乐住菩萨摩诃萨，非灭门乐正受乐，顾愍众生及本愿，不作证。大慧，是名声闻得自觉圣差别相乐。菩萨摩诃萨，于彼得自觉圣差别相乐，不应修学。

“大慧，云何性妄想自性计著相声闻？所谓大种青黄赤白、坚湿暖动，非作生，自相共相，先胜善说；见已，于彼起自性妄想。菩萨摩诃萨于彼应知应舍，随入法无我想，灭人无我相见，渐次诸地，相续建立。是名诸声闻性妄想自性计著相。”


尔时，大慧菩萨摩诃萨白佛言：“世尊，世尊所说，常及不思议自觉圣趣境界及第一义境界。世尊，非诸外道所说，常不思议因缘耶？”

佛告大慧：“非诸外道因缘得常不思议。所以者何？诸外道常不思议，不因自相成。若常不思议，不因自相成者，何因显现常不思议？

“复次，大慧，不思议若因自相成者，彼则应常；由作者因相故，常不思议不成。大慧，我第一义常不思议，第一义因相成，离性非性得；自觉性故有相，第一义智因故有因，离性非性故；譬如无作、虚空、涅槃、灭尽故常。如是，大慧，不同外道常不思议论。如是，大慧，此常不思议，诸如来自觉圣智所得如是。故常不思议自觉圣智所得，应得修学。

“复次，大慧，外道常不思议，无常性，异相因故，非自作因相力故常。

“复次，大慧，诸外道常不思议，于所作性非性无常见已，思量计常。大慧，我亦以如是因缘，所作者性非性无常见已，自觉圣境界，说彼常无因故。大慧，若复诸外道因相，成常不思议；因自相性非性，同于兔角。此常不思议，但言说妄想，诸外道辈有如是过。所以者何？谓但言说妄想，同于兔角，自因相非分。大慧，我常不思议，因自觉得相故，离所作性非性故常；非外性非性无常，思量计常。大慧，若复外性非性无常，思量计常；不思议常，而彼不知常不思议自因之相，去得自觉圣智境界相远，彼不应说。

“复次，大慧，诸声闻畏生死妄想苦而求涅槃，不知生死、涅槃差别，一切性妄想非性。未来诸根境界休息，作涅槃想；非自觉圣智趣，藏识转。是故凡愚说有三乘，说心量趣无所有。是故，大慧，彼不知过去、未来、现在诸如来自心现境界，计著外心现境界，生死轮常转。

“复次，大慧，一切法不生，是过去、未来、现在诸如来所说。所以者何？谓自心现，性非性，离有非有生故。大慧，一切性不生，一切法如兔马等角，愚痴凡夫不实妄想，自性妄想故。大慧，一切法不生，自觉圣智趣境界者，一切性自性相不生，非彼愚夫妄想二境界。自性身财建立趣自性相，大慧，藏识摄所摄相转。愚夫堕生住灭二见，希望一切性生，有非有妄想生，非贤圣也。大慧，于彼应当修学。

“复次，大慧，有五无间种性。云何为五？谓声闻乘无间种性、缘觉乘无间种性、如来乘无间种性、不定种性、各别种性。

“云何知声闻乘无间种性？若闻说得阴界入自共相断知时，举身毛孔熙怡欣悦，及乐修相智，不修缘起发悟之相，是名声闻乘无间种性。声闻无间，见第八地，起烦恼断，习气烦恼不断；不度不思议变易死，度分段死；正师子吼：‘我生已尽，梵行已立，不受后有。’如实知；修习人无我，乃至得般涅槃觉。

“大慧，各别无间者，我、人、众生、寿命、长养、士夫，彼诸众生作如是觉，求般涅槃。复有异外道说，悉由作者见一切性已，言此是般涅槃。作如是觉，法无我见非分，彼无解脱。大慧，此诸声闻乘无间外道种性，不出出觉。为转彼恶见故，应当修学。

“大慧，缘觉乘无间种性者，若闻说各别缘无间，举身毛竖，悲泣流泪；不相近缘，所有不著；种种自身，种种神通，若离若合，种种变化，闻说是时，其心随入。若知彼缘觉乘无间种性已，随顺为说缘觉之乘。是名缘觉乘无间种性相。

“大慧，彼如来乘无间种性，有四种，谓自性法无间种性、离自相法无间种性、得自觉圣无间种性、外刹殊胜无间种性。大慧，若闻此四事一一说时，及说自心现身财建立不思议境界时，心不惊怖者，是名如来乘无间种性相。

“大慧，不定种性者，谓说彼三种时，随说而入，随彼而成。

“大慧，此是初治地者，谓种性建立，为超入无所有地故，作是建立。彼自觉藏者，自烦恼习净，见法无我，得三昧乐住声闻，当得如来最胜之身。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“须陀槃那果，&nbsp;&nbsp;&nbsp;&nbsp;往来及不还，

&nbsp;&nbsp;&nbsp;&nbsp;逮得阿罗汉，&nbsp;&nbsp;&nbsp;&nbsp;是等心惑乱。

&nbsp;&nbsp;&nbsp;&nbsp;三乘与一乘，&nbsp;&nbsp;&nbsp;&nbsp;非乘我所说，

&nbsp;&nbsp;&nbsp;&nbsp;愚夫少智慧，&nbsp;&nbsp;&nbsp;&nbsp;诸圣远离寂。

&nbsp;&nbsp;&nbsp;&nbsp;第一义法门，&nbsp;&nbsp;&nbsp;&nbsp;远离于二教，

&nbsp;&nbsp;&nbsp;&nbsp;住于无所有，&nbsp;&nbsp;&nbsp;&nbsp;何建立三乘？

&nbsp;&nbsp;&nbsp;&nbsp;诸禅无量等，&nbsp;&nbsp;&nbsp;&nbsp;无色三摩提，

&nbsp;&nbsp;&nbsp;&nbsp;受想悉寂灭，&nbsp;&nbsp;&nbsp;&nbsp;亦无有心量。”

“大慧，彼一阐提，非一阐提，世间解脱谁转？大慧，一阐提有二种：一者舍一切善根，及于无始众生发愿。云何舍一切善根？谓谤菩萨藏，及作恶言：‘此非随顺修多罗、毗尼解脱之说。’舍一切善根故，不般涅槃。二者菩萨本自愿方便故，非不般涅槃一切众生而般涅槃。大慧，彼般涅槃，是名不般涅槃法相，此亦到一阐提趣。”

大慧白佛言：“世尊，此中云何毕竟不般涅槃？”

佛告大慧：“菩萨一阐提者，知一切法本来般涅槃已，毕竟不般涅槃，而非舍一切善根一阐提也。大慧，舍一切善根一阐提者，复以如来神力故，或时善根生。所以者何？谓如来不舍一切众生故。以是故，菩萨一阐提，不般涅槃。

“复次，大慧，菩萨摩诃萨当善三自性。云何三自性？谓妄想自性、缘起自性、成自性。大慧，妄想自性从相生。”

大慧白佛言：“世尊，云何妄想自性从相生？”

佛告大慧：“缘起自性事相相，行显现事相相，计著有二种妄想自性，如来应供等正觉之所建立，谓名相计著相，及事相计著相。名相计著相者，谓内外法计著；事相计著相者，谓即彼如是内外自共相计著。是名二种妄想自性相。若依若缘生，是名缘起。

“云何成自性？谓离名相、事相妄想，圣智所得及自觉圣智趣所行境界，是名成自性，如来藏心。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“名相觉想，&nbsp;&nbsp;&nbsp;&nbsp;自性二相，

&nbsp;&nbsp;&nbsp;&nbsp;正智如如，&nbsp;&nbsp;&nbsp;&nbsp;是则成相。

“大慧，是名观察五法、自性相经，自觉圣智趣所行境界。汝等诸菩萨摩诃萨，应当修学。

“复次，大慧，菩萨摩诃萨，善观二种无我相。云何二种无我相？谓人无我，及法无我。

“云何人无我？谓离我、我所。阴界入聚，无知、业、爱生。眼色等摄受，计著生识。一切诸根，自心现器身等藏，自妄想相，施设显示；如河流、如种子、如灯、如风、如云，刹那展转坏；躁动如猿猴；乐不净处如飞蝇；无厌足如风火；无始虚伪习气因，如汲水轮，生死趣有轮；种种身色，幻术、神咒，机发像起。善彼相知，是名人无我智。

“云何法无我智？谓觉阴界入妄想相自性。如阴界入离我、我所，阴界入积聚，因业爱绳缚，展转相缘生，无动摇；诸法亦尔，离自共相，不实妄想相。妄想力，是凡夫生，非圣贤也。心意识、五法、自性离故。大慧，菩萨摩诃萨，当善分别一切法无我。善法无我菩萨摩诃萨，不久当得初地菩萨无所有观地相，观察开觉欢喜；次第渐进，超九地相，明得法云地。于彼建立无量宝庄严，大宝莲华王像、大宝宫殿，幻自性境界修习生；于彼而坐，同一像类，诸最胜子眷属围绕，从一切佛刹来佛手灌顶，如转轮圣王太子灌顶；超佛子地，到自觉圣法趣，当得如来自在法身。见法无我故，是名法无我相。汝等诸菩萨摩诃萨，应当修学。”

尔时，大慧菩萨摩诃萨，复白佛言：“世尊，建立诽谤相，唯愿说之。令我及诸菩萨摩诃萨，离建立诽谤二边恶见，疾得阿耨多罗三藐三菩提；觉已，离常建立，断诽谤见，不谤正法。”

尔时，世尊受大慧菩萨请已，而说偈言：

&nbsp;&nbsp;&nbsp;&nbsp;“建立及诽谤，&nbsp;&nbsp;&nbsp;&nbsp;无有彼心量；

&nbsp;&nbsp;&nbsp;&nbsp;身受用建立，&nbsp;&nbsp;&nbsp;&nbsp;及心不能知；

&nbsp;&nbsp;&nbsp;&nbsp;愚痴无智慧，&nbsp;&nbsp;&nbsp;&nbsp;建立及诽谤。”

尔时，世尊于此偈义复重显示，告大慧言：“有四种非有建立。云何为四？谓非有相建立、非有见建立、非有因建立、非有性建立，是名四种建立。又诽谤者，谓于彼所立无所得，观察非分而起诽谤，是名建立诽谤相。

“复次，大慧，云何非有相建立相？谓阴界入，非有自共相，而起计著，此如是，此不异，是名非有相建立相。此非有相建立妄想，无始虚伪过，种种习气计著生。

“大慧，非有见建立相者，若彼如是阴界入，我、人、众生、寿命、长养、士夫见建立，是名非有见建立相。

“大慧，非有因建立相者，谓初识无因生，后不实如幻，本不生，眼、色、明、界念前生，生已实已还坏，是名非有因建立相。

“大慧，非有性建立相者，谓虚空、灭、般涅槃、非作，计著性建立。此离性非性，一切法如兔马等角，如垂发现，离有非有。建立及诽谤，愚夫妄想，不善观察自心现量，非贤圣也。是名非有性建立相。是故离建立诽谤恶见，应当修学。

“复次，大慧，菩萨摩诃萨，善知心意意识、五法、自性、二无我相，趣究竟，为安众生故，作种种类像；如妄想自性处，依于缘起。譬如众色如意宝珠，普现一切诸佛刹土，一切如来大众集会，悉于其中听受经法。所谓一切法如幻，如梦、光影、水月，于一切法离生灭、断常，及离声闻、缘觉之法，得百千三昧，乃至百千亿那由他三昧；得三昧已，游诸佛刹，供养诸佛，生诸天宫，宣扬三宝；示现佛身，声闻、菩萨大众围绕，以自心现量度脱众生，分别演说外性无性，悉令远离有无等见。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“心量世间，&nbsp;&nbsp;&nbsp;&nbsp;佛子观察，

&nbsp;&nbsp;&nbsp;&nbsp;种类之身，&nbsp;&nbsp;&nbsp;&nbsp;离所作行，

&nbsp;&nbsp;&nbsp;&nbsp;得力神通，&nbsp;&nbsp;&nbsp;&nbsp;自在成就。”

尔时，大慧菩萨摩诃萨，复请佛言：“惟愿世尊，为我等说一切法空、无生、无二、离自性相。我等及余诸菩萨众，觉悟是空、无生、无二、离自性相已，离有无妄想，疾得阿耨多罗三藐三菩提。”

尔时，世尊告大慧菩萨摩诃萨言：“谛听！谛听！善思念之，今当为汝，广分别说。”

大慧白佛言：“善哉！世尊，唯然受教。”

佛告大慧：“空空者，即是妄想自性处。大慧，妄想自性计著者，说空、无生、无二、离自性相。

“大慧，彼略说七种空，谓相空、性自性空、行空、无行空、一切法离言说空、第一义圣智大空、彼彼空。

“云何相空？谓一切性自共相空，观展转积聚故，分别无性自共相不生；自他俱性无性，故相不住，是故说一切性相空，是名相空。

“云何性自性空？谓自己性自性不生，是名一切法性自性空，是故说性自性空。

“云何行空？谓阴离我、我所，因所成，所作业方便生，是名行空。

“大慧，即此如是行空，展转缘起，自性无性，是名无行空。

“云何一切法离言说空？谓妄想自性无言说，故一切法离言说，是名一切法离言说空。

“云何一切法第一义圣智大空？谓得自觉圣智，一切见过习气空，是名一切法第一义圣智大空。

“云何彼彼空？谓于彼无彼空，是名彼彼空。大慧，譬如鹿子母舍，无象、马、牛、羊等，非无比丘众而说彼空。非舍舍性空，亦非比丘比丘性空，非余处无象马，是名一切法自相。彼于彼无彼，是名彼彼空。

“是名七种空。彼彼空者，是空最粗，汝等远离。

“大慧，不自生，非不生；除住三昧，是名无生。离自性，即是无生；离自性刹那相续流注及异性，现一切性离自性，是故一切性离自性。

“云何无二？谓一切法，如阴热，如长短，如黑白。大慧，一切法无二。非于涅槃彼生死，非于生死彼涅槃，异相因有性故，是名无二。如涅槃、生死，一切法亦如是。是故空、无生、无二、离自性相，应当修学。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“我常说空法，&nbsp;&nbsp;&nbsp;&nbsp;远离于断常，

&nbsp;&nbsp;&nbsp;&nbsp;生死如幻梦，&nbsp;&nbsp;&nbsp;&nbsp;而彼业不坏。

&nbsp;&nbsp;&nbsp;&nbsp;虚空及涅槃，&nbsp;&nbsp;&nbsp;&nbsp;灭二亦如是，

&nbsp;&nbsp;&nbsp;&nbsp;愚夫作妄想，&nbsp;&nbsp;&nbsp;&nbsp;诸圣离有无。”

尔时，世尊复告大慧菩萨摩诃萨言：“大慧，空、无生、无二、离自性相，普入诸佛一切修多罗，凡所有经悉说此义。诸修多罗悉随众生希望心故，为分别说显示其义，而非真实在于言说。如鹿渴想，诳惑群鹿，鹿于彼相计著水性，而彼水无；如是一切修多罗所说诸法，为令愚夫发欢喜故，非实圣智在于言说。是故当依于义，莫著言说！”