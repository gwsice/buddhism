## 楞伽阿跋多罗宝经卷第二

### 一切佛语心品之二

尔时，大慧菩萨摩诃萨白佛言：“世尊，世尊修多罗说：‘如来藏，自性清净，转三十二相入于一切众生身中。如大价宝，垢衣所缠；如来之藏常住不变，亦复如是，而阴界入垢衣所缠，贪欲、恚、痴不实妄想尘劳所污。’一切诸佛之所演说。云何世尊同外道说我，言有如来藏耶？世尊，外道亦说有常作者，离于求那，周遍不灭。世尊，彼说有我。”

佛告大慧：“我说如来藏，不同外道所说之我。大慧，有时说空、无相、无愿、如、实际、法性、法身、涅槃、离自性、不生不灭、本来寂静、自性涅槃，如是等句说如来藏已。如来应供等正觉，为断愚夫畏无我句故，说离妄想无所有境界如来藏门。

“大慧，未来、现在菩萨摩诃萨，不应作我见计著。譬如陶家，于一泥聚，以人工、水、木轮、绳方便作种种器；如来亦复如是，于法无我，离一切妄想相，以种种智慧善巧方便，或说如来藏，或说无我。以是因缘故，说如来藏，不同外道所说之我。是名说如来藏，开引计我诸外道故，说如来藏，令离不实我见妄想，入三解脱门境界，希望疾得阿耨多罗三藐三菩提。是故如来应供等正觉，作如是说如来之藏。若不如是，则同外道。是故，大慧，为离外道见故，当依无我如来之藏。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“人相续阴，&nbsp;&nbsp;&nbsp;&nbsp;缘与微尘，

&nbsp;&nbsp;&nbsp;&nbsp;胜自在作，&nbsp;&nbsp;&nbsp;&nbsp;心量妄想。”

尔时，大慧菩萨摩诃萨，观未来众生，复请世尊：“惟愿为说修行无间，如诸菩萨摩诃萨，修行者大方便。”

佛告大慧：“菩萨摩诃萨成就四法，得修行者大方便。云何为四？谓善分别自心现，观外性非性，离生、住、灭见，得自觉圣智善乐。是名菩萨摩诃萨成就四法，得修行者大方便。

“云何菩萨摩诃萨善分别自心现？谓如是观三界，唯心分齐；离我、我所，无动摇，离去来；无始虚伪习气所熏；三界种种色行系缚；身财建立，妄想随入现。是名菩萨摩诃萨善分别自心现。

“云何菩萨摩诃萨善观外性非性？谓焰、梦等一切性，无始虚伪妄想习因，观一切性自性。菩萨摩诃萨作如是善观外性非性，是名菩萨摩诃萨善观外性非性。

“云何菩萨摩诃萨善离生、住、灭见？谓如幻梦一切性，自他俱性不生，随入自心分齐，故见外性非性；见识不生，及缘不积聚；见妄想缘，生于三界，内外一切法不可得；见离自性，生见悉灭，知如幻等诸法自性，得无生法忍；得无生法忍已，离生、住、灭见。是名菩萨摩诃萨善分别离生、住、灭见。

“云何菩萨摩诃萨得自觉圣智善乐？谓得无生法忍，住第八菩萨地，得离心意意识、五法、自性、二无我相，得意生身。”

“世尊，意生身者，何因缘？”

佛告大慧：“意生身者，譬如意去迅疾无碍，故名意生。譬如意去石壁无碍，于彼异方无量由延，因先所见忆念不忘，自心流注不绝，于身无障碍生。大慧，如是意生身，得一时俱。菩萨摩诃萨意生身，如幻三昧力、自在神通、妙相庄严、圣种类身，一时俱生；犹如意生无有障碍，随所忆念本愿境界，为成熟众生，得自觉圣智善乐。如是，菩萨摩诃萨得无生法忍，住第八菩萨地，转舍心意意识、五法、自性、二无我相身，及得意生身，得自觉圣智善乐。是名菩萨摩诃萨成就四法，得修行者大方便，当如是学。”

尔时，大慧菩萨摩诃萨，复请世尊：“惟愿为说一切诸法缘因之相。以觉缘因相故，我及诸菩萨离一切性有无妄见，无妄想见，渐次、俱生。”

佛告大慧：“一切法二种缘相，谓外及内。外缘者，谓泥团、柱、轮、绳、水、木、人工诸方便缘，有瓶生。如泥瓶，缕叠、草席、种芽、酪酥等方便缘生，亦复如是。是名外缘前后转生。云何内缘？谓无明、爱、业等法，得缘名。从彼生阴界入法，得缘所起名。彼无差别，而愚夫妄想，是名内缘法。

“大慧，彼因者有六种，谓当有因、相续因、相因、作因、显示因、待因。当有因者，作因已，内外法生。相续因者，作攀缘已，内外法生阴种子等。相因者，作无间相，相续生。作因者，作增上事，如转轮王。显示因者，妄想事生已，相现作所作，如灯照色等。待因者，灭时作相续断，不妄想性生。

“大慧，彼自妄想相愚夫，不渐次生，不俱生。所以者何？若复俱生者，作所作无分别，不得因相故。若渐次生者，不得相我故，渐次生不生；如不生子，无父名。大慧，渐次生相续方便，不然，但妄想耳！因攀缘、次第、增上缘等，生所生故。大慧，渐次生不生，妄想自性计著相故。渐次、俱不生，自心现受用故，自相共相外性非性。大慧，渐次、俱不生，除自心现，不觉妄想故相生。是故因缘作事方便相，当离渐次、俱见。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“一切都无生，&nbsp;&nbsp;&nbsp;&nbsp;亦无因缘灭，

&nbsp;&nbsp;&nbsp;&nbsp;于彼生灭中，&nbsp;&nbsp;&nbsp;&nbsp;而起因缘想。

&nbsp;&nbsp;&nbsp;&nbsp;非遮灭复生，&nbsp;&nbsp;&nbsp;&nbsp;相续因缘起，

&nbsp;&nbsp;&nbsp;&nbsp;唯为断凡愚，&nbsp;&nbsp;&nbsp;&nbsp;痴惑妄想缘。

&nbsp;&nbsp;&nbsp;&nbsp;有无缘起法，&nbsp;&nbsp;&nbsp;&nbsp;是悉无有生，

&nbsp;&nbsp;&nbsp;&nbsp;习气所迷转，&nbsp;&nbsp;&nbsp;&nbsp;从是三有现。

&nbsp;&nbsp;&nbsp;&nbsp;真实无生缘，&nbsp;&nbsp;&nbsp;&nbsp;亦复无有灭，

&nbsp;&nbsp;&nbsp;&nbsp;观一切有为，&nbsp;&nbsp;&nbsp;&nbsp;犹如虚空华。

&nbsp;&nbsp;&nbsp;&nbsp;摄受及所摄，&nbsp;&nbsp;&nbsp;&nbsp;舍离惑乱见，

&nbsp;&nbsp;&nbsp;&nbsp;非已生当生，&nbsp;&nbsp;&nbsp;&nbsp;亦复无因缘，

&nbsp;&nbsp;&nbsp;&nbsp;一切无所有，&nbsp;&nbsp;&nbsp;&nbsp;斯皆是言说。”

尔时，大慧菩萨摩诃萨，复白佛言：“世尊，惟愿为说言说妄想相心经。世尊，我及余菩萨摩诃萨，若善知言说妄想相心经，则能通达言说、所说二种义，疾得阿耨多罗三藐三菩提；以言说、所说二种趣，净一切众生。”

佛告大慧：“谛听！谛听！善思念之，当为汝说。”

大慧白佛言：“善哉！世尊，唯然受教。”

佛告大慧：“有四种言说妄想相，谓相言说、梦言说、过妄想计著言说、无始妄想言说。相言说者，从自妄想色相计著生；梦言说者，先所经境界随忆念生，从觉已境界无性生；过妄想计著言说者，先怨所作业，随忆念生；无始妄想言说者，无始虚伪计著过，自种习气生。是名四种言说妄想相。”

尔时，大慧菩萨摩诃萨，复以此义劝请世尊：“惟愿更说言说妄想所现境界。世尊，何处、何故、云何、何因，众生妄想言说生？”

佛告大慧：“头、胸、喉、鼻、唇、舌、龂、齿，和合出音声。”

大慧白佛言：“世尊，言说、妄想，为异、为不异？”

佛告大慧：“言说、妄想，非异、非不异。所以者何？谓彼因生相故。大慧，若言说、妄想异者，妄想不应是因；若不异者，语不显义，而有显示。是故非异、非不异。”

大慧复白佛言：“世尊，为言说即是第一义，为所说者是第一义？”

佛告大慧：“非言说是第一义，亦非所说是第一义。所以者何？谓第一义圣乐，言说所入是第一义，非言说是第一义。第一义者，圣智自觉所得，非言说妄想觉境界。是故言说妄想，不显示第一义。言说者，生灭动摇展转因缘起；若展转因缘起者，彼不显示第一义。大慧，自他相无性故，言说相不显示第一义。复次，大慧，随入自心现量，故种种相外性非性，言说妄想不显示第一义。是故，大慧，当离言说诸妄想相。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“诸性无自性，&nbsp;&nbsp;&nbsp;&nbsp;亦复无言说，

&nbsp;&nbsp;&nbsp;&nbsp;甚深空空义，&nbsp;&nbsp;&nbsp;&nbsp;愚夫不能了。

&nbsp;&nbsp;&nbsp;&nbsp;一切性自性，&nbsp;&nbsp;&nbsp;&nbsp;言说法如影，

&nbsp;&nbsp;&nbsp;&nbsp;自觉圣智子，&nbsp;&nbsp;&nbsp;&nbsp;实际我所说。”

尔时，大慧菩萨摩诃萨，复白佛言：“世尊，惟愿为说，离有无、一异、俱不俱、非有非无、常无常，一切外道所不行，自觉圣智所行；离妄想自相共相，入于第一真实之义，诸地相续渐次上上增进清净之相，随入如来地相，无开发本愿；譬如众色摩尼境界，无边相行，自心现趣部分之相一切诸法。我及余菩萨摩诃萨，离如是等妄想自性、自共相见，疾得阿耨多罗三藐三菩提，令一切众生一切安乐具足充满。”

佛告大慧：“善哉！善哉！汝能问我如是之义，多所安乐，多所饶益，哀愍一切诸天世人。”

佛告大慧：“谛听！谛听！善思念之，吾当为汝，分别解说。”

大慧白佛言：“善哉！世尊，唯然受教。”

佛告大慧：“不知心量愚痴凡夫，取内外性，依于一异、俱不俱、有无非有非无、常无常自性习因，计著妄想。

“譬如群鹿，为渴所逼，见春时焰而作水想，迷乱驰趣，不知非水；如是愚夫，无始虚伪妄想所熏习，三毒烧心，乐色境界，见生、住、灭，取内外性，堕于一异、俱不俱、有无非有非无、常无常想，妄见摄受。

“如乾闼婆城，凡愚无智而起城想，无始习气计著想现，彼非有城、非无城；如是外道，无始虚伪习气计著，依于一异、俱不俱、有无非有非无、常无常见，不能了知自心现量。

“譬如有人梦见男女、象马、车步、城邑、园林、山河、浴池种种庄严，自身入中，觉已忆念。

“大慧，于意云何？如是士夫，于前所梦忆念不舍，为黠慧不？”

大慧白佛言：“不也，世尊。”

佛告大慧：“如是凡夫，恶见所噬，外道智慧，不知如梦自心现量，依于一异、俱不俱、有无非有非无、常无常见。

“譬如画像不高不下，而彼凡愚作高下想；如是未来外道，恶见习气充满，依于一异、俱不俱、有无非有非无、常无常见，自坏坏他。余离有无无生之论，亦说言无，谤因果见，拔善根本，坏清净因。胜求者，当远离去，作如是说：‘彼堕自他俱见，有无妄想已，堕建立诽谤。以是恶见，当堕地狱。’

“譬如翳目见有垂发，谓众人言：‘汝等观此。’而是垂发，毕竟非性非无性，见不见故；如是外道，妄见希望，依于一异、俱不俱、有无非有非无、常无常见，诽谤正法，自陷陷他。

“譬如火轮非轮，愚夫轮想，非有智者；如是外道，恶见希望，依于一异、俱不俱、有无非有非无、常无常想，一切性生。

“譬如水泡似摩尼珠，愚小无智作摩尼想，计著追逐，而彼水泡非摩尼、非非摩尼，取不取故；如是外道，恶见妄想习气所熏，于无所有说有生，缘有者言灭。

“复次，大慧，有三种量、五分论，各建立已，得圣智自觉，离二自性事，而作有性妄想计著。大慧，心意意识，身心转变，自心现摄所摄，诸妄想断。如来地自觉圣智修行者，不于彼作性非性想。若复修行者，如是境界，性非性摄取想生者，彼即取长养及取我人。

“大慧，若说彼性自性、自共相，一切皆是化佛所说，非法佛说。又诸言说，悉由愚夫希望见生；不为别建立趣自性法，得圣智自觉三昧乐住者，分别显示。

“譬如水中有树影现，彼非影非非影、非树形非非树形；如是外道，见习所熏，妄想计著，依于一异、俱不俱、有无非有非无、常无常想，而不能知自心现量。

“譬如明镜，随缘显现一切色像而无妄想，彼非像非非像而见像非像，妄想愚夫而作像想；如是外道恶见，自心像现妄想计著，依于一异、俱不俱、有无非有非无、常无常见。

“譬如风、水和合出声，彼非性非非性；如是外道，恶见妄想，依于一异、俱不俱、有无非有非无、常无常见。

“譬如大地无草木处，热焰川流，洪浪云拥，彼非性非非性，贪无贪故；如是愚夫，无始虚伪习气所熏，妄想计著，依生住灭、一异、俱不俱、有无非有非无、常无常，缘自住事门，亦复如彼热焰波浪。

“譬如有人，咒术机发，以非众生数、毗舍阇鬼方便合成动摇云为，凡愚妄想计著往来；如是外道，恶见希望，依于一异、俱不俱、有无非有非无、常无常见，戏论计著，不实建立。

“大慧，是故欲得自觉圣智事，当离生住灭、一异、俱不俱、有无非有非无、常无常等恶见妄想。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“幻梦水树影，&nbsp;&nbsp;&nbsp;&nbsp;垂发热时焰，

&nbsp;&nbsp;&nbsp;&nbsp;如是观三有，&nbsp;&nbsp;&nbsp;&nbsp;究竟得解脱。

&nbsp;&nbsp;&nbsp;&nbsp;譬如鹿渴想，&nbsp;&nbsp;&nbsp;&nbsp;动转迷乱心，

&nbsp;&nbsp;&nbsp;&nbsp;鹿想谓为水，&nbsp;&nbsp;&nbsp;&nbsp;而实无水事，

&nbsp;&nbsp;&nbsp;&nbsp;如是识种子，&nbsp;&nbsp;&nbsp;&nbsp;动转见境界，

&nbsp;&nbsp;&nbsp;&nbsp;愚夫妄想生，&nbsp;&nbsp;&nbsp;&nbsp;如为翳所翳。

&nbsp;&nbsp;&nbsp;&nbsp;于无始生死，&nbsp;&nbsp;&nbsp;&nbsp;计著摄受性，

&nbsp;&nbsp;&nbsp;&nbsp;如逆楔出楔，&nbsp;&nbsp;&nbsp;&nbsp;舍离贪摄受。

&nbsp;&nbsp;&nbsp;&nbsp;如幻咒机发，&nbsp;&nbsp;&nbsp;&nbsp;浮云梦电光，

&nbsp;&nbsp;&nbsp;&nbsp;观是得解脱，&nbsp;&nbsp;&nbsp;&nbsp;永断三相续。

&nbsp;&nbsp;&nbsp;&nbsp;于彼无有作，&nbsp;&nbsp;&nbsp;&nbsp;犹如焰虚空，

&nbsp;&nbsp;&nbsp;&nbsp;如是知诸法，&nbsp;&nbsp;&nbsp;&nbsp;则为无所知。

&nbsp;&nbsp;&nbsp;&nbsp;言教唯假名，&nbsp;&nbsp;&nbsp;&nbsp;彼亦无有相，

&nbsp;&nbsp;&nbsp;&nbsp;于彼起妄想，&nbsp;&nbsp;&nbsp;&nbsp;阴行如垂发。

&nbsp;&nbsp;&nbsp;&nbsp;如画垂发幻，&nbsp;&nbsp;&nbsp;&nbsp;梦乾闼婆城，

&nbsp;&nbsp;&nbsp;&nbsp;火轮热时焰，&nbsp;&nbsp;&nbsp;&nbsp;无而现众生；

&nbsp;&nbsp;&nbsp;&nbsp;常无常一异，&nbsp;&nbsp;&nbsp;&nbsp;俱不俱亦然，

&nbsp;&nbsp;&nbsp;&nbsp;无始过相续，&nbsp;&nbsp;&nbsp;&nbsp;愚夫痴妄想。

&nbsp;&nbsp;&nbsp;&nbsp;明镜水净眼，&nbsp;&nbsp;&nbsp;&nbsp;摩尼妙宝珠，

&nbsp;&nbsp;&nbsp;&nbsp;于中现众色，&nbsp;&nbsp;&nbsp;&nbsp;而实无所有。

&nbsp;&nbsp;&nbsp;&nbsp;一切性显现，&nbsp;&nbsp;&nbsp;&nbsp;如画热时焰，

&nbsp;&nbsp;&nbsp;&nbsp;种种众色现，&nbsp;&nbsp;&nbsp;&nbsp;如梦无所有。

“复次，大慧，如来说法离如是四句，谓一异、俱不俱、有无非有非无、常无常。离于有无建立诽谤，分别结集——真谛缘起、道灭解脱，如来说法以是为首；非性、非自在、非无因、非微尘、非时、非自性相续，而为说法。复次，大慧，为净烦恼、尔焰障故，譬如商主，次第建立百八句无所有，善分别诸乘及诸地相。

“复次，大慧，有四种禅。云何为四？谓愚夫所行禅、观察义禅、攀缘如禅、如来禅。

“云何愚夫所行禅？谓声闻、缘觉、外道修行者，观人无我性；自相共相，骨锁无常，苦、不净相，计著为首；如是相不异观，前后转进，想不除灭，是名愚夫所行禅。

“云何观察义禅？谓人无我自相共相，外道自他俱无性已，观法无我彼地相义，渐次增进，是名观察义禅。

“云何攀缘如禅？谓妄想，二无我妄想，如实处不生妄想，是名攀缘如禅。

“云何如来禅？谓入如来地，得自觉圣智相三种乐住，成办众生不思议事，是名如来禅。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“凡夫所行禅，&nbsp;&nbsp;&nbsp;&nbsp;观察相义禅，

&nbsp;&nbsp;&nbsp;&nbsp;攀缘如实禅，&nbsp;&nbsp;&nbsp;&nbsp;如来清净禅。

&nbsp;&nbsp;&nbsp;&nbsp;譬如日月形，&nbsp;&nbsp;&nbsp;&nbsp;钵头摩深险，

&nbsp;&nbsp;&nbsp;&nbsp;如虚空火烬，&nbsp;&nbsp;&nbsp;&nbsp;修行者观察。

&nbsp;&nbsp;&nbsp;&nbsp;如是种种相，&nbsp;&nbsp;&nbsp;&nbsp;外道道通禅，

&nbsp;&nbsp;&nbsp;&nbsp;亦复堕声闻，&nbsp;&nbsp;&nbsp;&nbsp;及缘觉境界。

&nbsp;&nbsp;&nbsp;&nbsp;舍离彼一切，&nbsp;&nbsp;&nbsp;&nbsp;则是无所有，

&nbsp;&nbsp;&nbsp;&nbsp;一切刹诸佛，&nbsp;&nbsp;&nbsp;&nbsp;以不思议手，

&nbsp;&nbsp;&nbsp;&nbsp;一时摩其顶，&nbsp;&nbsp;&nbsp;&nbsp;随顺入如相。”

尔时，大慧菩萨摩诃萨，复白佛言：“世尊，般涅槃者，说何等法谓为涅槃？”

佛告大慧：“一切自性习气，藏意、意识见习，转变名为涅槃。诸佛及我，涅槃自性空事境界。

“复次，大慧，涅槃者，圣智自觉境界，离断、常妄想性非性。云何非常？谓自相共相妄想断，故非常。云何非断？谓一切圣去来现在得自觉，故非断。

“大慧，涅槃不坏不死。若涅槃死者，复应受生相续；若坏者，应堕有为相。是故涅槃离坏离死，是故修行者之所归依。

“复次，大慧，涅槃非舍非得，非断非常，非一义非种种义，是名涅槃。

“复次，大慧，声闻、缘觉涅槃者，觉自相共相，不习近境界，不颠倒见，妄想不生。彼等于彼，作涅槃觉。

“复次，大慧，二种自性相。云何为二？谓言说自性相计著、事自性相计著。言说自性相计著者，从无始言说虚伪习气计著生；事自性相计著者，从不觉自心现分齐生。

“复次，大慧，如来以二种神力建立，菩萨摩诃萨顶礼诸佛，听受问义。云何二种神力建立？谓三昧正受，为现一切身面言说神力，及手灌顶神力。大慧，菩萨摩诃萨初菩萨地，住佛神力，所谓入菩萨大乘照明三昧；入是三昧已，十方世界一切诸佛，以神通力为现一切身面言说，如金刚藏菩萨摩诃萨，及余如是相功德成就菩萨摩诃萨。大慧，是名初菩萨地。菩萨摩诃萨得菩萨三昧正受神力，于百千劫积集善根之所成就，次第诸地对治所治相通达究竟；至法云地，住大莲华微妙宫殿，坐大莲华宝师子座，同类菩萨摩诃萨眷属围绕，众宝璎珞庄严其身，如黄金瞻蔔、日月光明；诸最胜子从十方来，就大莲华宫殿座上而灌其顶，譬如自在转轮圣王及天帝释、太子灌顶，是名菩萨手灌顶神力。大慧，是名菩萨摩诃萨二种神力。若菩萨摩诃萨住二种神力，面见诸佛如来；若不如是，则不能见。

“复次，大慧，菩萨摩诃萨，凡所分别三昧神足说法之行，是等一切悉住如来二种神力。大慧，若菩萨摩诃萨离佛神力能辩说者，一切凡夫亦应能说。所以者何？谓不住神力故。大慧，山石、树木及诸乐器、城郭、宫殿，以如来入城威神力故，皆自然出音乐之声，何况有心者！聋盲喑哑无量众苦，皆得解脱。如来有如是等无量神力，利安众生。”

大慧菩萨复白佛言：“世尊，以何因缘，如来应供等正觉，菩萨摩诃萨住三昧正受时，及胜进地灌顶时，加其神力？”

佛告大慧：“为离魔业烦恼故，及不堕声闻地禅故，为得如来自觉地故，及增进所得法故，是故如来应供等正觉，咸以神力建立诸菩萨摩诃萨。若不以神力建立者，则堕外道恶见妄想，及诸声闻，众魔希望，不得阿耨多罗三藐三菩提。以是故，诸佛如来咸以神力，摄受诸菩萨摩诃萨。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“神力人中尊，&nbsp;&nbsp;&nbsp;&nbsp;大愿悉清净，

&nbsp;&nbsp;&nbsp;&nbsp;三摩提灌顶，&nbsp;&nbsp;&nbsp;&nbsp;初地及十地。”

尔时，大慧菩萨摩诃萨，复白佛言：“世尊，佛说缘起，即是说因缘，不自说道。世尊，外道亦说因缘，谓胜、自在、时、微尘生，如是诸性生。然世尊所谓‘因缘生诸性’言说，有间悉檀、无间悉檀？世尊，外道亦说‘有无有生’，世尊亦说‘无有生，生已灭’。如世尊所说‘无明缘行，乃至老死’，此是世尊无因说，非有因说。世尊建立作如是说，此有故彼有，非建立渐生。观外道说胜，非如来也。所以者何？世尊，外道说因，不从缘生而有所生。世尊说观因有事，观事有因，如是因缘杂乱，如是展转无穷。”

佛告大慧：“我非无因说及因缘杂乱说。此有故彼有者，摄所摄非性，觉自心现量。大慧，若摄所摄计著，不觉自心现量，外境界性非性；彼有如是过，非我说缘起。我常说言：‘因缘和合而生诸法，非无因生。’”

大慧复白佛言：“世尊，非言说有性，有一切性耶？世尊，若无性者，言说不生。世尊，是故言说有性，有一切性。”

佛告大慧：“无性而作言说，谓兔角、龟毛等，世间现言说。大慧，非性非非性，但言说耳！如汝所说，言说有性，有一切性者，汝论则坏。

“大慧，非一切刹土有言说。言说者，是作耳！或有佛刹瞻视显法，或有作相，或有扬眉，或有动睛，或笑，或欠，或謦咳，或念刹土，或动摇。大慧，如瞻视及香积世界，普贤如来国土，但以瞻视，令诸菩萨得无生法忍，及殊胜三昧。是故，非言说有性，有一切性。

“大慧，见此世界蚊蚋虫蚁，是等众生无有言说，而各办事。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“如虚空兔角，&nbsp;&nbsp;&nbsp;&nbsp;及与槃大子，

&nbsp;&nbsp;&nbsp;&nbsp;无而有言说，&nbsp;&nbsp;&nbsp;&nbsp;如是性妄想。

&nbsp;&nbsp;&nbsp;&nbsp;因缘和合法，&nbsp;&nbsp;&nbsp;&nbsp;凡愚起妄想，

&nbsp;&nbsp;&nbsp;&nbsp;不能如实知，&nbsp;&nbsp;&nbsp;&nbsp;轮回三有宅。”

尔时，大慧菩萨摩诃萨，复白佛言：“世尊，常声者，何事说？”

佛告大慧：“为惑乱；以彼惑乱，诸圣亦现而非颠倒。大慧，如春时焰、火轮、垂发、乾闼婆城、幻、梦、镜像，世间颠倒，非明智也；然非不现。大慧，彼惑乱者，有种种现，非惑乱作无常。所以者何？谓离性非性故。大慧，云何离性非性惑乱？谓一切愚夫种种境界故。如彼恒河，饿鬼见不见故，无惑乱性；于余现故，非无性。如是惑乱，诸圣离颠倒，不颠倒。是故惑乱常，谓相相不坏故。大慧，非惑乱种种相。妄想相坏，是故惑乱常。大慧，云何惑乱真实？若复因缘，诸圣于此惑乱，不起颠倒觉，非不颠倒觉。大慧，除诸圣，于此惑乱，有少分想，非圣智事想。

“大慧，凡有者，愚夫妄说，非圣言说。彼惑乱者，倒不倒妄想，起二种种性，谓圣种性及愚夫种性。圣种性者，三种分别，谓声闻乘、缘觉乘、佛乘。云何愚夫妄想，起声闻乘种性？谓自共相计著，起声闻乘种性，是名妄想起声闻乘种性。大慧，即彼惑乱妄想，起缘觉乘种性，谓即彼惑乱自共相不亲，计著起缘觉乘种性。云何智者即彼惑乱，起佛乘种性？谓觉自心现量，外性非性，不妄想相，起佛乘种性，是名即彼惑乱，起佛乘种性。又种种事性，凡夫惑想，起愚夫种性。彼非有事、非无事，是名种性义。

“大慧，即彼惑乱不妄想，诸圣心意意识，过习气，自性法，转变性，是名为如。是故说如离心。我说此句显示离想，即说离一切想。”

大慧白佛言：“世尊，惑乱为有、为无？”

佛告大慧：“如幻，无计著相。若惑乱有计著相者，计著性不可灭，缘起应如外道，说因缘生法。”

大慧白佛言：“世尊，若惑乱如幻者，复当与余惑作因。”

佛告大慧：“非幻惑因，不起过故。大慧，幻不起过，无有妄想。大慧，幻者，从他明处生，非自妄想过习气处生，是故不起过。大慧，此是愚夫心惑计著，非圣贤也。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“圣不见惑乱，&nbsp;&nbsp;&nbsp;&nbsp;中间亦无实，

&nbsp;&nbsp;&nbsp;&nbsp;中间若真实，&nbsp;&nbsp;&nbsp;&nbsp;惑乱即真实。

&nbsp;&nbsp;&nbsp;&nbsp;舍离一切惑，&nbsp;&nbsp;&nbsp;&nbsp;若有相生者，

&nbsp;&nbsp;&nbsp;&nbsp;是亦为惑乱，&nbsp;&nbsp;&nbsp;&nbsp;不净犹如翳。

“复次，大慧，非幻无有相似，见一切法如幻。”

大慧白佛言：“世尊，为种种幻相计著，言一切法如幻？为异相计著？若种种幻相计著，言一切性如幻者，世尊，有性不如幻者。所以者何？谓色种种相非因。世尊，无有因色种种相现，如幻。世尊，是故无种种幻相计著相似，性如幻。”

佛告大慧：“非种种幻相计著相似，一切法如幻。大慧，然不实一切法，速灭如电，是则如幻。大慧，譬如电光，刹那顷现，现已即灭，非愚夫现。如是一切性，自妄想自共相，观察无性，非现色相计著。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“非幻无有譬，&nbsp;&nbsp;&nbsp;&nbsp;说法性如幻，

&nbsp;&nbsp;&nbsp;&nbsp;不实速如电，&nbsp;&nbsp;&nbsp;&nbsp;是故说如幻。”

大慧复白佛言：“如世尊所说，一切性无生，及如幻，将无世尊前后所说自相违耶？说无生性如幻？”

佛告大慧：“非我说无生性如幻，前后相违过。所以者何？谓生无生，觉自心现量；有非有、外性非性，无生现。大慧，非我前后说相违过。然坏外道因生故，我说一切性无生。大慧，外道痴聚，欲令有无有生，非自妄想种种计著缘。大慧，我非有无有生，是故我以无生说而说。

“大慧，说性者，为摄受生死故，坏无见、断见故，为我弟子摄受种种业受生处故，以声性说摄受生死。大慧，说幻性自性相，为离性自性相故。堕愚夫恶见相希望，不知自心现量，坏因所作生、缘自性相计著，说幻梦自性相一切法；不令愚夫恶见，希望计著，自及他一切法，如实处见，作不正论。

“大慧，如实处见一切法者，谓超自心现量。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“无生作非性，&nbsp;&nbsp;&nbsp;&nbsp;有性摄生死，

&nbsp;&nbsp;&nbsp;&nbsp;观察如幻等，&nbsp;&nbsp;&nbsp;&nbsp;于相不妄想。

“复次，大慧，当说名、句、形身相。善观名、句、形身菩萨摩诃萨，随入义句形身，疾得阿耨多罗三藐三菩提；如是觉已，觉一切众生。

“大慧，名身者，谓若依事立名，是名名身。句身者，谓句有义身，自性决定究竟，是名句身。形身者，谓显示名句，是名形身。又形身者，谓长、短、高、下。又句身者，谓径迹，如象、马、人、兽等所行径迹，得句身名。大慧，名及形者，谓以名说无色四阴，故说名；自相现，故说形。是名名、句、形身。说名、句、形身相分齐，应当修学。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“名身与句身，&nbsp;&nbsp;&nbsp;&nbsp;及形身差别，

&nbsp;&nbsp;&nbsp;&nbsp;凡夫愚计著，&nbsp;&nbsp;&nbsp;&nbsp;如象溺深泥。

“复次，大慧，未来世智者，当以离一异、俱不俱见相，我所通义，问无智者。彼即答言：‘此非正问。’谓色等，常无常？为异不异？如是涅槃诸行，相所相，求那所求那，造所造，见所见，尘及微尘，修与修者？如是比展转相，如是等问，而言佛说无记止论。非彼痴人之所能知！谓闻慧不具故，如来应供等正觉，令彼离恐怖句故，说言无记，不为记说；又止外道见论故，而不为说。

“大慧，外道作如是说，谓命即是身，如是等无记论。大慧，彼诸外道愚痴，于因作无记论，非我所说。大慧，我所说者，离摄所摄，妄想不生。云何止彼？大慧，若摄所摄计著者，不知自心现量，故止彼。大慧，如来应供等正觉，以四种记论，为众生说法。大慧，止记论者，我时时说，为根未熟，不为熟者。

“复次，大慧，一切法，离所作因缘不生；无作者故，一切法不生。

“大慧，何故一切性离自性？以自觉观时，自共性相不可得故，说一切法不生。何故一切法不可持来、不可持去？以自共相，欲持来、无所来，欲持去、无所去，是故一切法离持来去。

“大慧，何故一切诸法不灭？谓性自性相无故，一切法不可得故，一切法不灭。

“大慧，何故一切法无常？谓相起无常性，是故说一切法无常。

“大慧，何故一切法常？谓相起无生性，无常常，故说一切法常。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“记论有四种，&nbsp;&nbsp;&nbsp;&nbsp;一向反诘问，

&nbsp;&nbsp;&nbsp;&nbsp;分别及止论，&nbsp;&nbsp;&nbsp;&nbsp;以制诸外道。

&nbsp;&nbsp;&nbsp;&nbsp;有及非有生，&nbsp;&nbsp;&nbsp;&nbsp;僧佉毗舍师，

&nbsp;&nbsp;&nbsp;&nbsp;一切悉无记，&nbsp;&nbsp;&nbsp;&nbsp;彼如是显示。

&nbsp;&nbsp;&nbsp;&nbsp;正觉所分别，&nbsp;&nbsp;&nbsp;&nbsp;自性不可得，

&nbsp;&nbsp;&nbsp;&nbsp;以离于言说，&nbsp;&nbsp;&nbsp;&nbsp;故说离自性。”

尔时，大慧菩萨摩诃萨，复白佛言：“世尊，惟愿为说诸须陀洹、须陀洹趣差别通相。若菩萨摩诃萨善解须陀洹趣差别通相，及斯陀含、阿那含、阿罗汉方便相；分别知已，如是如是为众生说法，谓二无我相及二障净，度诸地相；究竟通达，得诸如来不思议究竟境界；如众色摩尼，善能饶益一切众生，以一切法境界无尽身财，摄养一切。”

佛告大慧：“谛听！谛听！善思念之，今为汝说。”

大慧白佛言：“善哉！世尊，唯然听受。”

佛告大慧：“有三种须陀洹、须陀洹果差别。云何为三？谓下、中、上。下者，极七有生；中者，三五有生而般涅槃；上者，即彼生而般涅槃。此三种有三结，下、中、上。云何三结？谓身见、疑、戒取，是三结差别。上上升进，得阿罗汉。

“大慧，身见有二种，谓俱生；及妄想，如缘起妄想、自性妄想。譬如依缘起自性，种种妄想自性计著生。以彼非有非无非有无，无实妄想相故。愚夫妄想，种种妄想自性相计著，如热时焰，鹿渴水想，是须陀洹妄想身见。彼以人无我，摄受无性，断除久远无知计著。大慧，俱生者须陀洹身见，自他身等四阴无色相故；色生，造及所造故，展转相因相故；大种及色不集故。须陀洹观有无品，不现身见则断；如是身见断，贪则不生。是名身见相。

“大慧，疑相者，谓得法善见相故，及先二种身见妄想断故，疑法不生；不于余处起大师见，为净不净，是名疑相须陀洹断。

“大慧，戒取者云何？须陀洹不取戒，谓善见受生处苦相故，是故不取。大慧，取者，谓愚夫决定受习苦行为众乐具，故求受生。彼则不取，除回向自觉胜。离妄想，无漏法相行方便，受持戒支，是名须陀洹取戒相断。须陀洹断三结，贪痴不生。若须陀洹作是念‘此诸结我不成就’者，应有二过，堕身见及诸结不断。”

大慧白佛言：“世尊，世尊说众多贪欲，彼何者贪断？”

佛告大慧：“爱乐女人，缠绵贪著种种方便，身口恶业，受现在乐，种未来苦，彼则不生。所以者何？得三昧正受乐故，是故彼断，非趣涅槃贪断。

“大慧，云何斯陀含相？谓顿照色相妄想，生相、见相不生，善见禅趣相故。顿来此世，尽苦际，得涅槃，是故名斯陀含。

“大慧，云何阿那含？谓过去、未来、现在色相，性非性生，见过患使，妄想不生故，及结断故，名阿那含。

“大慧，阿罗汉者，谓诸禅三昧解脱力明，烦恼苦妄想非性故，名阿罗汉。”

大慧白佛言：“世尊，世尊说三种阿罗汉，此说何等阿罗汉？世尊，为得寂静一乘道，为菩萨摩诃萨方便示现阿罗汉，为佛化作？”

佛告大慧：“得寂静一乘道声闻，非余。余者，行菩萨行，及佛化作，巧方便本愿故，于大众中示现受生，为庄严佛眷属故。大慧，于妄想处种种说法，谓得果、得禅。禅者入禅，悉远离故，示现得自心现量，得果相，说名得果。

“复次，大慧，欲超禅、无量、无色界者，当离自心现量相。大慧，受想正受，超自心现量者，不然！何以故？有心量故。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“诸禅四无量，&nbsp;&nbsp;&nbsp;&nbsp;无色三摩提，

&nbsp;&nbsp;&nbsp;&nbsp;一切受想灭，&nbsp;&nbsp;&nbsp;&nbsp;心量彼无有。

&nbsp;&nbsp;&nbsp;&nbsp;须陀槃那果，&nbsp;&nbsp;&nbsp;&nbsp;往来及不还，

&nbsp;&nbsp;&nbsp;&nbsp;及与阿罗汉，&nbsp;&nbsp;&nbsp;&nbsp;斯等心惑乱。

&nbsp;&nbsp;&nbsp;&nbsp;禅者禅及缘，&nbsp;&nbsp;&nbsp;&nbsp;断知是真谛，

&nbsp;&nbsp;&nbsp;&nbsp;此则妄想量，&nbsp;&nbsp;&nbsp;&nbsp;若觉得解脱。

“复次，大慧，有二种觉，谓观察觉，及妄想相摄受计著建立觉。大慧，观察觉者，谓若觉性自性相，选择离四句不可得，是名观察觉。大慧，彼四句者，谓离一异、俱不俱、有无非有非无、常无常，是名四句。大慧，此四句离，是名一切法。大慧，此四句观察一切法，应当修学。大慧，云何妄想相摄受计著建立觉？谓妄想相摄受计著，坚、湿、暖、动不实妄想相四大种；宗、因想、譬喻计著，不实建立而建立，是名妄想相摄受计著建立觉。是名二种觉相。若菩萨摩诃萨成就此二觉相，人法无我相究竟，善知方便无所有觉，观察行地，得初地，入百三昧，得差别三昧，见百佛及百菩萨，知前后际各百劫事，光照百刹土；知上上地相，大愿殊胜，神力自在，法云灌顶，当得如来自觉地；善系心十无尽句成熟众生，种种变化，光明庄严，得自觉圣乐三昧正受。

“复次，大慧，菩萨摩诃萨，当善四大造色。云何菩萨善四大造色？大慧，菩萨摩诃萨作是觉，彼真谛者，四大不生。于彼四大不生，作如是观察；观察已，觉名、相、妄想分齐，自心现分齐，外性非性，是名心现妄想分齐。谓三界观彼四大造色性，离四句通净，离我、我所，如实相自相分段住，无生自相成。

“大慧，彼四大种，云何生造色？谓津润妄想大种，生内外水界；堪能妄想大种，生内外火界；飘动妄想大种，生内外风界；断截色妄想大种，生内外地界。色及虚空俱，计著邪谛，五阴集聚，四大造色生。

“大慧，识者，因乐种种迹境界故，余趣相续。大慧，地等四大，及造色等，有四大缘；非彼四大缘。所以者何？谓性形相，处所作方便无性，大种不生。大慧，性形相，处所作方便和合生，非无形。是故四大造色相，外道妄想，非我。

“复次，大慧，当说诸阴自性相。云何诸阴自性相？谓五阴。云何五？谓色、受、想、行、识。彼四阴非色，谓受、想、行、识。大慧，色者，四大及造色，各各异相。大慧，非无色有四数如虚空；譬如虚空，过数相，离于数，而妄想言一虚空。大慧，如是阴，过数相，离于数，离性非性，离四句。数相者，愚夫言说所说，非圣贤也。大慧，圣者如幻，种种色像，离异不异施设。又如梦、影、士夫身，离异不异故。大慧，圣智趣，同阴妄想现，是名诸阴自性相；汝当除灭。灭已，说寂静法，断一切佛刹诸外道见。大慧，说寂静时，法无我见净，及入不动地；入不动地已，无量三昧自在及得意生身，得如幻三昧，通达究竟，力、明、自在，救摄饶益一切众生。犹如大地载育众生，菩萨摩诃萨普济众生，亦复如是。

“复次，大慧，诸外道有四种涅槃。云何为四？谓性自性非性涅槃、种种相性非性涅槃、自相自性非性觉涅槃、诸阴自共相相续流注断涅槃。是名诸外道四种涅槃，非我所说法。大慧，我所说者，妄想识灭，名为涅槃。”

大慧白佛言：“世尊，不建立八识耶？”

佛言：“建立。”

大慧白佛言：“若建立者，云何离意识，非七识？”

佛告大慧：“彼因及彼攀缘故，七识不生。意识者，境界分段计著生；习气长养，藏识意俱，我、我所计著，思惟因缘生；不坏身相，藏识因攀缘，自心现境界，计著心众生，展转相因。譬如海浪，自心现境界风吹，若生、若灭，亦如是。是故意识灭，七识亦灭。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“我不涅槃性，&nbsp;&nbsp;&nbsp;&nbsp;所作及与相，

&nbsp;&nbsp;&nbsp;&nbsp;妄想尔焰识，&nbsp;&nbsp;&nbsp;&nbsp;此灭我涅槃。

&nbsp;&nbsp;&nbsp;&nbsp;彼因彼攀缘，&nbsp;&nbsp;&nbsp;&nbsp;意趣等成身，

&nbsp;&nbsp;&nbsp;&nbsp;与因者是心，&nbsp;&nbsp;&nbsp;&nbsp;为识之所依。

&nbsp;&nbsp;&nbsp;&nbsp;如水大流尽，&nbsp;&nbsp;&nbsp;&nbsp;波浪则不起，

&nbsp;&nbsp;&nbsp;&nbsp;如是意识灭，&nbsp;&nbsp;&nbsp;&nbsp;种种识不生。

“复次，大慧，今当说妄想自性分别通相。若妄想自性分别通相善分别，汝及余菩萨摩诃萨，离妄想，到自觉圣；外道通趣善见，觉摄所摄妄想断；缘起种种相，妄想自性行，不复妄想。

“大慧，云何妄想自性分别通相？谓言说妄想、所说事妄想、相妄想、利妄想、自性妄想、因妄想、见妄想、成妄想、生妄想、不生妄想、相续妄想、缚不缚妄想，是名妄想自性分别通相。

“大慧，云何言说妄想？谓种种妙音、歌咏之声，美乐计著，是名言说妄想。

“大慧，云何所说事妄想？谓有所说事自性，圣智所知，依彼而生言说妄想，是名所说事妄想。

“大慧，云何相妄想？谓即彼所说事，如鹿渴想，种种计著而计著，谓坚、湿、暖、动相一切性妄想，是名相妄想。

“大慧，云何利妄想？谓乐种种金银珍宝，是名利妄想。

“大慧，云何自性妄想？谓自性持此如是，不异恶见妄想，是名自性妄想。

“大慧，云何因妄想？谓若因、若缘，有无分别，因相生，是名因妄想。

“大慧，云何见妄想？谓有无、一异、俱不俱恶见，外道妄想计著妄想，是名见妄想。

“大慧，云何成妄想？谓我、我所想，成决定论，是名成妄想。

“大慧，云何生妄想？谓缘有无性生计著，是名生妄想。

“大慧，云何不生妄想？谓一切性，本无生无种，因缘生无因身，是名不生妄想。

“大慧，云何相续妄想？谓彼俱相续，如金缕，是名相续妄想。

“大慧，云何缚不缚妄想？谓缚不缚因缘计著，如士夫方便若缚若解，是名缚不缚妄想。

“于此妄想自性分别通相，一切愚夫，计著有无。大慧，计著缘起而计著者，种种妄想计著自性；如幻示现种种之身，凡夫妄想，见种种异幻。大慧，幻与种种，非异非不异。若异者，幻非种种因；若不异者，幻与种种无差别，而见差别。是故非异、非不异。是故，大慧，汝及余菩萨摩诃萨，如幻缘起妄想自性，异不异、有无，莫计著。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“心缚于境界，&nbsp;&nbsp;&nbsp;&nbsp;觉想智随转，

&nbsp;&nbsp;&nbsp;&nbsp;无所有及胜，&nbsp;&nbsp;&nbsp;&nbsp;平等智慧生。

&nbsp;&nbsp;&nbsp;&nbsp;妄想自性有，&nbsp;&nbsp;&nbsp;&nbsp;于缘起则无，

&nbsp;&nbsp;&nbsp;&nbsp;妄想或摄受，&nbsp;&nbsp;&nbsp;&nbsp;缘起非妄想。

&nbsp;&nbsp;&nbsp;&nbsp;种种支分生，&nbsp;&nbsp;&nbsp;&nbsp;如幻则不成，

&nbsp;&nbsp;&nbsp;&nbsp;彼相有种种，&nbsp;&nbsp;&nbsp;&nbsp;妄想则不成。

&nbsp;&nbsp;&nbsp;&nbsp;彼相则是过，&nbsp;&nbsp;&nbsp;&nbsp;皆从心缚生，

&nbsp;&nbsp;&nbsp;&nbsp;妄想无所知，&nbsp;&nbsp;&nbsp;&nbsp;于缘起妄想。

&nbsp;&nbsp;&nbsp;&nbsp;此诸妄想性，&nbsp;&nbsp;&nbsp;&nbsp;即是彼缘起，

&nbsp;&nbsp;&nbsp;&nbsp;妄想有种种，&nbsp;&nbsp;&nbsp;&nbsp;于缘起妄想。

&nbsp;&nbsp;&nbsp;&nbsp;世谛第一义，&nbsp;&nbsp;&nbsp;&nbsp;第三无因生，

&nbsp;&nbsp;&nbsp;&nbsp;妄想说世谛，&nbsp;&nbsp;&nbsp;&nbsp;断于圣境界。

&nbsp;&nbsp;&nbsp;&nbsp;譬如修行事，&nbsp;&nbsp;&nbsp;&nbsp;于一种种现，

&nbsp;&nbsp;&nbsp;&nbsp;于彼无种种，&nbsp;&nbsp;&nbsp;&nbsp;妄想相如是。

&nbsp;&nbsp;&nbsp;&nbsp;譬如种种翳，&nbsp;&nbsp;&nbsp;&nbsp;妄想众色现，

&nbsp;&nbsp;&nbsp;&nbsp;翳无色非色，&nbsp;&nbsp;&nbsp;&nbsp;缘起不觉然。

&nbsp;&nbsp;&nbsp;&nbsp;譬如炼真金，&nbsp;&nbsp;&nbsp;&nbsp;远离诸垢秽，

&nbsp;&nbsp;&nbsp;&nbsp;虚空无云翳，&nbsp;&nbsp;&nbsp;&nbsp;妄想净亦然。

&nbsp;&nbsp;&nbsp;&nbsp;无有妄想性，&nbsp;&nbsp;&nbsp;&nbsp;及有彼缘起，

&nbsp;&nbsp;&nbsp;&nbsp;建立及诽谤，&nbsp;&nbsp;&nbsp;&nbsp;悉由妄想坏。

&nbsp;&nbsp;&nbsp;&nbsp;妄想若无性，&nbsp;&nbsp;&nbsp;&nbsp;而有缘起性，

&nbsp;&nbsp;&nbsp;&nbsp;无性而有性，&nbsp;&nbsp;&nbsp;&nbsp;有性无性生。

&nbsp;&nbsp;&nbsp;&nbsp;依因于妄想，&nbsp;&nbsp;&nbsp;&nbsp;而得彼缘起，

&nbsp;&nbsp;&nbsp;&nbsp;相名常相随，&nbsp;&nbsp;&nbsp;&nbsp;而生诸妄想。

&nbsp;&nbsp;&nbsp;&nbsp;究竟不成就，&nbsp;&nbsp;&nbsp;&nbsp;则度诸妄想，

&nbsp;&nbsp;&nbsp;&nbsp;然后知清净，&nbsp;&nbsp;&nbsp;&nbsp;是名第一义。

&nbsp;&nbsp;&nbsp;&nbsp;妄想有十二，&nbsp;&nbsp;&nbsp;&nbsp;缘起有六种，

&nbsp;&nbsp;&nbsp;&nbsp;自觉知尔焰，&nbsp;&nbsp;&nbsp;&nbsp;彼无有差别。

&nbsp;&nbsp;&nbsp;&nbsp;五法为真实，&nbsp;&nbsp;&nbsp;&nbsp;自性有三种，

&nbsp;&nbsp;&nbsp;&nbsp;修行分别此，&nbsp;&nbsp;&nbsp;&nbsp;不越于如如。

&nbsp;&nbsp;&nbsp;&nbsp;众相及缘起，&nbsp;&nbsp;&nbsp;&nbsp;彼名起妄想，

&nbsp;&nbsp;&nbsp;&nbsp;彼诸妄想相，&nbsp;&nbsp;&nbsp;&nbsp;从彼缘起生。

&nbsp;&nbsp;&nbsp;&nbsp;觉慧善观察，&nbsp;&nbsp;&nbsp;&nbsp;无缘无妄想，

&nbsp;&nbsp;&nbsp;&nbsp;成已无有性，&nbsp;&nbsp;&nbsp;&nbsp;云何妄想觉？

&nbsp;&nbsp;&nbsp;&nbsp;彼妄想自性，&nbsp;&nbsp;&nbsp;&nbsp;建立二自性，

&nbsp;&nbsp;&nbsp;&nbsp;妄想种种现，&nbsp;&nbsp;&nbsp;&nbsp;清净圣境界。

&nbsp;&nbsp;&nbsp;&nbsp;妄想如画色，&nbsp;&nbsp;&nbsp;&nbsp;缘起计妄想，

&nbsp;&nbsp;&nbsp;&nbsp;若异妄想者，&nbsp;&nbsp;&nbsp;&nbsp;即依外道论。

&nbsp;&nbsp;&nbsp;&nbsp;妄想说所想，&nbsp;&nbsp;&nbsp;&nbsp;因见和合生，

&nbsp;&nbsp;&nbsp;&nbsp;离二妄想者，&nbsp;&nbsp;&nbsp;&nbsp;如是则为成。”

大慧菩萨摩诃萨，复白佛言：“世尊，惟愿为说自觉圣智相及一乘。若自觉圣智相及一乘，我及余菩萨，善自觉圣智相及一乘，不由于他，通达佛法。”

佛告大慧：“谛听！谛听！善思念之，当为汝说。”

大慧白佛言：“唯然受教。”

佛告大慧：“前圣所知，转相传授，妄想无性。菩萨摩诃萨，独一静处，自觉观察，不由于他，离见妄想；上上升进，入如来地，是名自觉圣智相。

“大慧，云何一乘相？谓得一乘道觉，我说一乘。云何得一乘道觉？谓摄所摄妄想，如实处不生妄想，是名一乘觉。大慧，一乘觉者，非余外道、声闻、缘觉、梵天王等之所能得，唯除如来，以是故说名一乘。”

大慧白佛言：“世尊，何故说三乘，而不说一乘？”

佛告大慧：“不自般涅槃法故，不说一切声闻、缘觉一乘。以一切声闻、缘觉，如来调伏，授寂静方便而得解脱，非自己力，是故不说一乘。复次，大慧，烦恼、障业、习气不断故，不说一切声闻、缘觉一乘；不觉法无我，不离分段死，故说三乘。大慧，彼诸一切起烦恼、过、习气断，及觉法无我。彼一切起烦恼、过、习气断，三昧乐味著非性，无漏界觉；觉已，复入出世间上上无漏界，满足众具，当得如来不思议自在法身。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“诸天及梵乘，&nbsp;&nbsp;&nbsp;&nbsp;声闻缘觉乘，

&nbsp;&nbsp;&nbsp;&nbsp;诸佛如来乘，&nbsp;&nbsp;&nbsp;&nbsp;我说此诸乘。

&nbsp;&nbsp;&nbsp;&nbsp;乃至有心转，&nbsp;&nbsp;&nbsp;&nbsp;诸乘非究竟，

&nbsp;&nbsp;&nbsp;&nbsp;若彼心灭尽，&nbsp;&nbsp;&nbsp;&nbsp;无乘及乘者。

&nbsp;&nbsp;&nbsp;&nbsp;无有乘建立，&nbsp;&nbsp;&nbsp;&nbsp;我说为一乘，

&nbsp;&nbsp;&nbsp;&nbsp;引导众生故，&nbsp;&nbsp;&nbsp;&nbsp;分别说诸乘。

&nbsp;&nbsp;&nbsp;&nbsp;解脱有三种，&nbsp;&nbsp;&nbsp;&nbsp;及与法无我，

&nbsp;&nbsp;&nbsp;&nbsp;烦恼智慧等，&nbsp;&nbsp;&nbsp;&nbsp;解脱则远离。

&nbsp;&nbsp;&nbsp;&nbsp;譬如海浮木，&nbsp;&nbsp;&nbsp;&nbsp;常随波浪转，

&nbsp;&nbsp;&nbsp;&nbsp;声闻愚亦然，&nbsp;&nbsp;&nbsp;&nbsp;相风所漂荡。

&nbsp;&nbsp;&nbsp;&nbsp;彼起烦恼灭，&nbsp;&nbsp;&nbsp;&nbsp;除习烦恼愚，

&nbsp;&nbsp;&nbsp;&nbsp;味著三昧乐，&nbsp;&nbsp;&nbsp;&nbsp;安住无漏界，

&nbsp;&nbsp;&nbsp;&nbsp;无有究竟趣，&nbsp;&nbsp;&nbsp;&nbsp;亦复不退还，

&nbsp;&nbsp;&nbsp;&nbsp;得诸三昧身，&nbsp;&nbsp;&nbsp;&nbsp;乃至劫不觉。

&nbsp;&nbsp;&nbsp;&nbsp;譬如昏醉人，&nbsp;&nbsp;&nbsp;&nbsp;酒消然后觉，

&nbsp;&nbsp;&nbsp;&nbsp;彼觉法亦然，&nbsp;&nbsp;&nbsp;&nbsp;得佛无上身。”