## 楞伽阿跋多罗宝经卷第三

### 一切佛语心品之三

尔时，世尊告大慧菩萨摩诃萨言：“意生身分别通相，我今当说。谛听！谛听！善思念之。”

大慧白佛言：“善哉！世尊，唯然受教！”

佛告大慧：“有三种意生身。云何为三？所谓三昧乐正受意生身、觉法自性性意生身、种类俱生无行作意生身。修行者了知初地上增进相，得三种身。

“大慧，云何三昧乐正受意生身？谓第三、第四、第五地，三昧乐正受故，种种自心寂静，安住心海，起浪识相不生；知自心现境界，性非性，是名三昧乐正受意生身。

“大慧，云何觉法自性性意生身？谓第八地观察觉了，如幻等法悉无所有，身心转变，得如幻三昧及余三昧门；无量相力自在明，如妙华庄严迅疾如意，犹如幻、梦、水月、镜像，非造非所造，如造所造，一切色种种支分具足庄严，随入一切佛刹大众，通达自性法故，是名觉法自性性意生身。

“大慧，云何种类俱生无行作意生身？所谓觉一切佛法，缘自得乐相，是名种类俱生无行作意生身。

“大慧，于彼三种身相，观察觉了，应当修学。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“非我乘大乘，&nbsp;&nbsp;&nbsp;&nbsp;非说亦非字，

&nbsp;&nbsp;&nbsp;&nbsp;非谛非解脱，&nbsp;&nbsp;&nbsp;&nbsp;非无有境界。

&nbsp;&nbsp;&nbsp;&nbsp;然乘摩诃衍，&nbsp;&nbsp;&nbsp;&nbsp;三摩提自在，

&nbsp;&nbsp;&nbsp;&nbsp;种种意生身，&nbsp;&nbsp;&nbsp;&nbsp;自在华庄严。”

尔时，大慧菩萨摩诃萨白佛言：“世尊，如世尊说，若男子、女人行五无间业，不入无择地狱。世尊，云何男子、女人行五无间业，不入无择地狱？”

佛告大慧：“谛听！谛听！善思念之，当为汝说。”

大慧白佛言：“善哉！世尊，唯然受教。”

佛告大慧：“云何五无间业？所谓杀父、母，及害罗汉，破坏众僧，恶心出佛身血。

“大慧，云何众生母？谓爱更受生，贪喜俱，如缘母立。无明为父，生入处聚落。断二根本，名害父、母。彼诸使不现，如鼠毒发，诸法究竟断彼，名害罗汉。云何破僧？谓异相诸阴和合积聚，究竟断彼，名为破僧。大慧，不觉外自共相，自心现量，七识身；以三解脱无漏恶想，究竟断彼七种识佛，名为恶心出佛身血。若男子、女人行此无间者，名五无间事，亦名无间等。

“复次，大慧，有外无间，今当演说。汝及余菩萨摩诃萨，闻是义已，于未来世不堕愚痴。云何五无间？谓先所说无间；若行此者，于三解脱，一一不得无间等法。除此已，余化神力，现无间等，谓声闻化神力、菩萨化神力、如来化神力；为余作无间罪者，除疑悔过，为劝发故，神力变化现无间等。无有一向作无间事，不得无间等；除觉自心现量，离身财妄想，离我、我所摄受，或时遇善知识，解脱余趣相续妄想。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“贪爱名为母，&nbsp;&nbsp;&nbsp;&nbsp;无明则为父，

&nbsp;&nbsp;&nbsp;&nbsp;觉境识为佛，&nbsp;&nbsp;&nbsp;&nbsp;诸使为罗汉，

&nbsp;&nbsp;&nbsp;&nbsp;阴集名为僧，&nbsp;&nbsp;&nbsp;&nbsp;无间次第断，

&nbsp;&nbsp;&nbsp;&nbsp;谓是五无间，&nbsp;&nbsp;&nbsp;&nbsp;不入无择狱。”

尔时，大慧菩萨复白佛言：“世尊，惟愿为说佛之知觉。世尊，何等是佛之知觉？”

佛告大慧：“觉人法无我，了知二障，离二种死，断二烦恼，是名佛之知觉。声闻、缘觉得此法者，亦名为佛。以是因缘故，我说一乘。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“善知二无我，&nbsp;&nbsp;&nbsp;&nbsp;二障烦恼断，

&nbsp;&nbsp;&nbsp;&nbsp;永离二种死，&nbsp;&nbsp;&nbsp;&nbsp;是名佛知觉。”

尔时，大慧菩萨白佛言：“世尊，何故世尊，于大众中唱如是言：‘我是过去一切佛’？及种种受生：‘我尔时作漫陀转轮圣王，六牙大象及鹦鹉鸟，释提桓因、善眼仙人’，如是等百千生经说？”

佛告大慧：“以四等故，如来应供等正觉，于大众中唱如是言：‘我尔时作拘留孙、拘那含牟尼、迦葉佛。’

“云何四等？谓字等、语等、法等、身等，是名四等。以四种等故，如来应供等正觉，于大众中唱如是言。

“云何字等？若字称我为佛，彼字亦称一切诸佛。彼字自性，无有差别，是名字等。

“云何语等？谓我六十四种梵音言语相生，彼诸如来应供等正觉亦如是，六十四种梵音言语相生，无增无减，无有差别，迦陵频伽梵音声性。

“云何身等？谓我与诸佛，法身及色身相好，无有差别；除为调伏彼彼诸趣差别众生故，示现种种差别色身，是名身等。

“云何法等？谓我及彼佛得三十七菩提分法，略说佛法无障碍智。

“是名四等。是故如来应供等正觉，于大众中唱如是言。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“迦葉拘留孙，&nbsp;&nbsp;&nbsp;&nbsp;拘那含是我，

&nbsp;&nbsp;&nbsp;&nbsp;以此四种等，&nbsp;&nbsp;&nbsp;&nbsp;我为佛子说。”

大慧复白佛言：“如世尊所说：‘我从某夜得最正觉，乃至某夜入般涅槃，于其中间乃至不说一字，亦不已说、当说。’不说是佛说。”

大慧白佛言：“世尊，如来应供等正觉，何因说言，不说是佛说？”

佛告大慧：“我因二法故作如是说。云何二法？谓缘自得法，及本住法，是名二法。因此二法故，我如是说。

“云何缘自得法？若彼如来所得，我亦得之，无增无减。缘自得法，究竟境界，离言说、妄想，离字二趣。

“云何本住法？谓古先圣道，如金、银等性，法界常住。若如来出世、若不出世，法界常住。如趣彼城道，譬如士夫行旷野中，见向古城平坦正道，即随入城，受如意乐。

“大慧，于意云何？彼作是道及城中种种乐耶？”

答言：“不也。”

佛告大慧：“我及过去一切诸佛，法界常住，亦复如是。是故说言：‘我从某夜得最正觉，乃至某夜入般涅槃，于其中间不说一字，亦不已说、当说。’”

尔时，世尊欲重宣此义，而说偈言：

&nbsp;&nbsp;&nbsp;&nbsp;“我某夜成道，&nbsp;&nbsp;&nbsp;&nbsp;至某夜涅槃，

&nbsp;&nbsp;&nbsp;&nbsp;于此二中间，&nbsp;&nbsp;&nbsp;&nbsp;我都无所说。

&nbsp;&nbsp;&nbsp;&nbsp;缘自得法住，&nbsp;&nbsp;&nbsp;&nbsp;故我作是说，

&nbsp;&nbsp;&nbsp;&nbsp;彼佛及与我，&nbsp;&nbsp;&nbsp;&nbsp;悉无有差别。”

尔时，大慧菩萨复请世尊：“惟愿为说一切法有、无有相。令我及余菩萨摩诃萨离有、无有相，疾得阿耨多罗三藐三菩提。”

佛告大慧：“谛听！谛听！善思念之，当为汝说。”

大慧白佛言：“善哉！世尊，唯然受教。”

佛告大慧：“此世间依，有二种，谓依有及堕性非性，欲见不离离相。

“大慧，云何世间依有？谓有世间因缘生，非不有；从有生，非无有生。大慧，彼如是说者，是说世间无因。

<a name="yun-he-shi-jian-yi-wu"></a>“大慧，云何世间依无？谓受贪恚痴性已，然后妄想计著贪恚痴性非性。大慧，若不取有性者，性相寂静故，谓诸如来、声闻、缘觉，不取贪恚痴性为有为无。大慧，此中何等为坏者？”

大慧白佛言：“世尊，若彼取贪恚痴性，后不复取。”

佛告大慧：“善哉！善哉！汝如是解。

“大慧，非但贪恚痴性非性为坏者，于声闻、缘觉及佛，亦是坏者。所以者何？谓内外不可得故，烦恼性异不异故。大慧，贪恚痴，若内若外不可得；贪恚痴性，无身故，无取故，非佛、声闻、缘觉是坏者。佛、声闻、缘觉自性解脱故，缚与缚因非性故。大慧，若有缚者，应有缚，是缚因故。大慧，如是说坏者，是名无有相。

“大慧，因是故我说：‘宁取人见如须弥山，不起无所有增上慢空见。’大慧，无所有增上慢者，是名为坏。随自共相见希望，不知自心现量，见外性无常刹那展转坏，阴界入相续流注变灭，离文字相妄想，是名坏者。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“有无是二边，&nbsp;&nbsp;&nbsp;&nbsp;乃至心境界，

&nbsp;&nbsp;&nbsp;&nbsp;净除彼境界，&nbsp;&nbsp;&nbsp;&nbsp;平等心寂灭。

&nbsp;&nbsp;&nbsp;&nbsp;无取境界性，&nbsp;&nbsp;&nbsp;&nbsp;灭非无所有，

&nbsp;&nbsp;&nbsp;&nbsp;有事悉如如，&nbsp;&nbsp;&nbsp;&nbsp;如贤圣境界。

&nbsp;&nbsp;&nbsp;&nbsp;无种而有生，&nbsp;&nbsp;&nbsp;&nbsp;生已而复灭，

&nbsp;&nbsp;&nbsp;&nbsp;因缘有非有，&nbsp;&nbsp;&nbsp;&nbsp;不住我教法。

&nbsp;&nbsp;&nbsp;&nbsp;非外道非佛，&nbsp;&nbsp;&nbsp;&nbsp;非我亦非余，

&nbsp;&nbsp;&nbsp;&nbsp;因缘所集起，&nbsp;&nbsp;&nbsp;&nbsp;云何而得无？

&nbsp;&nbsp;&nbsp;&nbsp;谁集因缘有，&nbsp;&nbsp;&nbsp;&nbsp;而复说言无？

&nbsp;&nbsp;&nbsp;&nbsp;邪见论生法，&nbsp;&nbsp;&nbsp;&nbsp;妄想计有无。

&nbsp;&nbsp;&nbsp;&nbsp;若知无所生，&nbsp;&nbsp;&nbsp;&nbsp;亦复无所灭，

&nbsp;&nbsp;&nbsp;&nbsp;观世悉空寂，&nbsp;&nbsp;&nbsp;&nbsp;有无二俱离。”

尔时，大慧菩萨复白佛言：“世尊，惟愿为我及诸菩萨，说宗、通相。若善分别宗、通相者，我及诸菩萨通达是相；通是相已，速成阿耨多罗三藐三菩提，不随觉想及众魔外道。”

佛告大慧：“谛听！谛听！善思念之，当为汝说。”

大慧白佛言：“唯然受教。”

佛告大慧：“一切声闻、缘觉、菩萨，有二种通相，谓宗通及说通。

“大慧，宗通者，谓缘自得胜进相，远离言说、文字、妄想，趣无漏界自觉地自相；远离一切虚妄觉想，降伏一切外道众魔，自觉趣光明辉发，是名宗通相。

“云何说通相？谓说九部种种教法，离异不异、有无等相，以巧方便随顺众生，如应说法令得度脱，是名说通相。

“大慧，汝及余菩萨，应当修学。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“宗及说通相，&nbsp;&nbsp;&nbsp;&nbsp;缘自与教法，

&nbsp;&nbsp;&nbsp;&nbsp;若见善分别，&nbsp;&nbsp;&nbsp;&nbsp;不随诸觉想。

&nbsp;&nbsp;&nbsp;&nbsp;非有真实性，&nbsp;&nbsp;&nbsp;&nbsp;如愚夫妄想，

&nbsp;&nbsp;&nbsp;&nbsp;云何起欲想，&nbsp;&nbsp;&nbsp;&nbsp;非性为解脱？

&nbsp;&nbsp;&nbsp;&nbsp;观察诸有为，&nbsp;&nbsp;&nbsp;&nbsp;生灭等相续，

&nbsp;&nbsp;&nbsp;&nbsp;增长于二见，&nbsp;&nbsp;&nbsp;&nbsp;颠倒无所知。

&nbsp;&nbsp;&nbsp;&nbsp;一是为真谛，&nbsp;&nbsp;&nbsp;&nbsp;无罪为涅槃，

&nbsp;&nbsp;&nbsp;&nbsp;观察世妄想，&nbsp;&nbsp;&nbsp;&nbsp;如幻梦芭蕉。

&nbsp;&nbsp;&nbsp;&nbsp;虽有贪恚痴，&nbsp;&nbsp;&nbsp;&nbsp;而实无有人，

&nbsp;&nbsp;&nbsp;&nbsp;从爱生诸阴，&nbsp;&nbsp;&nbsp;&nbsp;有皆如幻梦。”

尔时，大慧菩萨白佛言：“世尊，惟愿为说不实妄想相。不实妄想，云何而生？说何等法，名不实妄想？于何等法中，不实妄想？

佛告大慧：“善哉！善哉！能问如来如是之义，多所饶益，多所安乐，哀愍世间一切天人。谛听！谛听！善思念之，当为汝说。”

大慧白佛言：“善哉！世尊，唯然受教。”

佛告大慧：“种种义、种种不实妄想计著，妄想生。大慧，摄所摄计著，不知自心现量，及堕有无见，增长外道见，妄想习气计著外种种义，心心数妄想计著我、我所生。”

大慧白佛言：“世尊，若种种义、种种不实妄想计著，妄想生；摄所摄计著，不知自心现量，及堕有无见，增长外道见，妄想习气计著外种种义，心心数妄想我、我所计著生。世尊，若如是，外种种义相堕有无相，离性非性，离见相。世尊，第一义亦如是，离量根分譬因相。世尊，何故一处妄想不实义，种种性计著，妄想生？非计著第一义处相，妄想生？将无世尊说邪因论耶？说一生、一不生？”

佛告大慧：“非妄想一生、一不生。所以者何？谓有无妄想不生，故外现性非性；觉自心现量，妄想不生。

“大慧，我说余愚夫，自心种种妄想相故，事业在前，种种妄想性相计著生。云何愚夫得离我、我所计著见？离作所作因缘过，觉自妄想心量，身心转变，究竟明解一切地，如来自觉境界，离五法、自性事见妄想。以是因缘故，我说妄想，从种种不实义计著生；知如实义，得解脱自心种种妄想。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“诸因及与缘，&nbsp;&nbsp;&nbsp;&nbsp;从此生世间，

&nbsp;&nbsp;&nbsp;&nbsp;妄想著四句，&nbsp;&nbsp;&nbsp;&nbsp;不知我所通。

&nbsp;&nbsp;&nbsp;&nbsp;世间非有生，&nbsp;&nbsp;&nbsp;&nbsp;亦复非无生，

&nbsp;&nbsp;&nbsp;&nbsp;不从有无生，&nbsp;&nbsp;&nbsp;&nbsp;亦非非有无。

&nbsp;&nbsp;&nbsp;&nbsp;诸因及与缘，&nbsp;&nbsp;&nbsp;&nbsp;云何愚妄想？

&nbsp;&nbsp;&nbsp;&nbsp;非有亦非无，&nbsp;&nbsp;&nbsp;&nbsp;亦复非有无，

&nbsp;&nbsp;&nbsp;&nbsp;如是观世间，&nbsp;&nbsp;&nbsp;&nbsp;心转得无我。

&nbsp;&nbsp;&nbsp;&nbsp;一切性不生，&nbsp;&nbsp;&nbsp;&nbsp;以从缘生故，

&nbsp;&nbsp;&nbsp;&nbsp;一切缘所作，&nbsp;&nbsp;&nbsp;&nbsp;所作非自有。

&nbsp;&nbsp;&nbsp;&nbsp;事不自生事，&nbsp;&nbsp;&nbsp;&nbsp;有二事过故，

&nbsp;&nbsp;&nbsp;&nbsp;无二事过故，&nbsp;&nbsp;&nbsp;&nbsp;非有性可得。

&nbsp;&nbsp;&nbsp;&nbsp;观诸有为法，&nbsp;&nbsp;&nbsp;&nbsp;离攀缘所缘，

&nbsp;&nbsp;&nbsp;&nbsp;无心之心量，&nbsp;&nbsp;&nbsp;&nbsp;我说为心量。

&nbsp;&nbsp;&nbsp;&nbsp;量者自性处，&nbsp;&nbsp;&nbsp;&nbsp;缘性二俱离，

&nbsp;&nbsp;&nbsp;&nbsp;性究竟妙净，&nbsp;&nbsp;&nbsp;&nbsp;我说名为量。

&nbsp;&nbsp;&nbsp;&nbsp;施设世谛我，&nbsp;&nbsp;&nbsp;&nbsp;彼则无实事，

&nbsp;&nbsp;&nbsp;&nbsp;诸阴阴施设，&nbsp;&nbsp;&nbsp;&nbsp;无事亦复然。

&nbsp;&nbsp;&nbsp;&nbsp;有四种平等，&nbsp;&nbsp;&nbsp;&nbsp;相及因性生，

&nbsp;&nbsp;&nbsp;&nbsp;第三无我等，&nbsp;&nbsp;&nbsp;&nbsp;第四修修者。

&nbsp;&nbsp;&nbsp;&nbsp;妄想习气转，&nbsp;&nbsp;&nbsp;&nbsp;有种种心生，

&nbsp;&nbsp;&nbsp;&nbsp;境界于外现，&nbsp;&nbsp;&nbsp;&nbsp;是世俗心量。

&nbsp;&nbsp;&nbsp;&nbsp;外现而非有，&nbsp;&nbsp;&nbsp;&nbsp;心见彼种种，

&nbsp;&nbsp;&nbsp;&nbsp;建立于身财，&nbsp;&nbsp;&nbsp;&nbsp;我说为心量。

&nbsp;&nbsp;&nbsp;&nbsp;离一切诸见，&nbsp;&nbsp;&nbsp;&nbsp;及离想所想，

&nbsp;&nbsp;&nbsp;&nbsp;无得亦无生，&nbsp;&nbsp;&nbsp;&nbsp;我说为心量。

&nbsp;&nbsp;&nbsp;&nbsp;非性非非性，&nbsp;&nbsp;&nbsp;&nbsp;性非性悉离，

&nbsp;&nbsp;&nbsp;&nbsp;谓彼心解脱，&nbsp;&nbsp;&nbsp;&nbsp;我说为心量。

&nbsp;&nbsp;&nbsp;&nbsp;如如与空际，&nbsp;&nbsp;&nbsp;&nbsp;涅槃及法界，

&nbsp;&nbsp;&nbsp;&nbsp;种种意生身，&nbsp;&nbsp;&nbsp;&nbsp;我说为心量。”

尔时，大慧菩萨白佛言：“世尊，如世尊所说：菩萨摩诃萨，当善语义。云何为菩萨善语义？云何为语？云何为义？”

佛告大慧：“谛听！谛听！善思念之，当为汝说。”

大慧白佛言：“善哉！世尊，唯然受教。”

佛告大慧：“云何为语？谓言字妄想和合，依咽喉、唇、舌、齿、龂、颊辅，因彼我言说，妄想习气计著生，是名为语。

“大慧，云何为义？谓离一切妄想相、言说相，是名为义。大慧，菩萨摩诃萨于如是义，独一静处，闻思修慧，缘自觉了，向涅槃城；习气身转变已，自觉境界，观地地中间胜进义相，是名菩萨摩诃萨善义。

“复次，大慧，善语义菩萨摩诃萨，观语与义，非异非不异；观义与语，亦复如是。若语异义者，则不因语辩义；而以语入义，如灯照色。

“复次，大慧，不生不灭、自性涅槃，三乘、一乘，心、自性等，如缘言说义计著，堕建立及诽谤见；异建立，异妄想，如幻种种妄想现。譬如种种幻，凡愚众生作异妄想，非圣贤也。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“彼言既妄想，&nbsp;&nbsp;&nbsp;&nbsp;建立于诸法，

&nbsp;&nbsp;&nbsp;&nbsp;以彼建立故，&nbsp;&nbsp;&nbsp;&nbsp;死堕泥犁中。

&nbsp;&nbsp;&nbsp;&nbsp;阴中无有我，&nbsp;&nbsp;&nbsp;&nbsp;阴非即是我，

&nbsp;&nbsp;&nbsp;&nbsp;不如彼妄想，&nbsp;&nbsp;&nbsp;&nbsp;亦复非无我。

&nbsp;&nbsp;&nbsp;&nbsp;一切悉有性，&nbsp;&nbsp;&nbsp;&nbsp;如凡愚妄想，

&nbsp;&nbsp;&nbsp;&nbsp;若如彼所见，&nbsp;&nbsp;&nbsp;&nbsp;一切应见谛。

&nbsp;&nbsp;&nbsp;&nbsp;一切法无性，&nbsp;&nbsp;&nbsp;&nbsp;净秽悉无有，

&nbsp;&nbsp;&nbsp;&nbsp;不实如彼见，&nbsp;&nbsp;&nbsp;&nbsp;亦非无所有。

“复次，大慧，智、识相，今当说。若善分别智、识相者，汝及诸菩萨，则能通达智、识之相，疾成阿耨多罗三藐三菩提。

“大慧，彼智有三种，谓世间、出世间、出世间上上智。云何世间智？谓一切外道凡夫，计著有无。云何出世间智？谓一切声闻、缘觉，堕自共相，希望计著。云何出世间上上智？谓诸佛菩萨，观无所有法，见不生不灭，离有无品；如来地，人法无我，缘自得生。

“大慧，彼生灭者是识，不生不灭者是智。复次，堕相无相，及堕有无种种相因，是识；超有无相，是智。复次，长养相是识，非长养相是智。复次，有三种智，谓知生灭，知自共相，知不生不灭。复次，无碍相是智，境界种种碍相是识。复次，三事和合生，方便相是识；无事方便自性相是智。复次，得相是识，不得相是智。自得圣智境界，不出不入故，如水中月。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“采集业为识，&nbsp;&nbsp;&nbsp;&nbsp;不采集为智，

&nbsp;&nbsp;&nbsp;&nbsp;观察一切法，&nbsp;&nbsp;&nbsp;&nbsp;通达无所有，

&nbsp;&nbsp;&nbsp;&nbsp;逮得自在力，&nbsp;&nbsp;&nbsp;&nbsp;是则名为慧。

&nbsp;&nbsp;&nbsp;&nbsp;缚境界为心，&nbsp;&nbsp;&nbsp;&nbsp;觉想生为智，

&nbsp;&nbsp;&nbsp;&nbsp;无所有及胜，&nbsp;&nbsp;&nbsp;&nbsp;慧则从是生。

&nbsp;&nbsp;&nbsp;&nbsp;心意及与识，&nbsp;&nbsp;&nbsp;&nbsp;远离思惟想，

&nbsp;&nbsp;&nbsp;&nbsp;得无思想法，&nbsp;&nbsp;&nbsp;&nbsp;佛子非声闻。

&nbsp;&nbsp;&nbsp;&nbsp;寂静胜进忍，&nbsp;&nbsp;&nbsp;&nbsp;如来清净智，

&nbsp;&nbsp;&nbsp;&nbsp;生于善胜义，&nbsp;&nbsp;&nbsp;&nbsp;所行悉远离。

&nbsp;&nbsp;&nbsp;&nbsp;我有三种智，&nbsp;&nbsp;&nbsp;&nbsp;圣开发真实，

&nbsp;&nbsp;&nbsp;&nbsp;于彼想思惟，&nbsp;&nbsp;&nbsp;&nbsp;悉摄受诸性。

&nbsp;&nbsp;&nbsp;&nbsp;二乘不相应，&nbsp;&nbsp;&nbsp;&nbsp;智离诸所有，

&nbsp;&nbsp;&nbsp;&nbsp;计著于自性，&nbsp;&nbsp;&nbsp;&nbsp;从诸声闻生。

&nbsp;&nbsp;&nbsp;&nbsp;超度诸心量，&nbsp;&nbsp;&nbsp;&nbsp;如来智清净。

“复次，大慧，外道有九种转变论，外道转变见生，所谓形处转变、相转变、因转变、成转变、见转变、性转变、缘分明转变、所作分明转变、事转变。大慧，是名九种转变见。一切外道，因是起有无，生转变论。

“云何形处转变？谓形处异见。譬如金，变作诸器物，则有种种形处显现，非金性变；一切性变，亦复如是。或有外道作如是妄想，乃至事变妄想，彼非如非异，妄想故。如是一切性转变，当知如乳酪、酒果等熟。外道转变妄想，彼亦无有转变。若有若无，自心现，外性非性。大慧，如是凡愚众生，自妄想修习生。大慧，无有法若生若灭，如见幻梦色生。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“形处时转变，&nbsp;&nbsp;&nbsp;&nbsp;四大种诸根，

&nbsp;&nbsp;&nbsp;&nbsp;中阴渐次生，&nbsp;&nbsp;&nbsp;&nbsp;妄想非明智。

&nbsp;&nbsp;&nbsp;&nbsp;最胜于缘起，&nbsp;&nbsp;&nbsp;&nbsp;非如彼妄想，

&nbsp;&nbsp;&nbsp;&nbsp;然世间缘起，&nbsp;&nbsp;&nbsp;&nbsp;如乾闼婆城。”

尔时，大慧菩萨复白佛言：“世尊，惟愿为说一切法相续义、解脱义。若善分别一切法相续、不相续相，我及诸菩萨善解一切相续巧方便，不堕如所说义计著相续，善于一切诸法相续、不相续相，及离言说文字妄想觉；游行一切诸佛刹土无量大众，力自在通，总持之印，种种变化，光明照耀觉慧，善入十无尽句，无方便行。犹如日月、摩尼、四大，于一切地离自妄想相见，见一切法如幻梦等，入佛地身；于一切众生界，随其所应而为说法而引导之，悉令安住，一切诸法如幻梦等，离有无品及生灭妄想，异言说义，其身转胜。”

佛告大慧：“善哉！善哉！谛听！谛听！善思念之，当为汝说。”

大慧白佛言：“唯然受教。”

佛告大慧：“无量一切诸法，如所说义，计著相续。所谓相计著相续、缘计著相续、性非性计著相续、生不生妄想计著相续、灭不灭妄想计著相续、乘非乘妄想计著相续、有为无为妄想计著相续、地地自相妄想计著相续、自妄想无间妄想计著相续、有无品外道依妄想计著相续、三乘一乘无间妄想计著相续。

“复次，大慧，此及余凡愚众生，自妄想相续。以此相续故，凡愚妄想，如蚕作茧，以妄想丝自缠缠他，有无相续相计著。复次，大慧，彼中亦无相续、不相续相。见一切法寂静，妄想不生故，菩萨摩诃萨见一切法寂静。

“复次，大慧，觉外性非性，自心现相无所有；随显观察自心现量，有无一切性无相；见相续寂静故，于一切法，无相续、不相续相。

“复次，大慧，彼中无有若缚若解；余堕不如实觉知，有缚有解。所以者何？谓于一切法有无有，无众生可得故。

“复次，大慧，愚夫有三相续，谓贪恚痴，及爱未来，有喜爱俱。以此相续，故有趣相续。彼相续者，续五趣。大慧，相续断者，无有相续、不相续相。

“复次，大慧，三和合缘，作方便计著，识相续无间生；方便计著，则有相续。三和合缘识断，见三解脱，一切相续不生。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“不真实妄想，&nbsp;&nbsp;&nbsp;&nbsp;是说相续相，

&nbsp;&nbsp;&nbsp;&nbsp;若知彼真实，&nbsp;&nbsp;&nbsp;&nbsp;相续网则断。

&nbsp;&nbsp;&nbsp;&nbsp;于诸性无知，&nbsp;&nbsp;&nbsp;&nbsp;随言说摄受。

&nbsp;&nbsp;&nbsp;&nbsp;譬如彼蚕虫，&nbsp;&nbsp;&nbsp;&nbsp;结网而自缠，

&nbsp;&nbsp;&nbsp;&nbsp;愚夫妄想缚，&nbsp;&nbsp;&nbsp;&nbsp;相续不观察。”

大慧复白佛言：“如世尊所说：以彼彼妄想，妄想彼彼性；非有彼自性，但妄想自性耳！”

大慧白佛言：“世尊，若但妄想自性，非性自性相待者，非为世尊如是说烦恼、清净，无性过耶？一切法妄想自性，非性故。”

佛告大慧：“如是，如是，如汝所说。大慧，非如愚夫性自性妄想真实。此妄想自性，非有性自性相然。大慧，如圣智有性自性，圣知、圣见、圣慧眼，如是性自性知。”

大慧白佛言：“若使如圣，以圣知、圣见、圣慧眼，非天眼、非肉眼；性自性，如是知，非如愚夫妄想。世尊，云何愚夫离是妄想，不觉圣性事故？世尊，彼亦非颠倒，非不颠倒。所以者何？谓不觉圣事性自性故，不见离有无相故。世尊，圣亦不如是见，如事妄想；不以自相境界，为境界故。世尊，彼亦性自性相，妄想自性如是现。不说因无因故，谓堕性相见故。异境界，非如彼等，如是无穷过。世尊，不觉性自性相故。世尊，亦非妄想自性，因性自性相。彼云何妄想非妄想，如实知妄想？世尊，妄想异，自性相异。世尊，不相似因，妄想自性想。彼云何各各不妄想，愚夫不如实知？然为众生离妄想故，说如妄想相不如实有。世尊，何故遮众生有、无有见，事自性计著？圣智所行境界计著，堕有见；说空法非性，而说圣智自性事。”

佛告大慧：“非我说空法非性，亦不堕有见，说圣智自性事，然为令众生离恐怖句故。众生无始以来计著性自性相，圣智事自性计著相见，说空法。大慧，我不说性自性相。大慧，但我住自得如实空法，离惑乱相见，离自心现性非性见，得三解脱，如实印所印于性自性，得缘自觉观察住，离有无事见相。

“复次，大慧，一切法不生者，菩萨摩诃萨不应立是宗。所以者何？谓宗一切性非性故，及彼因生相故，说一切法不生宗，彼宗则坏。彼宗一切法不生，彼宗坏者，以宗有待而生故。又彼宗不生，入一切法故，不坏相不生故，立一切法不生宗者，彼说则坏。大慧，有无不生宗，彼宗入一切性，有无相不可得。大慧，若使彼宗不生，一切性不生而立宗，如是彼宗坏。以有无性相不生故，不应立宗。五分论多过故，展转因异相故，及为作故，不应立宗分。谓一切法不生，如是一切法空，如是一切法无自性，不应立宗。

“大慧，然菩萨摩诃萨，说一切法如幻梦，现不现相故，及见觉过故，当说一切法如幻梦性，除为愚夫离恐怖句故。大慧，愚夫堕有无见，莫令彼恐怖，远离摩诃衍。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“无自性无说，&nbsp;&nbsp;&nbsp;&nbsp;无事无相续，

&nbsp;&nbsp;&nbsp;&nbsp;彼愚夫妄想，&nbsp;&nbsp;&nbsp;&nbsp;如死尸恶觉。

&nbsp;&nbsp;&nbsp;&nbsp;一切法不生，&nbsp;&nbsp;&nbsp;&nbsp;非彼外道宗，

&nbsp;&nbsp;&nbsp;&nbsp;至竟无所生，&nbsp;&nbsp;&nbsp;&nbsp;性缘所成就。

&nbsp;&nbsp;&nbsp;&nbsp;一切法不生，&nbsp;&nbsp;&nbsp;&nbsp;慧者不作想，

&nbsp;&nbsp;&nbsp;&nbsp;彼宗因生故，&nbsp;&nbsp;&nbsp;&nbsp;觉者悉除灭。

&nbsp;&nbsp;&nbsp;&nbsp;譬如翳目视，&nbsp;&nbsp;&nbsp;&nbsp;妄见垂发相，

&nbsp;&nbsp;&nbsp;&nbsp;计著性亦然，&nbsp;&nbsp;&nbsp;&nbsp;愚夫邪妄想。

&nbsp;&nbsp;&nbsp;&nbsp;施设于三有，&nbsp;&nbsp;&nbsp;&nbsp;无有事自性，

&nbsp;&nbsp;&nbsp;&nbsp;施设事自性，&nbsp;&nbsp;&nbsp;&nbsp;思惟起妄想。

&nbsp;&nbsp;&nbsp;&nbsp;相事设言教，&nbsp;&nbsp;&nbsp;&nbsp;意乱极震掉，

&nbsp;&nbsp;&nbsp;&nbsp;佛子能超出，&nbsp;&nbsp;&nbsp;&nbsp;远离诸妄想。

&nbsp;&nbsp;&nbsp;&nbsp;非水水相受，&nbsp;&nbsp;&nbsp;&nbsp;斯从渴爱生，

&nbsp;&nbsp;&nbsp;&nbsp;愚夫如是惑，&nbsp;&nbsp;&nbsp;&nbsp;圣见则不然。

&nbsp;&nbsp;&nbsp;&nbsp;圣人见清净，&nbsp;&nbsp;&nbsp;&nbsp;三脱三昧生，

&nbsp;&nbsp;&nbsp;&nbsp;远离于生死，&nbsp;&nbsp;&nbsp;&nbsp;游行无所畏。

&nbsp;&nbsp;&nbsp;&nbsp;修行无所有，&nbsp;&nbsp;&nbsp;&nbsp;亦无性非性，

&nbsp;&nbsp;&nbsp;&nbsp;性非性平等，&nbsp;&nbsp;&nbsp;&nbsp;从是生圣果。

&nbsp;&nbsp;&nbsp;&nbsp;云何性非性？&nbsp;&nbsp;&nbsp;&nbsp;云何为平等？

&nbsp;&nbsp;&nbsp;&nbsp;谓彼心不知，&nbsp;&nbsp;&nbsp;&nbsp;内外极漂动，

&nbsp;&nbsp;&nbsp;&nbsp;若能坏彼者，&nbsp;&nbsp;&nbsp;&nbsp;心则平等见。”

尔时，大慧菩萨白佛言：“世尊，如世尊说：‘如攀缘事，智慧不得，是施设量，建立施设。所摄受非性，摄受亦非性；以无摄故，智则不生，唯施设名耳！’云何，世尊，为不觉性自相共相、异不异故，智不得耶？为自相共相、种种性自性相，隐蔽故，智不得耶？为山岩、石壁、地水火风障故，智不得耶？为极远极近故，智不得耶？为老小盲冥、诸根不具故，智不得耶？世尊，若不觉自共相、异不异，智不得者，不应说智，应说无智；以有事不得故。若复种种自共相、性自性相，隐蔽故，智不得者，彼亦无智，非是智。世尊，有尔焰，故智生；非无性会尔焰，故名为智。若山岩、石壁、地水火风、极远极近、老小盲冥、诸根不具，智不得者，此亦非智，应是无智；以有事不可得故。”

佛告大慧：“不如是。无智，应是智，非非智。我不如是隐覆说攀缘事。智慧不得，是施设量建立。觉自心现量，有无有，外性非性，知而事不得；不得故，智于尔焰不生。顺三解脱，智亦不得。非妄想者，无始性非性虚伪习智，作如是知，是知彼不知。故于外事处所，相性无性，妄想不断；自心量建立，说我、我所相，摄受计著。不觉自心现量，于智尔焰而起妄想；妄想故，外性非性，观察不得，依于断见。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“有诸攀缘事，&nbsp;&nbsp;&nbsp;&nbsp;智慧不观察，

&nbsp;&nbsp;&nbsp;&nbsp;此无智非智，&nbsp;&nbsp;&nbsp;&nbsp;是妄想者说。

&nbsp;&nbsp;&nbsp;&nbsp;于不异相性，&nbsp;&nbsp;&nbsp;&nbsp;智慧不观察，

&nbsp;&nbsp;&nbsp;&nbsp;障碍及远近，&nbsp;&nbsp;&nbsp;&nbsp;是名为邪智。

&nbsp;&nbsp;&nbsp;&nbsp;老小诸根冥，&nbsp;&nbsp;&nbsp;&nbsp;而智慧不生，

&nbsp;&nbsp;&nbsp;&nbsp;而实有尔焰，&nbsp;&nbsp;&nbsp;&nbsp;是亦说邪智。”

“复次，大慧，愚痴凡夫，无始虚伪，恶邪妄想之所回转。回转时，自宗通及说通，不善了知，著自心现外性相故；著方便说，于自宗四句，清净通相，不善分别。”

大慧白佛言：“诚如尊教！惟愿世尊，为我分别说通及宗通。我及余菩萨摩诃萨善于二通，来世凡夫、声闻、缘觉不得其短。”

佛告大慧：“善哉！善哉！谛听！谛听！善思念之，当为汝说。”

大慧白佛言：“唯然受教。”

佛告大慧：“三世如来有二种法通，谓说通及自宗通。说通者，谓随众生心之所应，为说种种众具契经，是名说通。自宗通者，谓修行者离自心现种种妄想，谓不堕一异、俱不俱品，超度一切心意意识，自觉圣境，离因成见相，一切外道、声闻、缘觉，堕二边者所不能知，我说是名自宗通法。大慧，是名自宗通及说通相。汝及余菩萨摩诃萨，应当修学。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“我谓二种通，&nbsp;&nbsp;&nbsp;&nbsp;宗通及言说，

&nbsp;&nbsp;&nbsp;&nbsp;说者授童蒙，&nbsp;&nbsp;&nbsp;&nbsp;宗为修行者。”

尔时，大慧菩萨白佛言：“世尊，如世尊一时说言：‘世间诸论、种种辩说，慎勿习近！若习近者，摄受贪欲，不摄受法。’世尊，何故作如是说？”

佛告大慧：“世间言论，种种句味、因缘、譬喻，采集庄严，诱引诳惑愚痴凡夫，不入真实自通，不觉一切法，妄想颠倒，堕于二边。凡愚痴惑而自破坏，诸趣相续不得解脱，不能觉知自心现量，不离外性自性，妄想计著。是故世间言论，种种辩说，不脱生老病死、忧悲苦恼，诳惑迷乱。

“大慧，释提桓因广解众论，自造声论。彼世论者，有一弟子，持龙形像，诣释天宫，建立论宗，要坏帝释千辐之轮：‘随我不如，断一一头，以谢所屈。’作是要已，即以释法摧伏帝释。释堕负处，即坏其车，还来人间。如是，大慧，世间言论，因譬庄严，乃至畜生，亦能以种种句味，惑彼诸天及阿修罗，著生灭见，而况于人！是故，大慧，世间言论，应当远离，以能招致苦生因故，慎勿习近！

“大慧，世论者，惟说身觉境界而已。大慧，彼世论者，乃有百千。但于后时后五十年，当破坏结集。恶觉因见盛故，恶弟子受。如是，大慧，世论破坏结集，种种句味，因譬庄严，说外道事；著自因缘，无有自通。大慧，彼诸外道，无自通论。于余世论，广说无量百千事门，无有自通，亦不自知愚痴世论。”

尔时，大慧白佛言：“世尊，若外道世论，种种句味，因譬庄严，无有自通，自事计著者；世尊亦说世论，为种种异方诸来会众，天、人、阿修罗，广说无量种种句味，亦非自通耶？亦入一切外道智慧，言说数耶？”

佛告大慧：“我不说世论，亦无来去，唯说不来不去。

“大慧，来者，趣聚会生；去者，散坏；不来不去者，是不生不灭。我所说不堕世论妄想数中。所以者何？谓不计著外性非性；自心现处，二边妄想所不能转。相境非性，觉自心现，则自心现妄想不生。妄想不生者，空、无相、无作，入三脱门，名为解脱。

“大慧，我念一时，于一处住。有世论婆罗门来诣我所，不请空闲，便问我言：‘瞿昙，一切所作耶？’我时答言：‘婆罗门，一切所作，是初世论。’彼复问言：‘一切非所作耶？’我复报言：‘一切非所作，是第二世论。’彼复问言：‘一切常耶？一切无常耶？一切生耶？一切不生耶？’我时报言：‘是六世论。’大慧，彼复问我言：‘一切一耶？一切异耶？一切俱耶？一切不俱耶？一切因种种受生现耶？’我时报言：‘是十一世论。’大慧，彼复问言：‘一切无记耶？一切记耶？有我耶？无我耶？有此世耶？无此世耶？有他世耶？无他世耶？有解脱耶？无解脱耶？一切刹那耶？一切不刹那耶？虚空耶？非数灭耶？涅槃耶？瞿昙，作耶？非作耶？有中阴耶？无中阴耶？’大慧，我时报言：‘婆罗门，如是说者，悉是世论；非我所说，是汝世论。我唯说无始虚伪，妄想习气，种种诸恶，三有之因，不能觉知自心现量，而生妄想攀缘外性。如外道法，我诸根义，三合智生，我不如是。婆罗门，我不说因，不说无因，惟说妄想摄所摄性，施设缘起；非汝所及余，堕受我见相续者，所能觉知。’大慧，涅槃、虚空、灭，非有三种，但数有三耳！

“复次，大慧，尔时世论婆罗门，复问我言：‘痴、爱、业因故，有三有耶？为无因耶？’我时报言：‘此二者，亦是世论耳！’彼复问言：‘一切性皆入自共相耶？’我复报言：‘此亦世论。婆罗门，乃至意流妄计外尘，皆是世论。’复次，大慧，尔时世论婆罗门，复问我言：‘颇有非世论者不？我是一切外道之宗，说种种句味，因缘、譬喻庄严。’我复报言：‘婆罗门，有！非汝有者，非为、非宗，非说、非不说种种句味，非不因譬庄严。’婆罗门言：‘何等为非世论、非非宗、非非说？’我时报言：‘婆罗门，有非世论，汝诸外道所不能知；以为外性，不实妄想，虚伪计著故。谓妄想不生，觉了有无自心现量，妄想不生，不受外尘，妄想永息，是名非世论。此是我法，非汝有也。婆罗门，略说彼识，若来若去，若死若生，若乐若苦，若溺若见，若触若著，种种相，若和合相续，若受若因计著。婆罗门，如是比，皆是汝等世论，非是我有。’大慧，世论婆罗门作如是问，我如是答。彼即默然，不辞而退，思自通处，作是念言：‘沙门释子，出于通外，说无生、无相、无因，觉自妄想现，妄想不生。’

“大慧，此即是汝向所问我，何故说习近世论，种种辩说，摄受贪欲，不摄受法。”

大慧白佛言：“世尊，摄受贪欲及法，有何句义？”

佛告大慧：“善哉！善哉！汝乃能为未来众生，思惟咨问如是句义。谛听！谛听！善思念之，当为汝说。”

大慧白佛言：“唯然受教。”

佛告大慧：“所谓贪者，若取、若舍，若触、若味，系著外尘，堕二边见；复生苦阴、生老病死、忧悲苦恼。如是诸患，皆从爱起；斯由习近世论及世论者。我及诸佛，说名为贪。是名摄受贪欲，不摄受法。

“大慧，云何摄受法？谓善觉知自心现量，见人无我及法无我相，妄想不生；善知上上地，离心意意识，一切诸佛智慧灌顶，具足摄受十无尽句，于一切法无开发自在，是名为法，所谓不堕一切见、一切虚伪、一切妄想、一切性、一切二边。

“大慧，多有外道痴人，堕于二边，若常若断，非黠慧者。受无因论，则起常见；外因坏，因缘非性，则起断见。大慧，我不见生、住、灭故，说名为法。

“大慧，是名贪欲及法。汝及余菩萨摩诃萨，应当修学。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“一切世间论，&nbsp;&nbsp;&nbsp;&nbsp;外道虚妄说，

&nbsp;&nbsp;&nbsp;&nbsp;妄见作所作，&nbsp;&nbsp;&nbsp;&nbsp;彼则无自宗。

&nbsp;&nbsp;&nbsp;&nbsp;惟我一自宗，&nbsp;&nbsp;&nbsp;&nbsp;离于作所作，

&nbsp;&nbsp;&nbsp;&nbsp;为诸弟子说，&nbsp;&nbsp;&nbsp;&nbsp;远离诸世论。

&nbsp;&nbsp;&nbsp;&nbsp;心量不可见，&nbsp;&nbsp;&nbsp;&nbsp;不观察二心，

&nbsp;&nbsp;&nbsp;&nbsp;摄所摄非性，&nbsp;&nbsp;&nbsp;&nbsp;断常二俱离。

&nbsp;&nbsp;&nbsp;&nbsp;乃至心流转，&nbsp;&nbsp;&nbsp;&nbsp;是则为世论，

&nbsp;&nbsp;&nbsp;&nbsp;妄想不转者，&nbsp;&nbsp;&nbsp;&nbsp;是人见自心。

&nbsp;&nbsp;&nbsp;&nbsp;来者谓事生，&nbsp;&nbsp;&nbsp;&nbsp;去者事不现，

&nbsp;&nbsp;&nbsp;&nbsp;明了知去来，&nbsp;&nbsp;&nbsp;&nbsp;妄想不复生。

&nbsp;&nbsp;&nbsp;&nbsp;有常及无常，&nbsp;&nbsp;&nbsp;&nbsp;所作无所作，

&nbsp;&nbsp;&nbsp;&nbsp;此世他世等，&nbsp;&nbsp;&nbsp;&nbsp;斯皆世论通。”

尔时，大慧菩萨复白佛言：“世尊，所言涅槃者，为何等法名为涅槃？而诸外道各起妄想！”

佛告大慧：“谛听！谛听！善思念之，当为汝说。如诸外道妄想涅槃，非彼妄想随顺涅槃。”

大慧白佛言：“唯然受教。”

佛告大慧：“或有外道，阴界入灭，境界离欲，见法无常，心心法品不生，不念去来现在境界，诸受阴尽，如灯火灭，如种子坏，妄想不生。斯等于此，作涅槃想。大慧，非以见坏，名为涅槃。大慧，或以从方至方，名为解脱；境界想灭，犹如风止。或复以觉所觉见坏，名为解脱。或见常无常，作解脱想。或见种种相想，招致苦生因，思惟是已，不善觉知自心现量，怖畏于相，而见无相，深生爱乐，作涅槃想。或有觉知内外诸法，自相共相，去来现在，有性不坏，作涅槃想。或谓我、人、众生、寿命，一切法坏，作涅槃想。或以外道恶烧智慧，见自性及士夫，彼二有间，士夫所出，名为自性；如冥初比，求那转变，求那是作者，作涅槃想。或谓福非福尽，或谓诸烦恼尽，或谓智慧，或见自在是真实作生死者，作涅槃想。或谓展转相生，生死更无余因，如是即是计著因，而彼愚痴不能觉知，不知故作涅槃想。或有外道，言得真谛道，作涅槃想。或见功德，功德所起，和合一异、俱不俱，作涅槃想。或见自性所起，孔雀文彩、种种杂宝及利刺等性，见已作涅槃想。大慧，或有觉二十五真实；或王守护国，受六德论，作涅槃想。或见时是作者，时节世间，如是觉者，作涅槃想。或谓性，或谓非性，或谓知性非性，或见有觉与涅槃差别，作涅槃想。有如是比种种妄想，外道所说，不成所成，智者所弃。

“大慧，如是一切，悉堕二边，作涅槃想。如是等外道涅槃妄想，彼中都无，若生若灭。大慧，彼一一外道涅槃，彼等自论，智慧观察，都无所立。如彼妄想，心意来去，漂驰流动，一切无有得涅槃者。

“大慧，如我所说涅槃者，谓善觉知自心现量，不著外性；离于四句，见如实处；不堕自心现妄想二边；摄所摄不可得；一切度量，不见所成；愚于真实，不应摄受；弃舍彼已，得自觉圣法，知二无我，离二烦恼，净除二障，永离二死；上上地，如来地，如影幻等诸深三昧，离心意意识，说名涅槃。

“大慧，汝等及余菩萨摩诃萨，应当修学，当疾远离一切外道诸涅槃见。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“外道涅槃见，&nbsp;&nbsp;&nbsp;&nbsp;各各起妄想，

&nbsp;&nbsp;&nbsp;&nbsp;斯从心想生，&nbsp;&nbsp;&nbsp;&nbsp;无解脱方便。

&nbsp;&nbsp;&nbsp;&nbsp;愚于缚缚者，&nbsp;&nbsp;&nbsp;&nbsp;远离善方便，

&nbsp;&nbsp;&nbsp;&nbsp;外道解脱想，&nbsp;&nbsp;&nbsp;&nbsp;解脱终不生。

&nbsp;&nbsp;&nbsp;&nbsp;众智各异趣，&nbsp;&nbsp;&nbsp;&nbsp;外道所见通，

&nbsp;&nbsp;&nbsp;&nbsp;彼悉无解脱，&nbsp;&nbsp;&nbsp;&nbsp;愚痴妄想故。

&nbsp;&nbsp;&nbsp;&nbsp;一切痴外道，&nbsp;&nbsp;&nbsp;&nbsp;妄见作所作，

&nbsp;&nbsp;&nbsp;&nbsp;有无有品论，&nbsp;&nbsp;&nbsp;&nbsp;彼悉无解脱。

&nbsp;&nbsp;&nbsp;&nbsp;凡愚乐妄想，&nbsp;&nbsp;&nbsp;&nbsp;不闻真实慧，

&nbsp;&nbsp;&nbsp;&nbsp;言语三苦本，&nbsp;&nbsp;&nbsp;&nbsp;真实灭苦因。

&nbsp;&nbsp;&nbsp;&nbsp;譬如镜中像，&nbsp;&nbsp;&nbsp;&nbsp;虽现而非有，

&nbsp;&nbsp;&nbsp;&nbsp;于妄想心镜，&nbsp;&nbsp;&nbsp;&nbsp;愚夫见有二。

&nbsp;&nbsp;&nbsp;&nbsp;不识心及缘，&nbsp;&nbsp;&nbsp;&nbsp;则起二妄想，

&nbsp;&nbsp;&nbsp;&nbsp;了心及境界，&nbsp;&nbsp;&nbsp;&nbsp;妄想则不生。

&nbsp;&nbsp;&nbsp;&nbsp;心者即种种，&nbsp;&nbsp;&nbsp;&nbsp;远离相所相，

&nbsp;&nbsp;&nbsp;&nbsp;事现而无现，&nbsp;&nbsp;&nbsp;&nbsp;如彼愚妄想。

&nbsp;&nbsp;&nbsp;&nbsp;三有惟妄想，&nbsp;&nbsp;&nbsp;&nbsp;外义悉无有，

&nbsp;&nbsp;&nbsp;&nbsp;妄想种种现，&nbsp;&nbsp;&nbsp;&nbsp;凡愚不能了。

&nbsp;&nbsp;&nbsp;&nbsp;经经说妄想，&nbsp;&nbsp;&nbsp;&nbsp;终不出于名，

&nbsp;&nbsp;&nbsp;&nbsp;若离于言语，&nbsp;&nbsp;&nbsp;&nbsp;亦无有所说。”