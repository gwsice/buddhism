## 楞伽阿跋多罗宝经卷第四

### 一切佛语心品之四

尔时，大慧菩萨白佛言：“世尊，惟愿为说三藐三佛陀。我及余菩萨摩诃萨，善于如来自性，自觉觉他。”

佛告大慧：“恣所欲问，我当为汝，随所问说。”

大慧白佛言：“世尊，如来应供等正觉，为作耶？为不作耶？为事耶？为因耶？为相耶？为所相耶？为说耶？为所说耶？为觉耶？为所觉耶？如是等辞句，为异、为不异？”

佛告大慧：“如来应供等正觉，于如是等辞句，非事非因。所以者何？俱有过故。大慧，若如来是事者，或作，或无常；无常故，一切事应是如来，我及诸佛皆所不欲。若非所作者，无所得故，方便则空，同于兔角、槃大之子，以无所有故。大慧，若无事无因者，则非有非无；若非有非无，则出于四句。四句者，是世间言说。若出四句者，则不堕四句；不堕故，智者所取。一切如来句义亦如是，慧者当知。

“如我所说一切法无我，当知此义，无我性，是无我。一切法有自性，无他性，如牛、马。大慧，譬如非牛马性，非马牛性。其实非有非无，彼非无自相。如是，大慧，一切诸法，非无自相，有自相；但非无我愚夫之所能知，以妄想故。如是一切法空、无生、无自性，当如是知。

“如是，如来与阴，非异非不异。若不异阴者，应是无常；若异者，方便则空。若二者，应有异。如牛角相似，故不异；长短差别，有异。一切法亦如是。大慧，如牛右角异左角，左角异右角，如是长短种种色，各各异。大慧，如来于阴界入，非异非不异。

“如是，如来、解脱，非异非不异；如是，如来以解脱名说。若如来异解脱者，应色相成；色相成故，应无常。若不异者，修行者得相，应无分别，而修行者见分别。是故非异非不异。

“如是，智及尔焰，非异非不异。大慧，智及尔焰，非异非不异者，非常非无常，非作非所作，非有为非无为，非觉非所觉，非相非所相，非阴非异阴，非说非所说，非一非异，非俱非不俱。非一非异，非俱非不俱故，悉离一切量。

“离一切量，则无言说；无言说，则无生；无生，则无灭；无灭，则寂灭；寂灭，则自性涅槃；自性涅槃，则无事无因；无事无因，则无攀缘；无攀缘，则出过一切虚伪；出过一切虚伪，则是如来；如来，则是三藐三佛陀。大慧，是名三藐三佛陀佛陀。大慧，三藐三佛陀佛陀者，离一切根量。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“悉离诸根量，&nbsp;&nbsp;&nbsp;&nbsp;无事亦无因，

&nbsp;&nbsp;&nbsp;&nbsp;已离觉所觉，&nbsp;&nbsp;&nbsp;&nbsp;亦离相所相。

&nbsp;&nbsp;&nbsp;&nbsp;阴缘等正觉，&nbsp;&nbsp;&nbsp;&nbsp;一异莫能见，

&nbsp;&nbsp;&nbsp;&nbsp;若无有见者，&nbsp;&nbsp;&nbsp;&nbsp;云何而分别？

&nbsp;&nbsp;&nbsp;&nbsp;非作非不作，&nbsp;&nbsp;&nbsp;&nbsp;非事亦非因，

&nbsp;&nbsp;&nbsp;&nbsp;非阴不在阴，&nbsp;&nbsp;&nbsp;&nbsp;亦非有余离。

&nbsp;&nbsp;&nbsp;&nbsp;亦非有诸性，&nbsp;&nbsp;&nbsp;&nbsp;如彼妄想见，

&nbsp;&nbsp;&nbsp;&nbsp;当知亦非无，&nbsp;&nbsp;&nbsp;&nbsp;此法法自尔。

&nbsp;&nbsp;&nbsp;&nbsp;以有故有无，&nbsp;&nbsp;&nbsp;&nbsp;以无故有有，

&nbsp;&nbsp;&nbsp;&nbsp;若无不应受，&nbsp;&nbsp;&nbsp;&nbsp;若有不应想。

&nbsp;&nbsp;&nbsp;&nbsp;或于我非我，&nbsp;&nbsp;&nbsp;&nbsp;言说量留连，

&nbsp;&nbsp;&nbsp;&nbsp;沉溺于二边，&nbsp;&nbsp;&nbsp;&nbsp;自坏坏世间。

&nbsp;&nbsp;&nbsp;&nbsp;解脱一切过，&nbsp;&nbsp;&nbsp;&nbsp;正观察我通，

&nbsp;&nbsp;&nbsp;&nbsp;是名为正观，&nbsp;&nbsp;&nbsp;&nbsp;不毁大导师。”

尔时，大慧菩萨复白佛言：“世尊，如世尊说修多罗，摄受不生不灭。又世尊说：‘不生不灭是如来异名。’云何世尊为无性故，说不生不灭，为是如来异名？”

佛告大慧：“我说一切法不生不灭，有无品不现。”

大慧白佛言：“世尊，若一切法不生者，则摄受法不可得，一切法不生故。若名字中有法者，惟愿为说。”

佛告大慧：“善哉！善哉！谛听，善思念之，吾当为汝分别解说。”

大慧白佛言：“唯然受教。”

佛告大慧：“我说如来，非无性，亦非不生不灭摄一切法，亦不待缘故不生不灭，亦非无义。

“大慧，我说意生法身，如来名号。彼不生者，一切外道，声闻、缘觉、七住菩萨，非其境界。大慧，彼不生，即如来异名。

“大慧，譬如因陀罗、释迦，不兰、陀罗，如是等诸物，亦各有多名，亦非多名而有多性，亦非无自性。如是，大慧，我于此娑呵世界，有三阿僧祇百千名号；愚夫悉闻，各说我名，而不解我如来异名。大慧，或有众生，知我如来者，有知一切智者，有知佛者，有知救世者，有知自觉者，有知导师者，有知广导者，有知一切导者，有知仙人者，有知梵者，有知毗纽者，有知自在者，有知胜者，有知迦毗罗者，有知真实边者，有知月者，有知日者，有知生者，有知无生者，有知无灭者，有知空者，有知如如者，有知谛者，有知实际者，有知法性者，有知涅槃者，有知常者，有知平等者，有知不二者，有知无相者，有知解脱者，有知道者，有知意生者。

“大慧，如是等三阿僧祇百千名号，不增不减。此及余世界，皆悉知我；如水中月，不出不入。彼诸愚夫，不能知我，堕二边故。然悉恭敬供养于我，而不善解知辞句义趣，不分别名，不解自通，计著种种言说章句，于不生不灭作无性想；不知如来名号差别如因陀罗、释迦，不兰、陀罗，不解自通会归终极，于一切法随说计著。大慧，彼诸痴人作如是言：‘义如言说，义说无异。’所以者何？谓义无身故。言说之外，更无余义，惟止言说。大慧，彼恶烧智，不知言说自性，不知言说生灭，义不生灭。大慧，一切言说堕于文字，义则不堕。离性非性故，无受生，亦无身。

“大慧，如来不说堕文字法。文字有无，不可得故，除不堕文字。大慧，若有说言，如来说堕文字法者，此则妄说，法离文字故。是故，大慧，我等及诸菩萨，不说一字，不答一字。所以者何？法离文字故，非不饶益义说。言说者，众生妄想故。大慧，若不说一切法者，教法则坏；教法坏者，则无诸佛、菩萨、缘觉、声闻；若无者，谁说？为谁？是故，大慧，菩萨摩诃萨，莫著言说；随宜方便，广说经法。以众生、希望烦恼不一故，我及诸佛，为彼种种异解众生而说诸法，令离心意意识故，不为得自觉圣智处。

“大慧，于一切法无所有，觉自心现量，离二妄想。诸菩萨摩诃萨依于义，不依文字。若善男子、善女人，依文字者，自坏第一义，亦不能觉他，堕恶见相续而为众说，不善了知一切法、一切地、一切相，亦不知章句。若善一切法、一切地、一切相，通达章句，具足性义，彼则能以正无相乐而自娱乐，平等大乘建立众生。

“大慧，摄受大乘者，则摄受诸佛、菩萨、缘觉、声闻；摄受诸佛、菩萨、缘觉、声闻者，则摄受一切众生；摄受一切众生者，则摄受正法；摄受正法者，则佛种不断；佛种不断者，则能了知得殊胜入处。知得殊胜入处，菩萨摩诃萨常得化生，建立大乘十自在力，现众色像，通达众生形类、希望、烦恼诸相，如实说法。如实者，不异；如实者，不来不去相，一切虚伪息，是名如实。

“大慧，善男子、善女人，不应摄受，随说计著。真实者，离文字故。大慧，如为愚夫以指指物，愚夫观指，不得实义。如是愚夫随言说指，摄受计著，至竟不舍，终不能得离言说指第一实义。大慧，譬如婴儿，应食熟食，不应食生。若食生者，则令发狂，不知次第方便熟故。大慧，如是不生不灭，不方便修，则为不善。是故应当善修方便，莫随言说，如视指端。是故，大慧，于真实义，当方便修。真实义者，微妙寂静，是涅槃因。言说者，妄想合；妄想者，集生死。

“大慧，实义者，从多闻者得。大慧，多闻者，谓善于义，非善言说。善义者，不堕一切外道经论；身自不随，亦不令他随，是则名曰大德多闻。是故欲求义者，当亲近多闻，所谓善义；与此相违，计著言说，应当远离。”

尔时，大慧菩萨，复承佛威神而白佛言：“世尊，世尊显示不生不灭，无有奇特。所以者何？一切外道因，亦不生不灭；世尊亦说虚空、非数缘灭及涅槃界，不生不灭。世尊，外道说因，生诸世间；世尊亦说无明、爱、业妄想为缘，生诸世间。彼因、此缘，名差别耳！外物因缘亦如是，世尊与外道论无有差别。微尘、胜妙、自在、众生主等，如是九物不生不灭；世尊亦说，一切性不生不灭，有无不可得。外道亦说四大不坏自性，不生不灭，四大常；是四大，乃至周流诸趣，不舍自性。世尊所说，亦复如是。是故我言无有奇特。

“惟愿世尊，为说差别所以奇特，胜诸外道。若无差别者，一切外道皆亦是佛，以不生不灭故。而世尊说，一世界中，多佛出世者，无有是处。如向所说，一世界中应有多佛，无差别故。”

佛告大慧：“我说不生不灭，不同外道不生不灭。所以者何？彼诸外道有性自性，得不生不变相；我不如是堕有无品。

“大慧，我者，离有无品，离生灭，非性、非无性。如种种幻梦现，故非无性。云何无性？谓色无自性相摄受，现不现故，摄不摄故。以是故，一切性，无性、非无性。但觉自心现量，妄想不生，安隐快乐，世事永息。愚痴凡夫妄想作事，非诸贤圣。不实妄想，如揵闼婆城及幻化人。

“大慧，如揵闼婆城及幻化人，种种众生，商贾出入。愚夫妄想，谓真出入；而实无有出者、入者，但彼妄想故。如是，大慧，愚痴凡夫起不生不灭，彼亦无有有为无为；如幻人生，其实无有若生若灭，性无性，无所有故。一切法亦如是，离于生灭。愚痴凡夫堕不如实，起生灭妄想，非诸贤圣。不如实者，不尔。如性自性妄想，亦不异。若异妄想者，计著一切性自性，不见寂静；不见寂静者，终不离妄想。是故，大慧，无相见胜，非相见。相者，受生因，故不胜。

“大慧，无相者，妄想不生，不起不灭，我说涅槃。大慧，涅槃者，如真实义见，离先妄想心心数法，逮得如来自觉圣智，我说是涅槃。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“灭除彼生论，&nbsp;&nbsp;&nbsp;&nbsp;建立不生义，

&nbsp;&nbsp;&nbsp;&nbsp;我说如是法，&nbsp;&nbsp;&nbsp;&nbsp;愚夫不能知。

&nbsp;&nbsp;&nbsp;&nbsp;一切法不生，&nbsp;&nbsp;&nbsp;&nbsp;无性无所有，

&nbsp;&nbsp;&nbsp;&nbsp;揵闼婆幻梦，&nbsp;&nbsp;&nbsp;&nbsp;有性者无因，

&nbsp;&nbsp;&nbsp;&nbsp;不生无自性，&nbsp;&nbsp;&nbsp;&nbsp;何因空当说？

&nbsp;&nbsp;&nbsp;&nbsp;以离于和合，&nbsp;&nbsp;&nbsp;&nbsp;觉知性不现，

&nbsp;&nbsp;&nbsp;&nbsp;是故空不生，&nbsp;&nbsp;&nbsp;&nbsp;我说无自性。

&nbsp;&nbsp;&nbsp;&nbsp;谓一一和合，&nbsp;&nbsp;&nbsp;&nbsp;性现而非有，

&nbsp;&nbsp;&nbsp;&nbsp;分析无和合，&nbsp;&nbsp;&nbsp;&nbsp;非如外道见。

&nbsp;&nbsp;&nbsp;&nbsp;梦幻及垂发，&nbsp;&nbsp;&nbsp;&nbsp;野马乾闼婆，

&nbsp;&nbsp;&nbsp;&nbsp;世间种种事，&nbsp;&nbsp;&nbsp;&nbsp;无因而相现。

&nbsp;&nbsp;&nbsp;&nbsp;折伏有因论，&nbsp;&nbsp;&nbsp;&nbsp;申畅无生义，

&nbsp;&nbsp;&nbsp;&nbsp;申畅无生者，&nbsp;&nbsp;&nbsp;&nbsp;法流永不断。

&nbsp;&nbsp;&nbsp;&nbsp;炽然无因论，&nbsp;&nbsp;&nbsp;&nbsp;恐怖诸外道。

尔时，大慧以偈问曰：

&nbsp;&nbsp;&nbsp;&nbsp;“云何何所因？&nbsp;&nbsp;&nbsp;&nbsp;彼以何故生？

&nbsp;&nbsp;&nbsp;&nbsp;于何处和合，&nbsp;&nbsp;&nbsp;&nbsp;而作无因论？”

尔时，世尊复以偈答：

&nbsp;&nbsp;&nbsp;&nbsp;“观察有为法，&nbsp;&nbsp;&nbsp;&nbsp;非无因有因，

&nbsp;&nbsp;&nbsp;&nbsp;彼生灭论者，&nbsp;&nbsp;&nbsp;&nbsp;所见从是灭。”

尔时，大慧说偈问曰：

&nbsp;&nbsp;&nbsp;&nbsp;“云何为无生？&nbsp;&nbsp;&nbsp;&nbsp;为是无性耶？

&nbsp;&nbsp;&nbsp;&nbsp;为顾视诸缘，&nbsp;&nbsp;&nbsp;&nbsp;有法名无生？

&nbsp;&nbsp;&nbsp;&nbsp;名不应无义，&nbsp;&nbsp;&nbsp;&nbsp;惟为分别说。”

尔时，世尊复以偈答：

&nbsp;&nbsp;&nbsp;&nbsp;“非无性无生，&nbsp;&nbsp;&nbsp;&nbsp;亦非顾诸缘，

&nbsp;&nbsp;&nbsp;&nbsp;非有性而名，&nbsp;&nbsp;&nbsp;&nbsp;名亦非无义。

&nbsp;&nbsp;&nbsp;&nbsp;一切诸外道，&nbsp;&nbsp;&nbsp;&nbsp;声闻及缘觉，

&nbsp;&nbsp;&nbsp;&nbsp;七住非境界，&nbsp;&nbsp;&nbsp;&nbsp;是名无生相。

&nbsp;&nbsp;&nbsp;&nbsp;远离诸因缘，&nbsp;&nbsp;&nbsp;&nbsp;亦离一切事，

&nbsp;&nbsp;&nbsp;&nbsp;唯有微心住，&nbsp;&nbsp;&nbsp;&nbsp;想所想俱离，

&nbsp;&nbsp;&nbsp;&nbsp;其身随转变，&nbsp;&nbsp;&nbsp;&nbsp;我说是无生。

&nbsp;&nbsp;&nbsp;&nbsp;无外性无性，&nbsp;&nbsp;&nbsp;&nbsp;亦无心摄受，

&nbsp;&nbsp;&nbsp;&nbsp;断除一切见，&nbsp;&nbsp;&nbsp;&nbsp;我说是无生。

&nbsp;&nbsp;&nbsp;&nbsp;如是无自性，&nbsp;&nbsp;&nbsp;&nbsp;空等应分别，

&nbsp;&nbsp;&nbsp;&nbsp;非空故说空，&nbsp;&nbsp;&nbsp;&nbsp;无生故说空。

&nbsp;&nbsp;&nbsp;&nbsp;因缘数和合，&nbsp;&nbsp;&nbsp;&nbsp;则有生有灭，

&nbsp;&nbsp;&nbsp;&nbsp;离诸因缘数，&nbsp;&nbsp;&nbsp;&nbsp;无别有生灭。

&nbsp;&nbsp;&nbsp;&nbsp;舍离因缘数，&nbsp;&nbsp;&nbsp;&nbsp;更无有异性，

&nbsp;&nbsp;&nbsp;&nbsp;若言一异者，&nbsp;&nbsp;&nbsp;&nbsp;是外道妄想。

&nbsp;&nbsp;&nbsp;&nbsp;有无性不生，&nbsp;&nbsp;&nbsp;&nbsp;非有亦非无，

&nbsp;&nbsp;&nbsp;&nbsp;除其数转变，&nbsp;&nbsp;&nbsp;&nbsp;是悉不可得。

&nbsp;&nbsp;&nbsp;&nbsp;但有诸俗数，&nbsp;&nbsp;&nbsp;&nbsp;展转为钩锁，

&nbsp;&nbsp;&nbsp;&nbsp;离彼因缘锁，&nbsp;&nbsp;&nbsp;&nbsp;生义不可得。

&nbsp;&nbsp;&nbsp;&nbsp;生无性不起，&nbsp;&nbsp;&nbsp;&nbsp;离诸外道过，

&nbsp;&nbsp;&nbsp;&nbsp;但说缘钩锁，&nbsp;&nbsp;&nbsp;&nbsp;凡愚不能了。

&nbsp;&nbsp;&nbsp;&nbsp;若离缘钩锁，&nbsp;&nbsp;&nbsp;&nbsp;别有生性者，

&nbsp;&nbsp;&nbsp;&nbsp;是则无因论，&nbsp;&nbsp;&nbsp;&nbsp;破坏钩锁义。

&nbsp;&nbsp;&nbsp;&nbsp;如灯显众像，&nbsp;&nbsp;&nbsp;&nbsp;钩锁现若然，

&nbsp;&nbsp;&nbsp;&nbsp;是则离钩锁，&nbsp;&nbsp;&nbsp;&nbsp;别更有诸性。

&nbsp;&nbsp;&nbsp;&nbsp;无性无有生，&nbsp;&nbsp;&nbsp;&nbsp;如虚空自性，

&nbsp;&nbsp;&nbsp;&nbsp;若离于钩锁，&nbsp;&nbsp;&nbsp;&nbsp;慧无所分别。

&nbsp;&nbsp;&nbsp;&nbsp;复有余无生，&nbsp;&nbsp;&nbsp;&nbsp;贤圣所得法，

&nbsp;&nbsp;&nbsp;&nbsp;彼生无生者，&nbsp;&nbsp;&nbsp;&nbsp;是则无生忍。

&nbsp;&nbsp;&nbsp;&nbsp;若使诸世间，&nbsp;&nbsp;&nbsp;&nbsp;观察钩锁者，

&nbsp;&nbsp;&nbsp;&nbsp;一切离钩锁，&nbsp;&nbsp;&nbsp;&nbsp;从是得三昧。

&nbsp;&nbsp;&nbsp;&nbsp;痴爱诸业等，&nbsp;&nbsp;&nbsp;&nbsp;是则内钩锁，

&nbsp;&nbsp;&nbsp;&nbsp;钻燧泥团轮，&nbsp;&nbsp;&nbsp;&nbsp;种子等名外。

&nbsp;&nbsp;&nbsp;&nbsp;若使有他性，&nbsp;&nbsp;&nbsp;&nbsp;而从因缘生，

&nbsp;&nbsp;&nbsp;&nbsp;彼非钩锁义，&nbsp;&nbsp;&nbsp;&nbsp;是则不成就。

&nbsp;&nbsp;&nbsp;&nbsp;若生无自性，&nbsp;&nbsp;&nbsp;&nbsp;彼为谁钩锁，

&nbsp;&nbsp;&nbsp;&nbsp;展转相生故，&nbsp;&nbsp;&nbsp;&nbsp;当知因缘义。

&nbsp;&nbsp;&nbsp;&nbsp;坚湿暖动法，&nbsp;&nbsp;&nbsp;&nbsp;凡愚生妄想，

&nbsp;&nbsp;&nbsp;&nbsp;离数无异法，&nbsp;&nbsp;&nbsp;&nbsp;是则说无性。

&nbsp;&nbsp;&nbsp;&nbsp;如医疗众病，&nbsp;&nbsp;&nbsp;&nbsp;无有若干论，

&nbsp;&nbsp;&nbsp;&nbsp;以病差别故，&nbsp;&nbsp;&nbsp;&nbsp;为设种种治。

&nbsp;&nbsp;&nbsp;&nbsp;我为彼众生，&nbsp;&nbsp;&nbsp;&nbsp;破坏诸烦恼，

&nbsp;&nbsp;&nbsp;&nbsp;知其根优劣，&nbsp;&nbsp;&nbsp;&nbsp;为彼说度门。

&nbsp;&nbsp;&nbsp;&nbsp;非烦恼根异，&nbsp;&nbsp;&nbsp;&nbsp;而有种种法，

&nbsp;&nbsp;&nbsp;&nbsp;唯说一乘法，&nbsp;&nbsp;&nbsp;&nbsp;是则为大乘。”

尔时，大慧菩萨摩诃萨，复白佛言：“世尊，一切外道皆起无常妄想。世尊亦说：‘一切行无常，是生灭法。’此义云何？为邪、为正？为有几种无常？”

佛告大慧：“一切外道有七种无常，非我法也。何等为七？彼有说言作已而舍，是名无常。有说形处坏，是名无常。有说即色是无常。有说色转变中间，是名无常；无间自之散坏，如乳酪等转变，中间不可见，无常毁坏，一切性转。有说性无常。有说性无性无常。有说一切法不生无常，入一切法。

“大慧，性无性无常，谓四大及所造，自相坏。四大自性，不可得，不生。

“彼不生无常者，非常无常，一切法有无不生；分析乃至微尘，不可见，是不生义非生，是名不生无常相。若不觉此者，堕一切外道，生无常义。

“大慧，性无常者，是自心妄想，非常无常性。所以者何？谓无常自性不坏。大慧，此是一切性无性无常事。除无常，无有能令一切法性无性者。如杖瓦石破坏诸物，现见各各不异，是性无常事，非作所作有差别，此是无常，此是事；作所作无异者，一切性常，无因性。大慧，一切性，无性有因，非凡愚所知。非因不相似事生。若生者，一切性悉皆无常。是不相似事，作所作，无有别异，而悉见有异。若性无常者，堕作因性相；若堕者，一切性不究竟。一切性，作因相堕者，自无常应无常；无常无常故，一切性不无常，应是常。若无常入一切性者，应堕三世。彼过去色与坏俱，未来不生，色不生故，现在色与坏相俱。色者，四大积集差别，四大及造色，自性不坏，离异不异故。一切外道，一切四大不坏；一切三有，四大及造色，在所知，有生灭。离四大造色，一切外道于何所思惟无常？四大不生，自性相不坏故离。

“始造无常者，非四大复有异四大，各各异相自相故，非差别可得；彼无差别，斯等不更造。二方便不作，当知是无常。

“彼形处坏无常者，谓四大及造色不坏，至竟不坏。大慧，竟者分析乃至微尘，观察坏四大及造色，形处异见，长短不可得，非四大。四大不坏，形处坏现，堕在数论。

“色即无常者，谓色即是无常。彼则形处无常，非四大。若四大无常者，非俗数言说。世俗言说非性者，则堕世论；见一切性，但有言说，不见自相生。

“转变无常者，谓色异性现，非四大。如金作庄严具，转变现，非金性坏，但庄严具处所坏。如是余性转变等，亦如是。如是等种种外道，无常见妄想。火烧四大时，自相不烧；各各自相相坏者，四大造色应断。

“大慧，我法起非常非无常。所以者何？谓外性不决定故。唯说三有微心，不说种种相有生有灭。四大合会差别，四大及造色故。妄想二种事摄所摄；知二种妄想，离外性无性二种见。觉自心现量妄想者，思想作行生，非不作行。离心性无性妄想。世间、出世间、上上一切法，非常非无常。不觉自心现量，堕二边恶见相续。一切外道，不觉自妄想。此凡夫无有根本，谓世间、出世间、上上，从说妄想生，非凡愚所觉。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“远离于始造，&nbsp;&nbsp;&nbsp;&nbsp;及与形处异，

&nbsp;&nbsp;&nbsp;&nbsp;性与色无常，&nbsp;&nbsp;&nbsp;&nbsp;外道愚妄想。

&nbsp;&nbsp;&nbsp;&nbsp;诸性无有坏，&nbsp;&nbsp;&nbsp;&nbsp;大大自性住，

&nbsp;&nbsp;&nbsp;&nbsp;外道无常想，&nbsp;&nbsp;&nbsp;&nbsp;没在种种见。

&nbsp;&nbsp;&nbsp;&nbsp;彼诸外道等，&nbsp;&nbsp;&nbsp;&nbsp;无若生若灭，

&nbsp;&nbsp;&nbsp;&nbsp;大大性自常，&nbsp;&nbsp;&nbsp;&nbsp;何谓无常想？

&nbsp;&nbsp;&nbsp;&nbsp;一切唯心量，&nbsp;&nbsp;&nbsp;&nbsp;二种心流转，

&nbsp;&nbsp;&nbsp;&nbsp;摄受及所摄，&nbsp;&nbsp;&nbsp;&nbsp;无有我我所。

&nbsp;&nbsp;&nbsp;&nbsp;梵天为树根，&nbsp;&nbsp;&nbsp;&nbsp;枝条普周遍，

&nbsp;&nbsp;&nbsp;&nbsp;如是我所说，&nbsp;&nbsp;&nbsp;&nbsp;唯是彼心量。”

尔时，大慧菩萨复白佛言：“世尊，惟愿为说一切菩萨、声闻、缘觉灭正受次第相续。若善于灭正受次第相续相者，我及余菩萨，终不妄舍灭正受乐门，不堕一切声闻、缘觉、外道愚痴。”

佛告大慧：“谛听！谛听！善思念之，当为汝说。”

大慧白佛言：“世尊，惟愿为说。”

佛告大慧：“六地起菩萨摩诃萨及声闻、缘觉入灭正受。第七地菩萨摩诃萨，念念正受，离一切性自性相正受，非声闻、缘觉。诸声闻、缘觉，堕有行摄所摄相灭正受，是故七地非念正受；得一切法无差别相非分，得种种相性，觉一切法善不善性相正受，是故七地无善念正受。

“大慧，八地菩萨及声闻、缘觉，心意意识妄想相灭。初地乃至七地菩萨摩诃萨，观三界心意意识量，离我、我所。自妄想修，堕外性种种相愚夫，二种自心摄所摄，向无知，不觉无始过恶，虚伪习气所薰。

“大慧，八地菩萨摩诃萨，声闻、缘觉涅槃。菩萨者，三昧觉所持，是故三昧门乐，不般涅槃；若不持者，如来地不满足，弃舍一切为众生事，佛种则断；诸佛世尊，为示如来不可思议无量功德。声闻、缘觉，三昧门得乐所牵故，作涅槃想。

“大慧，我分部七地，善修心意意识相，善修我、我所，摄受人法无我、生灭自共相，善四无碍、决定力三昧门地，次第相续入道品法。不令菩萨摩诃萨，不觉自共相，不善七地堕外道邪径，故立地次第。大慧，彼实无有若生若灭，除自心现量。所谓地次第相续，及三界种种行，愚夫所不觉。愚夫所不觉者，谓我及诸佛说地次第相续，及说三界种种行。

“复次，大慧，声闻、缘觉，第八菩萨地，灭三昧乐门醉所醉，不善自心现量自共相，习气所障，堕人法无我法摄受见，妄想涅槃想，非寂灭智慧觉。大慧，菩萨者，见灭三昧门乐，本愿哀愍大悲成就，知分别十无尽句，不妄想涅槃想。彼已涅槃妄想不生故，离摄所摄妄想；觉了自心现量，一切诸法妄想不生；不堕心意意识、外性自性相计著妄想；非佛法因不生，随智慧生，得如来自觉地。如人梦中方便度水，未度而觉，觉已思惟：‘为正、为邪？非正、非邪？余无始见闻觉识，因想，种种习气，种种形处，堕有无想，心意意识梦现。’大慧，如是菩萨摩诃萨，于第八菩萨地，见妄想生；从初地转进至第七地，见一切法如幻等方便；度摄所摄心妄想行已，作佛法方便，未得者令得。大慧，此是菩萨，涅槃方便不坏，离心意意识，得无生法忍。

“大慧，于第一义，无次第相续，说无所有妄想寂灭法。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“心量无所有，&nbsp;&nbsp;&nbsp;&nbsp;此住及佛地，

&nbsp;&nbsp;&nbsp;&nbsp;去来及现在，&nbsp;&nbsp;&nbsp;&nbsp;三世诸佛说。

&nbsp;&nbsp;&nbsp;&nbsp;心量地第七，&nbsp;&nbsp;&nbsp;&nbsp;无所有第八，

&nbsp;&nbsp;&nbsp;&nbsp;二地名为住，&nbsp;&nbsp;&nbsp;&nbsp;佛地名最胜。

&nbsp;&nbsp;&nbsp;&nbsp;自觉知及净，&nbsp;&nbsp;&nbsp;&nbsp;此则是我地，

&nbsp;&nbsp;&nbsp;&nbsp;自在最胜处，&nbsp;&nbsp;&nbsp;&nbsp;清净妙庄严。

&nbsp;&nbsp;&nbsp;&nbsp;照耀如盛火，&nbsp;&nbsp;&nbsp;&nbsp;光明悉遍至，

&nbsp;&nbsp;&nbsp;&nbsp;炽焰不坏目，&nbsp;&nbsp;&nbsp;&nbsp;周轮化三有。

&nbsp;&nbsp;&nbsp;&nbsp;化现在三有，&nbsp;&nbsp;&nbsp;&nbsp;或有先时化，

&nbsp;&nbsp;&nbsp;&nbsp;于彼演说乘，&nbsp;&nbsp;&nbsp;&nbsp;皆是如来地。

&nbsp;&nbsp;&nbsp;&nbsp;十地则为初，&nbsp;&nbsp;&nbsp;&nbsp;初则为八地，

&nbsp;&nbsp;&nbsp;&nbsp;第九则为七，&nbsp;&nbsp;&nbsp;&nbsp;七亦复为八，

&nbsp;&nbsp;&nbsp;&nbsp;第二为第三，&nbsp;&nbsp;&nbsp;&nbsp;第四为第五，

&nbsp;&nbsp;&nbsp;&nbsp;第三为第六，&nbsp;&nbsp;&nbsp;&nbsp;无所有何次？”

尔时，大慧菩萨复白佛言：“世尊，如来应供等正觉，为常、无常？”

佛告大慧：“如来应供等正觉，非常、非无常，谓二俱有过。常者，有作主过；常者，一切外道说，作者无所作。是故如来常非常；非作常，有过故。若如来无常者，有作无常过，阴所相；相无性阴坏，则应断，而如来不断。大慧，一切所作皆无常，如瓶、衣等，一切皆无常过。一切智，众具方便，应无义，以所作故；一切所作，皆应是如来，无差别因性故。是故，大慧，如来非常、非无常。

“复次，大慧，如来非如虚空常。如虚空常者，自觉圣智众具，无义过。大慧，譬如虚空非常、非无常，离常无常、一异、俱不俱、常无常过，故不可说，是故如来非常。复次，大慧，若如来无生常者，如兔马等角，以无生常过故，方便无义。以无生常过故，如来非常。复次，大慧，更有余事，知如来常。所以者何？谓无间所得智常，故如来常。大慧，若如来出世、若不出世，法毕定住。声闻、缘觉，诸佛如来无间住，不住虚空，亦非愚夫之所觉知。大慧，如来所得智，是般若所熏。大慧，如来非心意意识，彼诸阴界入处所熏。大慧，一切三有，皆是不实妄想所生；如来不从不实虚妄想生。大慧，以二法故，有常无常，非不二。不二者寂静，一切法无二生相故。是故，如来应供等正觉，非常、非无常。

“大慧，乃至言说分别生，则有常、无常过。分别觉灭者，则离愚夫常无常见。不寂静慧者，永离常、无常，非常、无常熏。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“众具无义者，&nbsp;&nbsp;&nbsp;&nbsp;生常无常过，

&nbsp;&nbsp;&nbsp;&nbsp;若无分别觉，&nbsp;&nbsp;&nbsp;&nbsp;永离常无常。

&nbsp;&nbsp;&nbsp;&nbsp;从其所立宗，&nbsp;&nbsp;&nbsp;&nbsp;则有众杂义，

&nbsp;&nbsp;&nbsp;&nbsp;等观自心量，&nbsp;&nbsp;&nbsp;&nbsp;言说不可得。”

尔时，大慧菩萨复白佛言：“世尊，惟愿世尊，更为我说阴界入生灭。彼无有我，谁生谁灭？愚夫者依于生灭，不觉苦尽，不识涅槃。”

佛言：“善哉！谛听，当为汝说。”

大慧白佛言：“唯然受教。”

佛告大慧：“如来之藏，是善不善因，能遍兴造一切趣生。譬如伎儿，变现诸趣；离我、我所，不觉彼故，三缘和合，方便而生。外道不觉，计著作者，为无始虚伪恶习所薰，名为识藏。生无明住地，与七识俱；如海浪身，常生不断。离无常过，离于我论，自性无垢，毕竟清净。

“其诸余识，有生有灭；意意识等，念念有七。因不实妄想，取诸境界，种种形处计著名相；不觉自心所现色相，不觉苦乐，不至解脱。名相诸缠，贪生生贪，若因、若攀缘，彼诸受根灭，次第不生；余自心妄想，不知苦乐，入灭受想正受、第四禅，善真谛解脱修行者，作解脱想。

“不离不转，名如来藏，识藏七识流转不灭。所以者何？彼因攀缘，诸识生故；非声闻、缘觉修行境界。不觉无我，自共相摄受，生阴界入；见如来藏，五法、自性、人法无我，则灭。地次第相续转进，余外道见不能倾动，是名住菩萨不动地。得十三昧道门乐，三昧觉所持，观察不思议佛法，自愿不受三昧门乐及实际；向自觉圣趣，不共一切声闻、缘觉及诸外道所修行道；得十贤圣种性道，及身智意生，离三昧行。是故，大慧，菩萨摩诃萨欲求胜进者，当净如来藏，及藏识名。

“大慧，若无识藏名，如来藏者，则无生灭。大慧，然诸凡圣，悉有生灭。修行者自觉圣趣，现法乐住，不舍方便。大慧，此如来藏、识藏，一切声闻、缘觉心想所见，虽自性净，客尘所覆故，犹见不净，非诸如来。大慧，如来者，现前境界，犹如掌中视阿摩勒果。

“大慧，我于此义，以神力建立，令胜鬘夫人及利智满足诸菩萨等，宣扬演说如来藏及识藏名，七识俱生；声闻计著，见人法无我，故胜鬘夫人承佛威神，说如来境界，非声闻、缘觉及外道境界。如来藏、识藏，余佛及余利智依义菩萨智慧境界。是故汝及余菩萨摩诃萨，于如来藏、识藏，当勤修学。莫但闻觉，作知足想。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“甚深如来藏，&nbsp;&nbsp;&nbsp;&nbsp;而与七识俱，

&nbsp;&nbsp;&nbsp;&nbsp;二种摄受生，&nbsp;&nbsp;&nbsp;&nbsp;智者则远离。

&nbsp;&nbsp;&nbsp;&nbsp;如镜像现心，&nbsp;&nbsp;&nbsp;&nbsp;无始习所薰，

&nbsp;&nbsp;&nbsp;&nbsp;如实观察者，&nbsp;&nbsp;&nbsp;&nbsp;诸事悉无事。

&nbsp;&nbsp;&nbsp;&nbsp;如愚见指月，&nbsp;&nbsp;&nbsp;&nbsp;观指不观月，

&nbsp;&nbsp;&nbsp;&nbsp;计著名字者，&nbsp;&nbsp;&nbsp;&nbsp;不见我真实。

&nbsp;&nbsp;&nbsp;&nbsp;心为工伎儿，&nbsp;&nbsp;&nbsp;&nbsp;意如和伎者，

&nbsp;&nbsp;&nbsp;&nbsp;五识为伴侣，&nbsp;&nbsp;&nbsp;&nbsp;妄想观众伎。”

尔时，大慧菩萨白佛言：“世尊，惟愿为说五法、自性、识、二种无我，究竟分别相。我及余菩萨摩诃萨，于一切地次第相续，分别此法，入一切佛法；入一切佛法者，乃至如来自觉地。

佛告大慧：“谛听！谛听！善思念之。”

大慧白佛：“唯然受教。”

佛告大慧：“五法、自性、识、二无我，分别趣相者，谓名、相、妄想、正智、如如。若修行者修行，入如来自觉圣趣，离于断常、有无等见，现法乐正受住现在前。大慧，不觉彼五法、自性、识、二无我，自心现外性，凡夫妄想，非诸贤圣。”

大慧白佛言：“世尊，云何愚夫妄想生，非诸贤圣？”

佛告大慧：“愚夫计著俗数名、相，随心流散；流散已，种种相像貌，堕我、我所见，希望计著妙色；计著已，无知覆障，生染著；染著已，贪恚所生业积集；积集已，妄想自缠，如蚕作茧，堕生死海诸趣旷野，如汲井轮。以愚痴故，不能知如幻、野马、水月，自性离我、我所，起于一切不实妄想。离相所相，及生住灭，从自心妄想生，非自在、时节、微尘、胜妙生。愚痴凡夫，随名、相流。

“大慧，彼相者，眼识所照，名为色；耳、鼻、舌、身、意、意识所照，名为声、香、味、触、法，是名为相。

“大慧，彼妄想者，施设众名，显示诸相，如此不异，象、马、车、步、男、女等名，是名妄想。

“大慧，正智者，彼名、相不可得，犹如过客；诸识不生，不断不常；不堕一切外道、声闻、缘觉之地。

“复次，大慧，菩萨摩诃萨，以此正智，不立名、相，非不立名、相，舍离二见建立及诽谤，知名、相不生，是名如如。

“大慧，菩萨摩诃萨，住如如者，得无所有境界故，得菩萨欢喜地。得菩萨欢喜地已，永离一切外道恶趣，正住出世间趣，法相成熟，分别幻等一切法，自觉法趣相，离诸妄想，见性异相；次第乃至法云地，于其中间，三昧力自在，神通开敷；得如来地已，种种变化，圆照示现，成熟众生如水中月，善究竟满足十无尽句，为种种意解众生分别说法。法身离意所作，是名菩萨入如如所得。”

尔时，大慧菩萨白佛言：“世尊，云何世尊为三种自性入于五法？为各有自相宗？”

佛告大慧：“三种自性及八识、二种无我，悉入五法。

“大慧，彼名及相，是妄想自性。大慧，若依彼妄想，生心心法，名俱时生，如日光俱，种种相各别，分别持，是名缘起自性。大慧，正智、如如者，不可坏故，名成自性。复次，大慧，自心现妄想，八种分别，谓识藏、意、意识及五识身相者，不实相妄想故。我、我所二摄受灭，二无我生。是故，大慧，此五法者，声闻、缘觉、菩萨、如来，自觉圣智，诸地相续次第，一切佛法悉入其中。

“复次，大慧，五法者，相、名、妄想、如如、正智。大慧，相者，若处所、形相、色像等现，是名为相。若彼有如是相，名为瓶等，即此非余，是说为名。施设众名，显示诸相，瓶等，心心法，是名妄想。彼名、彼相毕竟不可得，始终无觉，于诸法无展转，离不实妄想，是名如如。真实决定，究竟自性不可得；彼是如相，我及诸佛随顺入处，普为众生如实演说，施设显示于彼；随入正觉，不断不常，妄想不起，随顺自觉圣趣，一切外道、声闻、缘觉所不得相，是名正智。

“大慧，是名五法，三种自性、八识、二种无我，一切佛法悉入其中。是故，大慧，当自方便学，亦教他人，勿随于他。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“五法三自性，&nbsp;&nbsp;&nbsp;&nbsp;及与八种识，

&nbsp;&nbsp;&nbsp;&nbsp;二种无有我，&nbsp;&nbsp;&nbsp;&nbsp;悉摄摩诃衍。

&nbsp;&nbsp;&nbsp;&nbsp;名相虚妄想，&nbsp;&nbsp;&nbsp;&nbsp;自性二种相，

&nbsp;&nbsp;&nbsp;&nbsp;正智及如如，&nbsp;&nbsp;&nbsp;&nbsp;是则为成相。”

尔时，大慧菩萨复白佛言：“世尊，如世尊所说句，过去诸佛如恒河沙，未来、现在亦复如是。云何世尊，为如说而受？为更有余义？惟愿如来哀愍解说。”

佛告大慧：“莫如说受。三世诸佛量，非如恒河沙。所以者何？过世间望，非譬所譬。以凡愚计常，外道妄想，长养恶见，生死无穷；欲令厌离生死趣轮，精勤胜进，故为彼说言：‘诸佛易见！非如优昙钵华，难得见故。’息方便求。有时复观诸受化者，作是说言：‘佛难值遇，如优昙钵华！’优昙钵华，无已见、今见、当见；如来者，世间悉见。不以建立自通故，说言如来出世，如优昙钵华。大慧，自建立自通者，过世间望；彼诸凡愚，所不能信。自觉圣智境界，无以为譬。真实如来，过心意意识所见之相，不可为譬。

“大慧，然我说譬，佛如恒沙，无有过咎。大慧，譬如恒沙，一切鱼鳖，输收魔罗，师子象马，人兽践踏；沙不念言‘彼恼乱我’而生妄想，自性清净，无诸垢污。如来应供等正觉，圣智恒河，大力神通自在等沙；一切外道、诸人兽等，一切恼乱，如来不念而生妄想。如来寂然，无有念想。如来本愿，以三昧乐，安众生故，无有恼乱，犹如恒沙等无有异，又断贪恚故。

“譬如恒沙是地自性，劫尽烧时，烧一切地，而彼地大不舍自性，与火大俱生故。其余愚夫，作地烧想，而地不烧，以火因故。如是，大慧，如来法身，如恒沙不坏。

“大慧，譬如恒沙，无有限量；如来光明亦复如是，无有限量，为成熟众生故，普照一切诸佛大众。

“大慧，譬如恒沙，别求异沙，永不可得；如是，大慧，如来应供等正觉，无生死生灭，有因缘断故。

“大慧，譬如恒河沙，增减不可得知；如是，大慧，如来智慧成熟众生，不增不减，非身法故。身法者，有坏；如来法身，非是身法。

“如压恒沙，油不可得；如是一切极苦众生，逼迫如来，乃至众生未得涅槃，不舍法界，自三昧愿乐，以大悲故。

“大慧，譬如恒沙，随水而流，非无水也；如是，大慧，如来所说一切诸法随涅槃流，是故说言如恒河沙。如来不随诸去流转，去是坏义故。

“大慧，生死本际不可知，不知故，云何说去？大慧，去者，断义；而愚夫不知。”

大慧白佛言：“世尊，若众生生死际，不可知者，云何解脱可知？”

佛告大慧：“无始虚伪过恶妄想习气因灭，自心现，知外义，妄想身转，解脱不灭。是故无边，非都无所有。为彼妄想，作无边等异名。观察内外，离于妄想，无异众生；智及尔焰，一切诸法悉皆寂静。不识自心现妄想，故妄想生；若识，则灭。”

尔时，世尊欲重宣此义，而说偈言。

&nbsp;&nbsp;&nbsp;&nbsp;“观察诸导师，&nbsp;&nbsp;&nbsp;&nbsp;犹如恒河沙，

&nbsp;&nbsp;&nbsp;&nbsp;不坏亦不去，&nbsp;&nbsp;&nbsp;&nbsp;亦复不究竟，

&nbsp;&nbsp;&nbsp;&nbsp;是则为平等，&nbsp;&nbsp;&nbsp;&nbsp;观察诸如来。

&nbsp;&nbsp;&nbsp;&nbsp;犹如恒沙等，&nbsp;&nbsp;&nbsp;&nbsp;悉离一切过，

&nbsp;&nbsp;&nbsp;&nbsp;随流而性常，&nbsp;&nbsp;&nbsp;&nbsp;是则佛正觉。”

尔时，大慧菩萨复白佛言：“惟愿为说一切诸法刹那坏相。世尊，云何一切法刹那？”

佛告大慧：“谛听！谛听！善思念之，当为汝说。”

佛告大慧：“一切法者，谓善、不善、无记，有为、无为，世间、出世间，有罪、无罪，有漏、无漏，受、不受。大慧，略说心意意识及习气，是五受阴因；是心意意识习气，长养凡愚善不善妄想。大慧，修三昧乐，三昧正受，现法乐住，贤圣名为，善无漏。

“大慧，善不善者，谓八识。何等为八？谓如来藏，名识藏，心意、意识及五识身，非外道所说。大慧，五识身者，心意、意识俱，善不善相展转变坏，相续流注，不坏身生，亦生亦灭。不觉自心现，次第灭，余识生；形相差别摄受，意识俱相应生，刹那时不住，名为刹那。大慧，刹那者，名识藏。如来藏意俱生，识习气刹那。无漏习气非刹那，非凡愚所觉。计著刹那论，故不觉一切法刹那、非刹那，以断见，坏无为法。大慧，七识不流转，不受苦乐，非涅槃因。大慧，如来藏者，受苦乐，与因俱。若生若灭，四住地、无明住地所醉，凡愚不觉，刹那见妄想熏心。

“复次，大慧，如金、金刚、佛舍利，得奇特性，终不损坏。大慧，若得无间，有刹那者，圣应非圣，而圣未曾不圣。如金、金刚，虽经劫数，称量不减。云何凡愚，不善于我隐覆之说，于内外一切法，作刹那想？”

大慧菩萨复白佛言：“世尊，如世尊说：‘六波罗蜜满足，得成正觉。’何等为六？”

佛告大慧：“波罗蜜有三种分别，谓世间、出世间、出世间上上。

“大慧，世间波罗蜜者，我、我所摄受计著，摄受二边，为种种受生处，乐色、声、香、味、触故，满足檀波罗蜜；戒、忍、精进、禅定、智慧亦如是。凡夫神通，及生梵天。

“大慧，出世间波罗蜜者，声闻、缘觉，堕摄受涅槃故，行六波罗蜜，乐自己涅槃乐。

“出世间上上波罗蜜者，觉自心现妄想量摄受及自心二故，不生妄想，于诸趣摄受非分，自心色相不计著，为安乐一切众生故，生檀波罗蜜，起上方便；即于彼缘，妄想不生戒，是尸波罗蜜；即彼妄想不生忍，知摄所摄，是羼提波罗蜜；初中后夜，精勤方便，随顺修行方便，妄想不生，是毗棃耶波罗蜜；妄想悉灭，不堕声闻、涅槃摄受，是禅波罗蜜；自心妄想非性，智慧观察不堕二边，先身转胜而不可坏，得自觉圣趣，是般若波罗蜜。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“空无常刹那，&nbsp;&nbsp;&nbsp;&nbsp;愚夫妄想作，

&nbsp;&nbsp;&nbsp;&nbsp;如河灯种子，&nbsp;&nbsp;&nbsp;&nbsp;而作刹那想。

&nbsp;&nbsp;&nbsp;&nbsp;刹那息烦乱，&nbsp;&nbsp;&nbsp;&nbsp;寂静离所作，

&nbsp;&nbsp;&nbsp;&nbsp;一切法不生，&nbsp;&nbsp;&nbsp;&nbsp;我说刹那义。

&nbsp;&nbsp;&nbsp;&nbsp;物生则有灭，&nbsp;&nbsp;&nbsp;&nbsp;不为愚者说，

&nbsp;&nbsp;&nbsp;&nbsp;无间相续性，&nbsp;&nbsp;&nbsp;&nbsp;妄想之所熏。

&nbsp;&nbsp;&nbsp;&nbsp;无明为其因，&nbsp;&nbsp;&nbsp;&nbsp;心则从彼生，

&nbsp;&nbsp;&nbsp;&nbsp;乃至色未生，&nbsp;&nbsp;&nbsp;&nbsp;中间有何分？

&nbsp;&nbsp;&nbsp;&nbsp;相续次第灭，&nbsp;&nbsp;&nbsp;&nbsp;余心随彼生，

&nbsp;&nbsp;&nbsp;&nbsp;不住于色时，&nbsp;&nbsp;&nbsp;&nbsp;何所缘而生？

&nbsp;&nbsp;&nbsp;&nbsp;以从彼生故，&nbsp;&nbsp;&nbsp;&nbsp;不如实因生，

&nbsp;&nbsp;&nbsp;&nbsp;云何无所成，&nbsp;&nbsp;&nbsp;&nbsp;而知刹那坏？

&nbsp;&nbsp;&nbsp;&nbsp;修行者正受，&nbsp;&nbsp;&nbsp;&nbsp;金刚佛舍利，

&nbsp;&nbsp;&nbsp;&nbsp;光音天宫殿，&nbsp;&nbsp;&nbsp;&nbsp;世间不坏事。

&nbsp;&nbsp;&nbsp;&nbsp;住于正法得，&nbsp;&nbsp;&nbsp;&nbsp;如来智具足，

&nbsp;&nbsp;&nbsp;&nbsp;比丘得平等，&nbsp;&nbsp;&nbsp;&nbsp;云何见刹那？

&nbsp;&nbsp;&nbsp;&nbsp;乾闼婆幻等，&nbsp;&nbsp;&nbsp;&nbsp;色无有刹那，

&nbsp;&nbsp;&nbsp;&nbsp;于不实色等，&nbsp;&nbsp;&nbsp;&nbsp;视之若真实。”

尔时，大慧菩萨复白佛言：“世尊，世尊记阿罗汉，得成阿耨多罗三藐三菩提；与诸菩萨，等无差别？一切众生法不涅槃，谁至佛道？从初得佛至般涅槃，于其中间不说一字，亦无所答？如来常定故，亦无虑，亦无察？化佛，化作佛事？何故说识刹那展转坏相？金刚力士常随侍卫？不施设本际？现魔魔业？恶业果报，旃遮摩纳、孙陀利女，空钵而出，恶业障现？云何如来得一切种智，而不离诸过？

佛告大慧：“谛听！谛听！善思念之，当为汝说。”

大慧白佛：“善哉！世尊，唯然受教。”

佛告大慧：“为无余涅槃故，说诱进行菩萨行者故。此及余世界修菩萨行者，乐声闻乘涅槃，为令离声闻乘，进向大乘；化佛授声闻记，非是法佛。大慧，因是故，记诸声闻与菩萨不异。

“大慧，不异者，声闻、缘觉，诸佛如来，烦恼障断，解脱一味；非智障断。大慧，智障者，见法无我，殊胜清净。烦恼障者，先习见人无我，断七识灭。法障解脱，识藏习灭，究竟清净。因本住法故，前后非性；无尽本愿故，如来无虑无察而演说法；正智所化故，念不忘故，无虑无察；四住地、无明住地习气断故，二烦恼断，离二死，觉人法无我，及二障断。

“大慧，心意、意识、眼识等七，刹那习气因，离善无漏品，离不复轮转。大慧，如来藏者，轮转涅槃苦乐因。空乱意，大慧，愚痴凡夫所不能觉。

“大慧，金刚力士所随护者，是化佛耳，非真如来！大慧，真如来者，离一切根量，一切凡夫、声闻、缘觉及外道根量悉灭，得现法乐住，无间法智忍故，非金刚力士所护。一切化佛，不从业生。化化佛者，非佛，不离佛。因陶家轮等，众生所作相而说法；非自通处，说自觉境界。

“复次，大慧，愚夫依七识身灭，起断见；不觉识藏故，起常见。自妄想故，不知本际；自妄想慧灭故，解脱。四住地、无明住地习气断故，一切过断。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“三乘亦非乘，&nbsp;&nbsp;&nbsp;&nbsp;如来不磨灭，

&nbsp;&nbsp;&nbsp;&nbsp;一切佛所说，&nbsp;&nbsp;&nbsp;&nbsp;说离诸过恶。

&nbsp;&nbsp;&nbsp;&nbsp;为诸无间智，&nbsp;&nbsp;&nbsp;&nbsp;及无余涅槃，

&nbsp;&nbsp;&nbsp;&nbsp;诱进诸下劣，&nbsp;&nbsp;&nbsp;&nbsp;是故隐覆说。

&nbsp;&nbsp;&nbsp;&nbsp;诸佛所起智，&nbsp;&nbsp;&nbsp;&nbsp;即分别说道，

&nbsp;&nbsp;&nbsp;&nbsp;诸乘非为乘，&nbsp;&nbsp;&nbsp;&nbsp;彼则非涅槃。

&nbsp;&nbsp;&nbsp;&nbsp;欲色有及见，&nbsp;&nbsp;&nbsp;&nbsp;说是四住地，

&nbsp;&nbsp;&nbsp;&nbsp;意识之所起，&nbsp;&nbsp;&nbsp;&nbsp;识宅意所住。

&nbsp;&nbsp;&nbsp;&nbsp;意及眼识等，&nbsp;&nbsp;&nbsp;&nbsp;断灭说无常，

&nbsp;&nbsp;&nbsp;&nbsp;或作涅槃见，&nbsp;&nbsp;&nbsp;&nbsp;而为说常住。”

尔时，大慧菩萨以偈问言：

&nbsp;&nbsp;&nbsp;&nbsp;“彼诸菩萨等，&nbsp;&nbsp;&nbsp;&nbsp;志求佛道者，

&nbsp;&nbsp;&nbsp;&nbsp;酒肉及与葱，&nbsp;&nbsp;&nbsp;&nbsp;饮食为云何？

&nbsp;&nbsp;&nbsp;&nbsp;惟愿无上尊，&nbsp;&nbsp;&nbsp;&nbsp;哀愍为演说。

&nbsp;&nbsp;&nbsp;&nbsp;愚夫所贪著，&nbsp;&nbsp;&nbsp;&nbsp;臭秽无名称，

&nbsp;&nbsp;&nbsp;&nbsp;虎狼所甘嗜，&nbsp;&nbsp;&nbsp;&nbsp;云何而可食？

&nbsp;&nbsp;&nbsp;&nbsp;食者生诸过，&nbsp;&nbsp;&nbsp;&nbsp;不食为福善。

&nbsp;&nbsp;&nbsp;&nbsp;惟愿为我说，&nbsp;&nbsp;&nbsp;&nbsp;食不食罪福。”

大慧菩萨说偈问已，复白佛言：“惟愿世尊，为我等说食不食肉，功德、过恶。我及诸菩萨，于现在未来，当为种种希望食肉众生分别说法，令彼众生，慈心相向；得慈心已，各于住地清净明了，疾得究竟无上菩提；声闻、缘觉自地止息已，亦复逮成无上菩提。恶邪论法，诸外道辈，邪见断常颠倒计著，尚有遮法，不听食肉！况复如来，世间救护，正法成就，而食肉耶？”

佛告大慧：“善哉！善哉！谛听！谛听！善思念之，当为汝说。”

大慧白佛：“唯然受教。”

佛告大慧：“有无量因缘，不应食肉！然我今当为汝略说。谓一切众生，从本已来，展转因缘，常为六亲；以亲想故，不应食肉。驴、骡、骆驼、狐、狗、牛、马、人兽等肉，屠者杂卖故，不应食肉。不净气分所生长故，不应食肉。众生闻气，悉生恐怖，如旃陀罗及谭婆等，狗见憎恶惊怖群吠故，不应食肉。又令修行者慈心不生故，不应食肉。凡愚所嗜，臭秽不净，无善名称故，不应食肉。令诸咒术不成就故，不应食肉。以杀生者，见形起识，深味著故，不应食肉。彼食肉者，诸天所弃故，不应食肉。令口气臭故，不应食肉。多恶梦故，不应食肉。空闲林中虎狼闻香故，不应食肉。令饮食无节量故，不应食肉。令修行者，不生厌离故，不应食肉。我常说言：凡所饮食，作食子肉想、作服药想故，不应食肉。听食肉者，无有是处！

“复次，大慧，过去有王，名师子苏陀娑，食种种肉，遂至食人；臣民不堪，即便谋反，断其奉禄。以食肉者，有如是过故，不应食肉。

“复次，大慧，凡诸杀者，为财利故，杀生屠贩。彼诸愚痴食肉众生，以钱为网而捕诸肉。彼杀生者，若以财物，若以钩网，取彼空行、水陆众生，种种杀害，屠贩求利。大慧，亦无不教、不求、不想而有鱼肉。以是义故，不应食肉。

“大慧，我有时说，遮五种肉，或制十种；今于此经，一切种、一切时，开除方便，一切悉断。

“大慧，如来应供等正觉，尚无所食，况食鱼肉？亦不教人！以大悲前行故，视一切众生犹如一子，是故不听令食子肉。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“曾悉为亲属，&nbsp;&nbsp;&nbsp;&nbsp;鄙秽不净杂，

&nbsp;&nbsp;&nbsp;&nbsp;不净所生长，&nbsp;&nbsp;&nbsp;&nbsp;闻气悉恐怖。

&nbsp;&nbsp;&nbsp;&nbsp;一切肉与葱，&nbsp;&nbsp;&nbsp;&nbsp;及诸韭蒜等，

&nbsp;&nbsp;&nbsp;&nbsp;种种放逸酒，&nbsp;&nbsp;&nbsp;&nbsp;修行常远离。

&nbsp;&nbsp;&nbsp;&nbsp;亦常离麻油，&nbsp;&nbsp;&nbsp;&nbsp;及诸穿孔床，

&nbsp;&nbsp;&nbsp;&nbsp;以彼诸细虫，&nbsp;&nbsp;&nbsp;&nbsp;于中极恐怖。

&nbsp;&nbsp;&nbsp;&nbsp;饮食生放逸，&nbsp;&nbsp;&nbsp;&nbsp;放逸生诸觉，

&nbsp;&nbsp;&nbsp;&nbsp;从觉生贪欲，&nbsp;&nbsp;&nbsp;&nbsp;是故不应食。

&nbsp;&nbsp;&nbsp;&nbsp;由食生贪欲，&nbsp;&nbsp;&nbsp;&nbsp;贪令心迷醉，

&nbsp;&nbsp;&nbsp;&nbsp;迷醉长爱欲，&nbsp;&nbsp;&nbsp;&nbsp;生死不解脱。

&nbsp;&nbsp;&nbsp;&nbsp;为利杀众生，&nbsp;&nbsp;&nbsp;&nbsp;以财网诸肉，

&nbsp;&nbsp;&nbsp;&nbsp;二俱是恶业，&nbsp;&nbsp;&nbsp;&nbsp;死堕叫呼狱。

&nbsp;&nbsp;&nbsp;&nbsp;若无教想求，&nbsp;&nbsp;&nbsp;&nbsp;则无三净肉，

&nbsp;&nbsp;&nbsp;&nbsp;彼非无因有，&nbsp;&nbsp;&nbsp;&nbsp;是故不应食。

&nbsp;&nbsp;&nbsp;&nbsp;彼诸修行者，&nbsp;&nbsp;&nbsp;&nbsp;由是悉离远，

&nbsp;&nbsp;&nbsp;&nbsp;十方佛世尊，&nbsp;&nbsp;&nbsp;&nbsp;一切咸呵责。

&nbsp;&nbsp;&nbsp;&nbsp;展转更相食，&nbsp;&nbsp;&nbsp;&nbsp;死堕虎狼类，

&nbsp;&nbsp;&nbsp;&nbsp;臭秽可厌恶，&nbsp;&nbsp;&nbsp;&nbsp;所生常愚痴。

&nbsp;&nbsp;&nbsp;&nbsp;多生栴陀罗，&nbsp;&nbsp;&nbsp;&nbsp;猎师谭婆种，

&nbsp;&nbsp;&nbsp;&nbsp;或生陀夷尼，&nbsp;&nbsp;&nbsp;&nbsp;及诸肉食性，

&nbsp;&nbsp;&nbsp;&nbsp;罗刹猫狸等，&nbsp;&nbsp;&nbsp;&nbsp;遍于是中生。

&nbsp;&nbsp;&nbsp;&nbsp;缚象与大云，&nbsp;&nbsp;&nbsp;&nbsp;央掘利魔罗，

&nbsp;&nbsp;&nbsp;&nbsp;及此楞伽经，&nbsp;&nbsp;&nbsp;&nbsp;我悉制断肉。

&nbsp;&nbsp;&nbsp;&nbsp;诸佛及菩萨，&nbsp;&nbsp;&nbsp;&nbsp;声闻所呵责，

&nbsp;&nbsp;&nbsp;&nbsp;食已无惭愧，&nbsp;&nbsp;&nbsp;&nbsp;生生常痴冥。

&nbsp;&nbsp;&nbsp;&nbsp;先说见闻疑，&nbsp;&nbsp;&nbsp;&nbsp;已断一切肉，

&nbsp;&nbsp;&nbsp;&nbsp;妄想不觉知，&nbsp;&nbsp;&nbsp;&nbsp;故生食肉处。

&nbsp;&nbsp;&nbsp;&nbsp;如彼贪欲过，&nbsp;&nbsp;&nbsp;&nbsp;障碍圣解脱，

&nbsp;&nbsp;&nbsp;&nbsp;酒肉葱韭蒜，&nbsp;&nbsp;&nbsp;&nbsp;悉为圣道障。

&nbsp;&nbsp;&nbsp;&nbsp;未来世众生，&nbsp;&nbsp;&nbsp;&nbsp;于肉愚痴说，

&nbsp;&nbsp;&nbsp;&nbsp;言此净无罪，&nbsp;&nbsp;&nbsp;&nbsp;佛听我等食。

&nbsp;&nbsp;&nbsp;&nbsp;食如服药想，&nbsp;&nbsp;&nbsp;&nbsp;亦如食子肉，

&nbsp;&nbsp;&nbsp;&nbsp;知足生厌离，&nbsp;&nbsp;&nbsp;&nbsp;修行行乞食。

&nbsp;&nbsp;&nbsp;&nbsp;安住慈心者，&nbsp;&nbsp;&nbsp;&nbsp;我说常厌离，

&nbsp;&nbsp;&nbsp;&nbsp;虎狼诸恶兽，&nbsp;&nbsp;&nbsp;&nbsp;恒可同游止。

&nbsp;&nbsp;&nbsp;&nbsp;若食诸血肉，&nbsp;&nbsp;&nbsp;&nbsp;众生悉恐怖，

&nbsp;&nbsp;&nbsp;&nbsp;是故修行者，&nbsp;&nbsp;&nbsp;&nbsp;慈心不食肉。

&nbsp;&nbsp;&nbsp;&nbsp;食肉无慈悲，&nbsp;&nbsp;&nbsp;&nbsp;永背正解脱，

&nbsp;&nbsp;&nbsp;&nbsp;及违圣表相，&nbsp;&nbsp;&nbsp;&nbsp;是故不应食。

&nbsp;&nbsp;&nbsp;&nbsp;得生梵志种，&nbsp;&nbsp;&nbsp;&nbsp;及诸修行处，

&nbsp;&nbsp;&nbsp;&nbsp;智慧富贵家，&nbsp;&nbsp;&nbsp;&nbsp;斯由不食肉。”