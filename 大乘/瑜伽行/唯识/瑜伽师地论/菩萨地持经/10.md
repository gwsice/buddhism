# 菩萨地持经卷第十

北凉中印度三藏昙无谶于姑臧译

## 菩萨地持毕竟方便处生品第一(第三段有五品)

菩萨生略说有五种。一切住一切行菩萨以无罪安乐一切众生。一者息苦生。二者随类生。三者胜生。四者增上生。五者最后生。菩萨以愿力自在力。于饥馑世。受大鱼等身以肉救济一切众生。于疾病世。为大医王救治众病。于刀兵世。为大力王以善方便诚信之言。等心救济。息于战诤。系缚鞭打逼迫之处。为息恼故生于王家。以法正化邪见众生。奉事天神造诸恶行。以愿力自在力生彼天处。断彼邪见及诸恶行。如是无量生处皆悉往生。是名息苦生。菩萨以愿力自在力。于种种众生天龙鬼神阿修罗等迭相恼乱。及诸外道起诸邪见恶不善行。悉生其中为其导首。引令入正。彼所作者菩萨不为。彼不修者菩萨为之。又以善法广为宣说。如是随类受生。乃至无量。是名随类生。菩萨以性受生胜于世间寿色等报。如自他利品说。如是受生亦复无量。是名胜生。菩萨从净心住乃至最上菩萨住在所受生。如前住品说。于阎浮提自在生。乃至大自在。未过究竟地一切受生处于中奇特。是名增上生最上菩萨住受生调伏业菩提众具增上满足。生刹利婆罗门家。得阿耨多罗三藐三菩提。作一切佛事。是名最后生。过去未来现在一切菩萨。皆以此五种受生无馀无上。菩萨因此五种受生。疾得阿耨多罗三藐三菩提。

## 菩萨地持毕竟方便处摄品第二

菩萨一切住一切行等摄众生。略说有六种。一者顿摄。二者增上摄。三者取摄。四者久摄。五者不久摄。六者后摄。菩萨初发心于一切众生作父母想。随力所能以一切种安乐饶益。是名顿摄。菩萨为主于父母尊重。种种方便劝修善法。随时供养知恩报恩。妻子眷属瞻视教授。所犯堪忍疾病救疗。教修善法令其胜进。奴婢作使等心料理不生贱想。菩萨为王摄受人民。如法正化不加非罚。以财以法而为饶益。自守境界不侵他土。随其力能教诸众生令修善法。菩萨为父于他众生尚无偏党。况自眷属而不平等。言常柔软真实不虚。一切杀缚逼迫苦切。皆悉远离。是名增上摄。有二因缘等摄徒众。一者舍于贪心以财饶益离于贫穷。二者教修正义以法饶益拔恶邪见。等心摄受不随偏党。不为法悭不作师倦。不于彼所求于供养。彼乐修者亦不遮止。为令增长福德众具故。未解义令起。已解义令增。疑者为决。悔者令觉。随时为说甚深要义。同其苦乐心无增减。有犯罪者等心教诫。有时呵责有时赞叹。疾病救疗为除忧患。于下念下精进下智慧不起轻想。随宜为说系念境界。随时教授堪忍不恼。于等于胜修胜供养。修习悲心不掉不动。成就戒见威仪正命。和颜平视先语问讯。常修善业不为放逸。以如是法教于徒众亦自修行。菩萨不于一切时摄取徒众。亦非不取亦不趣尔取。是名取摄。软成熟众生久久乃净。是名久摄。中成熟众生不久得净。是名不久摄。上成熟众生于此生堪能清净。是名后摄。是名六种等摄众生。过去未来现在菩萨。已摄当摄今摄。皆此六种无馀无上。菩萨如是等摄众生有十二难。一者能善观察犯戒众生若教若舍。二者为调众生苦方便行自护烦恼。三者财物至少而求者多。四者唯有一身多求同事。五者以清净业生放逸人天而其内心初无放逸。六者悲念众生利益同事。七者愚痴谄曲支节残毁若教若舍。八者见生死过而不舍生死。九者未得净心命终之时不失正念。十者未得净心极所爱重众生来求而以惠施。十一者种种异心种种异解来有所求若作若舍。十二者毕竟不放逸而不断烦恼。菩萨于诸众生不观轻重而为方便。或察于人而行于悲。或勇猛方便为造因缘。或修正愿或净信心。或专心思惟观察不惓。或时柔软。或时行舍。或时精进。或时巧方便。菩萨如是正对治巧方便。于十二难能自开解。心不退没。

## 菩萨地持毕竟方便处地品第三

如上所说十三住。次第为七地。六是菩萨地。一是菩萨如来共地。一者种性地。二者解行地。三者净心地。四者行迹地。五者决定地。六者决定行地。七者毕竟地。种性住名种性地。解行住名解行地。净心住名净心地。增上戒住增上意住三种增上慧住有开发无相住名行迹地。无开发无相住名决定地。于三决定是初决定无碍智住名决定行地。最上菩萨住如来住名毕竟地。如来住地后建立品广说。菩萨于解行地入欢喜地。云何离恶趣报。是菩萨于解行地。依世俗净禅集菩提具。于百一十苦众生修悲愍心。为恶趣众生久处恶道如己舍宅。于此学无上菩提故。堪忍能为一切众生作除苦因。一切众生三恶道业。以清净心愿悉代受。毕竟修行一切善业修习正愿。以世俗净禅正愿力故。恶道烦恼染污受身不久得断。菩萨转恶道身。诸恶道业一切不行。是名菩萨离诸恶趣。过解行地入净心地。前住品说。净欢喜住信等十法。于此地净对治所治及次第建立。云何对治。一者放逸不受菩萨戒违信菩提。是故以信对治。二者于诸众生有杀害心违于大悲。是故悲心对治。三者于诸众生有瞋恚心违于大慈。是故慈心对治。四者顾念命财违于惠施。是故惠施对治。五者于诸众生多求众具违于不惓。是故不惓对治。六者无方便智违于知论。是故知论对治。七者不善随顺违随顺他。是故知世间对治。八者于修善法放逸懈怠违于惭愧。是故惭愧对治。九者长夜生死受无间苦。其心怯劣违于勇猛。是故勇猛对治。十者于佛疑惑违于供养。是故供养对治。如是十种对治所治。略说有二种。一者心净。二者方便净。前三种心净。馀者方便净。云何次第。菩萨信于菩提。于苦众生而起悲心。起悲心故欲度众生而起慈心。起慈心故而为惠施。为惠施故修习正义无有厌惓。无有厌惓故知诸经论。知经论故善知世间随顺世间。随顺世间故若烦恼起而生惭愧。以惭愧故不随烦恼得勇猛力。得勇猛力故修正方便善法增长。多得胜利供养如来。如是十法净一切地。

## 菩萨地持毕竟方便处行品第四

菩萨从解行住乃至最上菩萨住。略说有四行。一者波罗蜜。二者菩提分法。三者神力。四者成熟众生。如前说。六波罗蜜巧方便波罗蜜愿波罗蜜力波罗蜜智波罗蜜。是名波罗蜜行。如前说。十二巧方便。是名巧方便波罗蜜。如前说。五种愿是名愿波罗蜜。十力方便清净。是名力波罗蜜。一切法部分知。是名智波罗蜜。知第一义谛故名般若波罗蜜。知世谛故名智波罗蜜。又无量智名巧方便波罗蜜。求增进智故名愿波罗蜜。一切魔道不能坏故名力波罗蜜。智开觉故名智波罗蜜。如前说。念处等三十七菩提分法四种求四种如实知。是名菩提分法。如前说。六神通是名神力。如前说。二无量。调伏界无量。调伏方便无量。是名成熟众生。如是四行摄一切菩萨行。三阿僧祇劫长夜修行。自性清净胜馀世间声闻缘觉。摄大菩提果。施等十法时度自性清净度果度。是故名波罗蜜。诸波罗蜜次第建立有三种。一者对治。二者因起。三者报果。悭贪恶业瞋恚懈怠乱意愚痴。如是六法障碍菩提。六度对治随其所应。馀波罗蜜六波罗蜜所摄。是名对治建立。是菩萨始不顾财舍离出家。既出家已受菩萨戒。以护戒故修习忍辱。不怖众生忍力清净。不怖众生故修习无间。善法方便以修精进。无放逸故善一其心。心已善一得如实智。是名因起建立。是菩萨现法修习惠施善法。于未来世。外得大财内得寿命色力安乐辩才五种果报。戒等波罗蜜五种具足者生善趣中。于诸众生寿等奇特。是名初具足彼俱生善方便无有疲厌。忍他侵犯不恼众生。是名第二具足。彼俱生一切方便坚固堪能。是名第三具足。彼俱生少诸尘秽自心堪能知一切义得诸神通。是名第四具足。彼俱生智慧增广。是名第五具足。是名报果建立。彼四波罗蜜众具自性眷属无尽。是名增上戒学禅波罗蜜。是名增上意学般若波罗蜜。是名增上慧学。此三学得菩萨上进学道。此三学摄六波罗蜜无馀无上。略说菩萨有四种行摄一切事。一者先习菩提善根。二者利益众生。三者增长善法。四者成熟众生。如是四种行次第建立。是名最上建立。

## 菩萨地持毕竟方便处建立品第五

十三如来住。名为究竟地。诸佛世尊有百四十不共法。所谓三十二大人相八十种随形好四一切种清净如来十力四无所畏三念处三不护大悲不忘法断除诸习一切种妙智。云何三十二大人相。一者足下安平。二者足下千辐轮。三者纤长指。四者佣足跟。五者手足网缦。六者手足柔软。七者佣腨肠如伊尼延鹿王。八者踝骨不现。九者平立手摩膝。十者阴藏如马王。十一者身圆满如尼拘类树。十二者身毛上靡。十三者一一毛右旋。十四者身金色。十五者圆光一寻。十六者皮肤细软尘垢不著。十七者两手两足两肩及颈七处满。十八者上身如师子。十九者臂肘佣圆。二十者缺骨满。二十一者身佣直。二十二者四十齿。二十三者齿齐密。二十四者齿白净。二十五者颊车方如师子。二十六者次第得上味。二十七者肉髻。二十八者广长舌。二十九者梵音声。三十者目绀色。三十一者眼上下瞬如牛王。三十二者眉间白毫。

八十随形好者。手足二十爪指手足八处表里平满两踝两膝两髀两肩两肘。两腕两股两臀藏相两圆两腨两胁两腋两乳腰背心脐咽腹悉皆妙好。是名咽已下六十种好。上下牙齿两唇两龂两颊两鬓两眼两耳两眉鼻两孔额两角。是名咽已上二十种好。

此相好净心地菩萨始得。后一切地渐胜清净。至菩提座乃得快净。馀四一切种清净等不共法。快净满足时得下者前菩萨地成就。从净心地起一切胜进菩萨一切相好生。又种种菩提众具有远有近。远者未得相好。近者已得。造种种业得种种报。世尊教化力故说。何以故。众生行种种恶业。得种种恶报。为真实对治故。说种种相好业。令得种种相好果报。众生闻已乐修善法离诸恶业。如相好修多罗说。菩萨持戒忍辱惠施故。得足下安平相。供养父母苦恼众生为作救护故。得足下轮相。不害众生无劫盗想。于所尊重先语问讯合掌恭敬。以爱念财而为供养破诸㤭慢故。得纤长指相。即上得三相业得佣足跟相。以四摄事摄取众生故。得手足网缦相。为所尊重涂身洗浴故。得手足柔软相。修诸善法转进无厌故。得佣腨肠相。自受正法广为人说为法走使故。得踝骨不现相。次第修行三业清净瞻病施药离诸我慢修习知足故。得平立手摩膝相。见分离者以法和合修习惭愧施人衣服故。得马藏相。净修三业亦教人修。饮食知量病者施药。摄受难业集聚难财。四大增损能令随顺故。得身圆满相。即上得佣腨肠相业。得身毛上靡相自修善法智慧明达。思惟诸法微细之义。于所尊重乐修供养。于同住者以善友摄教令入义故。得一一毛右旋相以上妙衣食车舆璎珞等严身之具。施于一切不起瞋恚故。得身金色圆光一寻二相。即上得一一毛右旋相业。得皮肤柔软相。等施众生供设大会故。得七处满相。已起未起为作导首。离于我慢柔和其性。为除不善教以善法故。得上身如师子相。即上得纤长指相业。得臂肘佣圆缺骨满身佣直三相。远离两舌坏者和合故。得四十齿齿齐密二相。修欲界慈思惟法义故。得齿白净相。随众生求欢喜施与故。得颊车方相。施胜法味坏诸味者为净其味故。得次第得上味相。受持五戒转以授人常行悲心回向大法故。得肉髻广长舌二相。此肉髻相。无见顶相。即是一相。常修实语爱语时语如法语方便说法故。得梵音声相。普于众生等行慈心犹如父母故。得目绀色眼上下瞬二相。见实德者称扬赞美故。得眉间白毫相。三十二相无差别因皆是持戒。何以故。若犯戒者不得下贱人身。况大人相。如是广说。一一所得随种种业各别建立。

复次在家出家菩萨翼四种善修业得一切大人相。决定修者得足下安平相。专心修者得足下千辐轮佣腨肠手足网缦手足柔软七处满缺骨满臂肘佣圆身佣直广长舌九相。常修者得纤长指佣足跟平立手摩膝身圆满齿齐密五相。无罪修者得馀诸相。于诸众生无忿恚者得手足柔软皮肤细软二相。次第修时得佣腨肠相。欢喜光明音声善心行得圆光一寻身金色齿白净眉间白毫四相。闻誉不喜覆藏功德得马藏相。所修善根回向菩提得毛上靡四十齿次第得上味肉髻四相。勤修精进得师子上身方颊车二相。安众生心如视一子得齿齐密绀眼睫如牛王三相。修善无厌获得馀相。是名四种善修业得三十二大人相。

种性地菩萨相好种子处。解行地菩萨修集方便。净心地菩萨得。馀地菩萨渐胜清净。如来毕竟地。快净无上。此略说诸相。为软中上众生。馀一切佛法皆是大人相。此及馀百四十相。于身妙好故说随形好。略说一切众生福德积聚等一毛相。一切毛相福德积聚等一随形好。一切随形好福德积聚增至百倍。乃得一相。除白毫肉髻。馀一切相功德增至千倍。乃得白毫相。白毫相功德增至百千倍。乃得肉髻无见顶相。白毫相功德增至亿百千倍。乃得如来法蠡音相。如来随意发声清净梵音乃至十方无量世界。如是如来无量功德积聚不可思议。复次相好善业三种无量。三阿僧祇劫修习。名劫无量。安乐一切众生。名心无量。种种善业。名行无量。是无量福德众具修习出如来相好。

四一切种清净者。一者身净。二者境界净。三者心净。四者智净。烦恼习身舍离无馀。得最上身生灭自在。是名身净。种种现化及所言说一切境界自在无碍。是名境界净。烦恼悉离善根成熟。是名心净。舍离一切无明秽污。一切所知无碍自在。是名智净。

如来十力者。一者处非处智力。二者自业智力。三者禅解脱三昧正受智力。四者诸根利钝智力。五者种种解智力。六者种种界智力。七者至处道智力。八者宿命智力。九者生死智力。十者漏尽智力。此十力如十力修多罗广说。言语所说不乖于如。是故名多陀阿伽驮。净不净果依差别因。是名是处。净不净果差别因相违。是名非处。离增上慢智。是名如实智。如前无上菩提品说。一切智无碍智清净智。是名离增上慢智。堪能一切种利益众生一切魔怨舍离得胜。是名为力。修习摄受随欲自在。是名成就。无上涅槃。是名胜妙。得八圣道离一切恼乱恐怖。是名安隐。自知所得。名为自知。自所得法以哀愍心为人广说。是名转梵轮。何以故。如来于此种种恼乱清净寂灭清凉真实。初转令一切众生皆得清净。是名梵轮。得最上教摄无上大师说。自所得破坏异道。于诸异论不生怯弱。一切诸论胜妙无上。为四众说。是名师子吼。略说自安安彼彼我俱安。开发显示教授宣说。又复略说得义得方便。若天若人诸有所求悉于我得。是名得方便。如病得差除恼安隐。复为人治。是名转法轮。能令一切虚妄邪师得诸对治诸病得差。是名师子吼。若所作业成就已灭。是名过去。若未作未灭而是当作。是名未来。若所作业非作已灭。而是所作。是名现在。以行分别复有三种。谓身口意业。以受法分别复有四种。有受法得现世乐他世苦报。广说如前自他利品。现法后世若安不安。随其所应说法利益。是名处方便。若众生数以非众生数为境界而有所作。是名众生。善根所作。是名为因。爱与不爱祸福果成。是名为报。略说一切时一切行一切处方便一切众生一切境界一切因一切祸一切福。如是一切如来悉知无馀无上。

四禅八解脱。于禅解脱心得自在。彼彼色像随意悉成。是名禅解脱三昧正受。如说世尊三昧正受。如其正受光照梵天妙音说法。但闻其声不见其形。以是义故。如来入共世间不共世间像类三昧能速成办。于禅解脱心得自在随意悉成。是故说禅解脱三昧正受。复次于诸禅等有二种烦恼。一者未方便修烦恼障碍令不得修。二者已得自地烦恼诸缠所使违胜进道。如来以种种世俗言教。随其色像随其所应。令得禅等修慧满足离恼清净。若得未得若劣若胜。悉如实知。是故名诸禅解脱三昧正受。如实知。向成熟信等五根有软中上。是名诸根利钝。从他生信及自思惟。为方便起软中上欲。是名种种解。种种种性建立。谓三乘种性众生贪欲等性。乃至八万四千行。是名种种界。

知诸度门随顺对治。贪欲观不净。广说如声闻地。是名一切至处道。又种种党类各相违背起异见欲常共诤论。如外道沙门婆罗门。一切种向此世他世。亦名至处道智力。如时修多罗广说。

知四方众生俗数建立种种名字。谓过去八种事六种同行。如是种种悉能了知。八种者。如是名。如是生。如是种性。如是食。如是苦乐。如是长寿。如是久住。如是寿限。六种同行者。俗数名字刹利等色。父母饮食善恶寿命。八种事六种同行他及自身。作如是说。此是我名。我为刹利婆罗门毘舍首陀。是我父母。我食如是食。我作如是善恶。若少年中年长年。如是六种同行以宿命智皆如实知。

一切禅名为天住。依禅得眼故名天眼净。果满足故名快净。人中无此故言过人。虽欲界天有报天眼。人中亦无。众生临死名为死时。黑暗二种。如是像类乘中阴生。如夜黑暗黑羊毛光。故名恶色。白净有二种。如是像类乘中阴生。如明月光波罗[木*柰]衣。故名好色。起于恶戒是名恶戒。身口意恶行种种邪见。恶行成就诽谤贤圣。是名恶见诽谤。计著邪见邪因邪果。缘是造作一切邪业。造邪业已。受现世乐未来苦报。成现世苦未来苦报。是名受邪法因成就。种种恶法生恶道中。是名因彼名色分离。是名身坏生分都尽。是名命终。非法恶行是名为恶。受极苦触长夜无间。是名恶趣。堕极下处背大悲等。是名为堕。增上可厌。是名泥犁。与上相违是名净分乘善行生。是名善趣所受自然。是名为天。一切漏无馀断一切使对治无漏心无漏智第一增上意增上慧有漏尽。名为心解脱慧解脱依见道修道心得解脱慧得解脱。是名后有得六神通。自如实知能为他说。故说自知作证。我生已尽梵行已立。如是广说。

如来十力有七种。一者自性。二者分别。三者不共。四者等。五者造业。六者次第。七者差别。自性者。有说五根自性。有说智慧自性。智慧自性者。说处非处智力不说处非处信等力。如处非处智力馀力亦如是。分别者略说有三种。一者时分别。过去未来现在入一切智。二者种分别。一切有为法自相共相入一切种。三者众生分别。一切众生界入一切利益。如是三种分别。广说则有无量。

不共者。如来十力不与声闻辟支佛共等者。一切如来十力平等无软中上。造业者。处非处智力。真实因果如实知。伏因果诤论。沙门婆罗门自业智力自所作业。此业受果如实知。伏施福诤论。沙门婆罗门禅解脱三昧正受智力。三种示现调伏教授伏对治相违诤论。沙门婆罗门诸根利钝智力。于诸众生软中上根。如实知。如其所应。如其方便。而为说法。种种解智力于诸众生软中上解净不净解。如实知。教修净解离不净解。种种界智力于诸众生下中上界。如实知。如其心如其根如其欲如其使。彼彼度门教授利益。至处道智力。如来为诸众生种种度门种种教授。如声闻地次第开发显示教授宣说。云何如来教授初业菩萨三昧众具摄受住心。如来为无谄曲者教令修学。作如是言。善男子。汝当独处深乐寂静思惟父母师长所制名字。如此名字内外六入及两中间。一切悉无自性亦无。但是名想施设。如是思惟法不可得。不于未来起当来想。善男子。于现在眼作眼名眼想眼施设。当自观察。我眼尚不可得。况复名想施设言是眼也。如是名想施设一切悉无。名想施设都无真实。彼眼自性亦无。何以故。非彼眼名眼想眼施设眼觉生。但名字言说而生眼觉。非彼眼性可闻可知。于名于事而生眼觉。是故思惟本来眼名眼想眼施设。当来诸法悉不可得。如眼如是耳鼻舌身乃至见闻觉知若求若得若觉若观如是。一切法想乃至当来想如是。坏我想方便道摄受。乃至坏一切法想。方便道摄受如是。一切所知善观察。一切法想当来想。一切虚伪无想无思无相。于一切义无所摄受。当得如来清净智慧三昧种性。彼诸菩萨得不净观。行于慈心观察缘起。分别诸界入出息念。逮得初禅乃至非想非非想处。菩萨无量三昧正受思惟。渐次乃至得阿耨多罗三藐三菩提。是名菩萨至处道。过去如来为初业菩萨如是教授。未来诸佛当如是教。现在诸佛亦如是教。声闻乘如是思惟。疾得神通无碍智一切至处道智力。出一切苦道如实知。离不出道出道饶益。宿命智力观察宿命。于善于恶若厌心若净心。调伏说法伏常论。沙门婆罗门生死智力说众生生死所往生处伏断灭论。沙门婆罗门漏尽智力伏疑惑解脱。沙门婆罗门。次第者。如来得阿耨多罗三藐三菩提顿得十力。后次第现在前阿惟三佛法部分因果故。以处非处智力。观察因果部分。欲界差别故。以自业智力。观察自业而为说法。令离恶业修行善业。为世俗道离欲故。以禅解脱三昧正受智力。教诸众生。复为出世离欲故。以禅解脱三昧正受智力。先教众生。以世俗道离欲。后得出世间道离欲。欲令众生得出世间离欲故。以诸根利钝智力。观察诸根。知诸根已。欲知悕望故。以种种解智力观其悕望。观悕望已。以种种界智力。观察根使。随其方便境界度门而度脱之。以一切至处道智力。于境界度门方便心住摄受心住。行清净已离身见断常等见。为说中道。离一切烦恼故入宿命智力及生死智力。为止所缚不断烦恼。起增上慢教令离故入漏尽智力。

又次第者。阿惟三佛法得阿耨多罗三藐三菩提已。先以处非处智力。观察缘起第一义法住。依第一义法住智已。以自业智力观在家分种种业。观在家分种种业已。以禅解脱三昧正受智力观出家分。云何令此出家分于苦解脱当为说道。起大悲心佛眼观察。以诸根利钝智力。观察软中上根而为说法。馀种种解智力等。次第如前说。

又次第者。阿惟三佛法以处非处智力。观察缘起法界。以自业智力观众生界。如此众生作如是业受如是果。观法界众生界已。以禅解脱三昧正受智力。为苦众生三种示现而教授之。馀根利钝智力等。以道度脱一切众生。令脱众苦。

差别者。知善不善业。得爱不爱果。是名处非处智力。知善不善业得爱不爱果。不作不受乃至禅解脱等。此业非彼业。是名自业智力。知禅解脱等三种示现教授。乃至知净等俱生相应心。是名禅解脱三昧正受智力。知软中上根。是名诸根利钝智力。乃至知诸根方便生彼悕望。亦名诸根利钝智力。知种种悕望。是名种种解智力。解有六种。一者不出解。谓悕望摩酰首罗那罗延梵世等解。二者出解。谓悕望三乘解。三者远净解。谓悕望软中成熟解。四者近净解。谓悕望上成熟解。五者现法得涅槃解。谓悕望声闻乘得涅槃解。六者将来得涅槃解。谓悕望大乘得涅槃解。乃至知解。所起作种子喻。亦名种种解智力。界分别有四种。如性种子。是名种种解智力。知种种分别种子。是名种种界智力。乃至知涅槃法及顺界道迹。亦名种种界智力。知一切种道迹种种烦恼种种清净。是名至处道智力。乃至知宿命一切趣因。亦名至处道智力。知过去六种言说。是名宿命智力。乃至知过去众生生死。亦名宿命智力。知未来生死。是名生死智力。乃至知未究竟自义众生未来生死。亦名生死智力。知究竟自义现法得涅槃。是名漏尽智力。如是十种智力各各差别。四无畏如修多罗说。如来以此四事于大众中自证而无所畏。智障解脱一切法平等觉。不共声闻是第一无畏。烦恼障解脱共声闻是第二无畏。说出苦道是第三无畏。障道法是第四无畏。如来于是四义自如实知。若有诽谤言不知者。无有是处。无是处故得无所畏无怯弱。不疑惑决定自知。堪为大师自安安彼。前二处满。是自安道。后二处满。是安彼道。一切法平等觉。为向大乘诸菩萨故。烦恼障解脱。为向声闻缘觉乘故。出苦道及障道法二俱为故。如来为诸菩萨声闻缘觉。行出苦道说修多罗。结集经藏者。以说菩萨行立菩萨藏。说声闻缘觉行立声闻藏。

三念处如修多罗说。如来长夜作如是念。我善法律为大法主。于受不受不起恼心。略说三种众。一者正趣。二者邪趣。三者非正非邪。于此三众。以正念心而无增减。

三不护如修多罗说。略说。一切所作覆藏悉断。是故如来显示三不护。阿罗汉犹有无记突吉罗。或时忘误。唯有如来一切悉无。一切真实。阿罗汉或时论议畏堕负处。或时不悦。或时慧性。是故自护不令习气起不净身口意业。如是一切如来悉无。

大悲如前供养习近无量品说。

不忘法者。谓如来所可作事。常随忆念。一切作一切说一切巧方便一切时。于此诸事常念不忘。

断除诸习者。谓如来动止视瞻言说行住。离烦恼所起相似馀习。诸阿罗汉动止视瞻言说行住。有烦恼所起相似馀习。如来永断。是故名为断除诸习。

一切种妙智者。如来知三种法。义饶益。非义饶益。非义非非义饶益。知非义饶益非义非非义饶益一切法智。是名一切种智。知义饶益。一切法智。是名妙智一切种智及妙智。总说名一切种妙智。是名略说百四十不共法一切相好。菩萨最后身得快净菩提分法。菩提树下乃得满足菩萨最后身。修三十七菩提分法得众相。离障三昧金刚三昧所摄。次第二心顿得十力。乃至一切种妙智快净无上。一切所知无碍无障。快净离垢平等开觉。过一切菩萨行。行如来行。得无上身究竟地。菩萨智如来智有何差别。究竟地菩萨智如罗縠中视。如来智如去罗縠。菩萨智如远见色。如来智如近见色菩萨智如微翳视。如来智如净眼见。菩萨智如处胎视。如来智如出生见。菩萨智如梦中视。如来智如觉时见。是为如来究竟地菩萨智慧差别。诸佛如来于十方世界。施作佛事利益众生。略说有九种。云何为九。一者欲令众生信心清净故。受丈夫身起诸相好。二者为欲利益一切众生断一切疑故。起如来十力。三者以佛十力起一切义。开发如来一切知见。答一切问伏诸邪论建立正论故。起如来四无所畏。四者如来智慧若住不住。随彼调伏离诸烦恼故。起三念处。五者如前说。如是作故。起三不护。六者常以佛眼昼夜观察一切世间故。起大悲心。七者于一切众生一切所作已作故。起不忘法。八者如来所行随顺于如无有馀故。起断除诸习。九者非义饶益非义非非义饶益法一切远离。义饶益法分别显示故。起一切种妙智。如来于此百四十不共法作九种佛事。广说则有无量。是名如来住。是名建立。何以故。依菩萨学所学。建立一切利众生事。是故名为建立。自利利他非如声闻缘觉故。名不共。一切佛法大悲不忘。断除诸习一切种妙智。声闻缘觉所不能得。馀一切种亦不满足。故名不共。于此显示满足菩萨学道。及学道果一切菩萨学道。及学道果一切种真实说处。是故名为菩萨地。名为菩萨藏摩得勒伽。名摩诃衍摄。名不坏显示。名无障碍清净智根本。

若有天人阿修罗人非人沙门婆罗门。于菩萨地起坚固信解。听受修习广为人说。书写经卷种种供养。所得功德与世尊于菩萨藏为初业菩萨开发显示教授宣说所有功德等无有异。何以故。此菩萨地菩萨藏。显示菩萨法律。令多众生受持思惟。建立法次法向。渐转增广不起像法法灭尽相。能令像法实义炽然。能令正法永不灭尽。是故于菩萨地。起坚固信解。听受修习。广为人说。书写供养。所得功德。无量无边。