# 菩萨地持经卷第八

北凉中印度三藏昙无谶于姑藏译

## 菩萨地持菩提分品之馀

云何菩萨坏佛法者除其暴害。处中者令入。已入者令熟。已熟者令解脱。是菩萨于此四种成就众生。当知略说六种巧方便。一者随顺。二者立要。三者异相。四者逼迫。五者报恩。六者清净。菩萨随顺巧方便者。是菩萨欲为众生说法。先如是柔软身口行。以施将顺自舍恚恨。除恚恨已。彼生爱敬乐欲闻法。然后乃为如应说法。易入易解。时说次第谛不颠倒。以义饶益而为说法忍。诸问答调伏众生。第一利益哀愍成就。若以神力示现他心而为说法。或请馀人。令种种现化调伏众生。若有略说义饶益论广为分别。若广大论能为略说。授彼令诵自恣问难。彼受诵已广为说义。以一切缘三昧度门随顺教授。随顺教诫摄取众生。令其行义。彼诸众生于如来说甚深微妙空相应经。如其旨趣。彼经中说。离自性法及离诸事不起不灭。如虚空如幻如梦。不知义者闻则惊怖。谤彼深经言非佛说。菩萨为彼众生随顺巧便。于彼深经如来旨趣。随顺其义分别解说而摄取之。如是随顺为彼说言。彼经不说一切都无所有。但言说我自性空无所有。是名离自性离言说。有事依言事转。是故言说有自性。亦非第一义。有彼自性。是故说言离一切事。言说自性。从本已来一切都无所有。云何有生有灭。是故说言不生不灭。譬如虚空有种种色及诸色业。悉容受彼为作依处。谓虚空行住去来屈申俯仰。又如除彼色及色业。已谓无色自性分。名清净虚空。如虚空处色等业转离言说事。种种施设言说妄想虚伪随转亦复如是。又如虚空容色等业。离言说法容受妄想亦复如是。若菩萨以智慧。除一切言说所起。邪惑妄想诸虚伪转。是菩萨以第一圣智离言说事。一切言说自性非性。如虚空清净。亦非彼展转有馀自性。是故一切诸法。譬如虚空譬如幻。不如事有亦非一切都无幻事。如是一切法不如言说。愚痴计有亦非一切都无所有。第一义离言说自性。如是方便入非有亦非无。是故知如幻故说如幻。如是菩萨于一切法界。不取不舍不增不减亦无所坏。如实了知。如其所知为人显示。是名菩萨随顺巧方便。云何菩萨立要巧方便。若有众生来从菩萨。求索十种资生众具。为立要言。汝能供养父母沙门婆罗门。广说如上。乃至受戒。若能如是我当施汝。如其不能则不施与。所谓田宅市肆官爵国土钱财六畜工巧医方。若结婚姻。若食不食。所作同事。尔时菩萨为立要言。汝能供养父母。乃至受戒。我当施汝饮食。乃至同事。复次菩萨。若有众生犯罪谋逆。作不饶益事。为他杀缚断截捶打。毁辱呵责驱出质债。为他所执。尔时菩萨为立要言。汝能供养父母。乃至受戒。我当救汝令脱众难。复次若有众生王贼水火人及非人不活恶名诸恐怖等。尔时菩萨为立要言。汝能供养父母。乃至受戒。我当救汝令脱恐怖。若有众生欲恩爱集会远离怨憎。尔时菩萨为立要言。汝能供养父母。乃至受戒。我当方便从汝所愿。复次若有众生疾病困厄。尔时菩萨为立要言。汝能供养父母。乃至受戒。我当令汝病苦得除。菩萨如是立要已。彼诸众生疾修善法远离诸恶得随所欲。是名菩萨立要巧方便。若菩萨与众生立要已。彼诸众生不随要者。如上所许亦不施之。为度彼故非不欲与。诸难恐怖及诸病苦。爱念和合。不爱别离。为度彼故一切放舍。示作如是决定之相。非其实心有放舍念。渐渐要令断不善法建立善法。若复众生无所须欲亦无众难。乃至无病。而与菩萨先为亲厚。随宜劝导令修善法。所谓供养父母。乃至持戒。若彼众生不随其教。尔时菩萨现瞋责相。为度彼故。心无恚恨于诸所作悉现乖异。为度彼故。非实违背。或现加彼不饶益事。欲度彼故。非其实心。菩萨方便现此异相。欲令众生修诸善法断不善法。是名菩萨异相巧方便。云何菩萨现逼迫巧方便。若菩萨为主为王。于自眷属作如是教。若我眷属有不供养父母。乃至犯戒者。我当断其供给。或加谪罚或至驱摈。立一士夫常令伺察。彼诸众生以恐怖故。勤修善法断不善法彼虽不乐强逼令修。是名菩萨逼迫巧方便。

云何菩萨报恩巧方便。若菩萨先于众生施诸恩分若施财物。若度众难若度恐怖。和其所念离所不念。救疗众病令得安乐。众生知恩欲报德者。尔时菩萨劝令修善。不须世间财利酬报。报之大者。当供养父母乃至持戒。求报恩者令其行善。是名菩萨报恩巧方便。

云何菩萨清净巧方便。住究竟地菩萨。净菩萨道生兜率天。众生念言。某菩萨生兜率天。不久当下生阎浮提。当成如来无上等觉令我爱乐。莫令不乐彼所生处。我亦随生。无量众生乐修是愿。又复菩萨。从兜率天来生世间。若生王宫若婆罗门家。舍上妙乐出家学道。令诸众生舍离㤭慢。又于树下苦行六年。令馀众生信苦行者断其信乐。又复既成无上菩提。令馀众生坚固信乐同求佛道。又成佛已。默然待请。为令众生敬重法故。梵天劝请然后乃说。又以佛眼观察世间。莫令众生作是谤言。但以梵天劝请力故。非是如来大悲故说。为除众生邪摄受故转正法轮。诸馀世间所未曾转。及制戒律。是名菩萨清净巧方便。如是巧方便无馀无上。是名菩萨六种巧方便。略说广说。坏法众生除其暴害。处中者令入佛法。入者令熟熟令解脱。无馀无上。是名菩萨巧方便。

云何菩萨陀罗尼略说四种。一者法陀罗尼。二者义陀罗尼。三者咒术陀罗尼。四者得菩萨忍陀罗尼。云何法陀罗尼。菩萨得如是忆念智慧力。于未曾所闻未曾修习名句味身。次第庄严次第所应。无量章句。经无量劫忆持不忘。云何义陀罗尼。如前所说。于此诸法无量义趣。未曾读诵未曾修习。经无量劫忆持不忘。云何咒术陀罗尼。菩萨得如是三昧力。以咒术章句。为众除患。第一神验。种种灾患悉令消灭。云何得菩萨忍陀罗尼。菩萨精勤修习。因起智慧。独一静处。燕默少言亦不游行。知量而食不杂种食。常一坐食思惟禅定少睡眠多觉悟。于如来所说得菩萨忍咒术。所谓。

伊致　密致　吉胝鼻　羼提跛大[口*习]波呵([口*习]音稣急反)

于此诸咒术章句义思量观察。如是咒术章句。如是正思惟。如此义尚不自闻。何有所得。如咒术章句。义不可得。是则无义。如是诸义。所谓无义。是故亦无馀义可求。如是名为善解咒术句义。善解咒术句义者。以如是义。比知一切诸法义。皆悉善知不从他闻。又知一切言说。一切法自性。义不可得。以此等无言说自性义。则知一切诸法自性义。是名第一义最胜义。得最上欢喜。是菩萨得此陀罗尼咒术处。名得菩萨忍。得此忍者。不久当得净心增上解行地忍。是名菩萨得菩萨忍陀罗尼。彼法陀罗尼。义陀罗尼。菩萨是度初阿僧祇劫入净心地所得。必定不动最胜最妙。若中间所得。或因愿力。或禅定力。不定不任亦不胜妙。如法义陀罗尼。咒术陀罗尼亦如是。得菩萨忍陀罗尼。如前所说。如是一切陀罗尼具四功德者。乃能得之非不具足。云何为四。一者不习爱欲。二者不嫉彼胜。三者一切所求等施无悔。四者乐法深乐菩萨藏。及摩得勒伽藏。

云何为菩萨愿。略说五种。一者发心愿。二者生愿。三者境界愿。四者平等愿。五者大愿。彼菩萨初发无上菩提心。是名发心愿。愿未来世为众生故随善趣生。是名生愿。愿正观诸法无量等诸善根。思惟境界。是名境界愿。愿未来世一切菩萨善摄事。是名菩萨平等愿。大愿者。即平等愿。又说十种大愿。一者愿一切种供养无量诸佛。二者愿护持一切诸佛正法。三者愿通达诸佛正法。四者愿生兜率天。乃至般涅槃。五者愿行菩萨一切种正行。六者愿成熟一切众生。七者愿一切世界悉能现化。八者愿一切菩萨。一心方便以大乘度。九者愿一切正方便无碍。十者愿成无上正觉。

云何菩萨空三昧。菩萨离一切言说自性。观无言说自性心住。是名空三昧。云何无愿三昧。菩萨于无言说自性事。邪见妄想所起烦恼。苦常见其过。于未来世不愿心住。是名无愿三昧。云何无相三昧。菩萨于无言说自性事。离一切妄想。虚伪相灭。观察如实寂静心住。是名无相三昧。以何等故说三三昧。不增不减。有二种。有及无有。有为无为名为有。无我我所名无有。于有为有不愿不随故。立无愿三昧。于无为涅槃愿乐摄受故。立无相三昧。又于此诸事非愿非不愿。然于有不有见以是见故。立空三昧。菩萨修此三三昧。如是建立如实知。若有馀行。悉入三三昧门。所谓声闻所学所行。

有四忧檀那法。诸佛菩萨为令众生清净故说。云何为四。一切行无常是忧檀那法。一切行苦是忧檀那法。一切法无我是忧檀那法。涅槃寂灭是忧檀那法。诸佛菩萨具足此法。复以此法传授众生。是名忧檀那。过去寂默诸牟尼尊展转相传。是名忧檀那。增上勇出乃至具足出第一有。是名忧檀那。云何菩萨观一切行无常。菩萨观一切行言说自性常不可得。若复不知真实无言说事故有生有灭。若彼观无言说自性一切行无常。观过去行。无生无灭。彼亦无因亦无自性可得。是故亦无因亦无自性。观现在行无生无灭。彼因不得而与果。故自性可得。是故观彼自性而无因。观未来行无生无灭。彼因可得而不与果。故无自性。是故观因而无自性。如是见三世分段诸行相续转时。一一行刹那有三有为。有为相。于刹那后。有四有为相。彼前诸行相自性坏。次未曾行相自性起名为生。起已未坏名为住。顾念前灭行相自性彼起异。异名为老。是故生刹那后。即彼起行相自性坏名为灭。若观起自性行相。即彼自性生住老相无馀自性。是故刹那后如是行相自性灭。如是诸生等行相如实观。此四有为相略说二种。有性及无性。如来以起故立一有为相。以自性故立第二有为相。诸行住老故立第三有为相。彼菩萨观有为行分齐。非生非住非老非坏。一切时别有事起。何以故。诸行分齐起时。更无别生别住别老别坏。诸行分齐住老坏时。亦无别生别住别老别坏(一念顷名为一刹那)。菩萨如实观者。不别有生等事可得。若可得者。离色等诸行应别有生。如色等行自性起。彼亦应起。若然者。应有二生行生及生生。若有行生及生生者。或一或异。若一而谓别有生者。彼空无义。若别有生者。此事不然。若异者。彼行生非相生所为。行生相生所为者。此事不然。如生住老亦如是。若坏有法自性者。彼应生灭。若坏生时。一切行应即灭。如入灭尽正受。以少方便心心数法灭。若坏灭时。彼一切行应生。以坏无有故。言坏有生灭者此事不然。彼善男子善女人。一切时常有自性者。不应有厌离。离欲解脱异者应尔。以此事故。菩萨于一切诸行无常如实知。复次菩萨于一切诸行无常相续转时。观三苦相。行苦变易苦苦苦。如是菩萨于一切行苦如实知。

复次菩萨。于一切法有为无为无我我所如实知。众生无我及法无我。彼众生无我者。有法非众生。离有法亦非众生。法无我者。一切言说事亦无言说自性法。如是菩萨于一切法无我如实知。

复次一切行起因断无馀。诸馀毕竟灭名般涅槃。烦恼寂灭众苦永息。未入净心地菩萨。未见谛声闻。于涅槃作意解想。说言寂灭涅槃。当知是等不得真实涅槃知见。唯有正思惟。譬如国王长者巨富无量。为诸子故造作戏具。鹿车牛车马车象车。彼诸子等欢喜爱乐。作真鹿马象车等想。其父知子渐已长大。为说真实牛鹿象马。诸子谓父叹已象马。父于后时知子转大。将出宅外示真象马。彼见实已乃知其真。定知其父常所叹说非是我等先所翫好。先所翫好非真象马。如是诸行以为屋宅。未住净心地菩萨。未见谛声闻。如彼童子。诸佛如来及入大地菩萨明见涅槃。为彼菩萨及诸声闻叹说涅槃。彼既闻已随说意解。若彼渐学道品具足。入净心地。及见谛声闻。彼于涅槃生现知见。如是诸佛菩萨所叹说者。非如我等愚痴智慧意想所解。我等所想相似非实。于彼所解生惭愧心。依后知见。譬如病人遇得良医。为治病故说随病药。彼诸病者常习此药。便作信解。乐著此药缘是病差。更起馀病应服馀药。良医教彼弃舍前药。更服馀药。彼诸病者信前药故。不肯弃舍。良医方便令服后药。如是菩萨住净心地。见谛声闻。诸烦恼病。诸佛如来住大地菩萨。为彼说法。上法上上法。深法上深法。上上深法。胜法上胜法。上上胜法。教授教诫。入净心地菩萨。见谛声闻。闻佛所说信受不疑。乘如来所说具足法乘。善能调御游平等道。疾疾正向无馀涅槃。

## 菩萨地持方便处菩萨功德品第十八

菩萨学阿耨多罗三藐三菩提。有五奇特未曾有法。云何为五。一者于诸众生无有因缘而起爱念。二者为诸众生受无量苦。三者烦恼炽盛难化众生方便调伏。四者入第一难解真实之义。五者入不可思议神通之力。如是奇特未曾有法。不与一切诸众生共。

菩萨有五事非奇特。能成奇特未曾有法。一者为安众生故受于苦因。受苦因故得受安乐。二者知生死过恶涅槃功德。有净众生念不自受乐。为净众生故受诸生死。三者修静默乐。有净众生念不自受乐。为净众生故演说正法。四者修六波罗蜜善根。有净众生念不自受乐。为净众生故不舍一切众生。亦不舍果报。五者他事己事如是一切利益众生。菩萨有五事。于一切众生其心平等。一者初发心愿。为一切众生其心平等。二者修习大悲心。与哀愍俱其心平等。三者于一切众生作一子想。与爱念俱其心平等。四者观一切众生诸行缘起。一众生法即是一切诸众生法。随顺一切众生其心平等。五者如为一众生行。如是一切众生。利益心俱其心平等。菩萨有五事饶益一切众生。一者说正命饶益。二者不随顺者说随顺法饶益。三者孤独辛苦贫乞无依者为作依怙饶益。四者向善趣者说道饶益。五者为三乘人说三乘饶益。菩萨有五事报众生恩。一者自成功德。二者劝他令成。三者孤独辛苦贫乞无依为作依怙。四者供养如来。五者佛所说法。若读诵若书持若供养。菩萨行菩提道常求五事。一者常愿诸佛出兴于世。二者于诸佛所听六波罗蜜及菩萨藏。三者堪能一切种成熟众生。四者堪能无上成熟众生。五者得阿耨多罗三藐三菩提。阿惟三菩提。声闻菩提。和合声闻。

菩萨有五事利益众生真实方便。是菩萨先欲安乐众生。于彼安乐如实知不颠倒觉。如前供养习近无量品说。菩萨有五种方便摄一切正方便。一者随护方便。二者无罪方便。三者思惟力方便。四者净心方便。五者决定方便。随护方便有五种。一者黠护。得俱生智能疾受法。二者念护。念持于法。三者智护。得坚固智观察法义。以黠念智护离于退分。修胜进分。四者自心护。守护根门。五者他心护。随顺他心。无罪方便者。于诸善法不颠倒。炽然无量常修回向菩提。思惟力方便者。是解行地。净心方便者。是净心地具足行地。决定方便者。是决定地决定行地。究竟地。是名五种方便摄一切正方便。菩萨退分有五事。一者不恭敬法及说法者。二者放逸懈怠。三者习众烦恼及诸恶行。四者称量同己及馀菩萨起增上慢。五者于法颠倒起增上慢。

菩萨胜分有五事与上退分五事次第相违者。是名胜分。

菩萨有五事菩萨似功德过。一者于诸凶恶及犯戒者。作非慈饶益。二者现谄曲威仪。三者说世俗诸外道经论。得生智慧能自思惟。四者行于有罪施等善根。五者演说建立似功德法。菩萨有五事菩萨真实功德。一者于诸凶恶及犯戒者起胜悲心。二者具足成就真实威仪。三者于如来说得生智慧能自思惟。四者行于无罪施等善根。五者演说正教。毁相似法。菩萨调伏众生有十种。名正调伏。云何为十。离诸缠离烦恼分恶戒。

菩萨有六事。为如来授无上菩提记。一者种性未发心。二者已发心。三者现前。四者不现前。五者时量时定得无上菩提。六者时无量时不定受记。菩萨有三种决定。一者种性名为决定。何以故。堪能为缘。有障决定阿耨多罗三藐三菩提。二者决定发无上菩提心不能乃至不退乃至无上菩提。三者得力利益众生。如所欲如所作。如足不虚。彼最后决定故如来受决定记。

菩萨不作五种力故不得阿耨多罗三藐三菩提。一者初发心。二者哀愍众生。三者炽然。四者精进。五者于一切明处方便不厌。

菩萨有五事常所修集。一者常不放逸。二者孤独辛苦贫乞无依为作依怙。三者供养如来。四者持戒。有犯即觉。五者所作所行所可忆念。一切回向无上菩提。

菩萨有十法菩萨等法第一最胜。一者菩萨种性胜馀种性。二者初发心胜一切正愿。三者精进智慧胜馀波罗蜜。四者软语胜馀摄事。五者如来胜馀众生。六者大悲胜馀无量。七者第四禅胜于馀禅。八者空三昧胜馀三昧。九者灭尽正受胜馀正受。十者清净巧方便胜馀巧方便。菩萨有四种正施设。如是正施设。是如来说。非馀若天若人。沙门婆罗门如是闻。一者法施设。二者谛施设。三者方便施设。四者乘施设。法施设者。十二部经修多罗等。次第演说次第建立。谛施设者。有一种。谓如实义谛。复有二种。世谛。第一义谛。复有三种。相谛。说谛。作谛。复有四种。苦谛。集谛。灭谛。道谛。复有五种。因谛。果谛。智谛。智境界谛。无上谛。复有六种。实谛。虚妄谛。知谛。断谛。证谛。修谛。复有七种。味谛。患谛。离谛。法谛。解谛。圣谛。非圣谛。复有八种。行苦谛。苦苦谛。坏苦谛。生谛。灭谛。秽污谛。清净谛。正方便谛。复有九种。无常谛。苦谛。空谛。非我谛。有爱谛。无有爱谛。断方便谛。有馀涅槃谛。无馀涅槃谛。复有十种。自作苦谛。贫穷苦谛。四大增损苦谛。爱恋苦谛。污辱苦谛。业苦谛。烦恼谛。正思惟谛。正见谛。正见果谛。四种方便名方便施设。如前力种性品说。乘施设者。声闻乘。缘觉乘。大乘。一一乘七种施设。四圣谛慧。如是慧。若依若缘伴业众具。如是慧若果。此七种名声闻乘施设。如声闻乘施设。缘觉乘亦如是。离言说境界。一切法如离诸妄想。平等慧。如是慧。若依若缘伴业众具。如是慧若果。此七种名大乘施设。过去未来现在。一切菩萨正施设。已作当作。一切四种无馀无上。

菩萨有五种无量生一切巧便行。一者众生界无量。二者世界无量。三者法界无量。四者调伏界无量。五者调伏方便无量。六十一种众生名众生界。如意地身分别则有无量。十方无量世界无量。名如娑婆世界。名娑婆主。善不善无记法分别则有无量。调伏有一种。谓一切众生调伏。复有二种。具缚。不具缚。复有三种。软中上根。复有四种。刹利。婆罗门。毘舍。首陀复有五种。贪欲。瞋恚。愚痴。㤭慢。觉观。复有六种。在家。出家。未熟。已熟。未解脱。已解脱。复有七种。恶人。中人。小智人。大智人。现在调伏。未来调伏。随缘调伏。若得缘如是。如是回向。复有八种。谓八众刹利。乃至婆罗门。复有九种。一者如来调伏。二者声闻缘觉调伏。三者菩萨调伏。四者难调伏。五者易调伏。六者软语调伏。七者呵责调伏。八者远调伏。九者近调伏。复有十种。一者地狱。二者畜生。三者饿鬼。四者欲界人天。五者中阴。六者色。七者无色。八者想。九者无想。十者非想非非想。是五十五种分别则为无量。众生界调伏界有何差别。众生界者。不分别一切众生种性处。调伏界者。彼种性处。如是彼彼处转调伏方便无量。如前成熟品说。彼亦无量种分别。如是次第说五种无量。何以故。是菩萨为众生修行。是故说初无量。众生彼处可得。是故说第二无量。众生于彼彼世界烦恼清净法可得。是故说第三无量。观彼彼众生随所堪能脱苦。是故说第四无量。乃至方便脱众生苦。是故说第五无量。是故说五种无量。生菩萨一切巧便行。菩萨有四求。于一切法如实知。一者名求。二者事求。三者自性施设求。四者差别施设求。如前真实品说。菩萨有四事。于一切法如实知。随名求如实知。随事求如实知。随自性施设求如实知。随差别施设求如实知。如前真实品说。

诸佛菩萨有五事。为众生说法得大果福利。一者为众生说法生离垢法眼。二者为众生说法得诸漏尽。三者为众生说法发无上菩提心。四者为众生说法得第一菩萨忍。五者为众生说法。闻已受诵。具足修习令法久住。是名五种说法得大果福利。

云何名大乘。有七种大故名为大乘。一者法大。谓十二部经。菩萨方广藏。最上最大。二者心大。谓发阿耨多罗三藐三菩提心。三者解大。谓解菩萨方广藏。四者净心大。谓过解行地入净心地。五者众具大。谓福德众具智慧众具得无上菩提。六者时大。谓三阿僧祇劫得无上菩提。七者得大。谓得无上菩提身无与等者。况复过上。彼法大心大解大净心大众具大时大。此六大谓因种得大谓果处。菩萨有八法摄一切摩诃衍菩萨藏所说。谓信菩萨藏。显示一切法真实义。显示一切诸佛菩萨不可思议第一胜妙神力。得闻慧思慧思惟。依闻慧思慧思惟。方便得净心。得净心。方便入修慧行。入修慧行。方便修慧果。成如是修慧果。成毕竟出离。菩萨如是学得无上菩提。菩萨如是学得无上菩提略说十种。一者种性。二者入。三者未净。四者净。五者未熟。六者熟。七者未定。八者定。九者一生。十者最后身。种性者。名未得净心。发心修学名为入。已入未入净心地名为未净。入净心地名为净。净者未入毕竟地名为未熟。入毕竟地名为熟。熟者未入定地名为未定。已入定地名为定。又熟有二种。一者一生。次第得无上菩提。二者最后身。即此生得。如是从种性乃至最后身得无上菩提。此十种菩萨所学而学。于上更无所学。菩萨如所学而学。于上更无菩萨学。菩萨如所学而学。得一切功德名。所谓菩萨摩诃萨。勇猛无上。佛子佛持。大师大圣。大商主大名称。大功德大自在。如是十方无量世界无量菩萨无量因缘。自想施设。当知若有言我是菩萨。不善学菩萨所学者。当知是名字菩萨非实菩萨。若言我是菩萨。善学菩萨所学者。当知是实菩萨。

## 菩萨地持次法方便处菩萨相品第一(第二段有四品)

菩萨成就五种真实相得入诸菩萨数。一者哀愍。二者爱语。三者勇猛。四者惠施。五者说深法义。此五相。各五种分别。一者自性。二者境界。三者果报。四者次第。五者摄受。

哀愍自性有二种。一者至心。二者具足。至心者。安心乐心。具足者。菩萨至心于诸众生。随其所能随其力。身口饶益。爱语自性者。先语安慰。如前摄品说。勇猛自性者。于诸众生志强有力。惠施自性者。胜妙施无烦恼施。说深法义自性者。四无碍智。出生正方便智。哀愍境界有五种。一者受苦众生。二者恶行众生。三者放逸众生。四者邪趣众生。五者烦恼所使众生。从地狱乃至一切苦受相续。是名受苦。虽不受苦而多造作身口意恶行。所谓十二恶律仪。是名恶行。虽不受苦造诸恶行而乐著五欲歌舞戏笑。是名放逸。虽不受苦造诸恶行乐著五欲。而依邪见求苦解脱。是名邪趣。舍离五欲于法出家。不受诸苦乃至邪趣。而具烦恼或有不具。谓正方便。真实凡夫及诸学人。是名烦恼所使。菩萨于此境界哀愍心生无馀无上。

爱语境界有五种。一者正实语。二者正喜语。三者正饶益语。四者正如法语。五者方便说法语。如前摄品说。菩萨于此境界爱语心生无馀无上。勇猛境界有五种。如前菩提分品说。菩萨于此境界勇猛心生无馀无上。

惠施境界有五种。一者不分别施。二者欢喜施。三者顿施。四者不染污施。五者无依施。如前施品说。菩萨于此境界惠施心生无馀无上。说深法义境界有五种。一者于如来所说修多罗。甚深空相应缘起随顺。二者于诸戒律。善知犯不犯及与出犯。三者于摩德勒伽藏。不颠倒建立法相。四者于深法义以想分别。五者于一切法法义种种言辞种种分别。菩萨于此境界说深法义心生无馀无上。

菩萨哀愍于诸众生修习慈心。利益亲厚方便不厌。多住无罪现法乐摄取众生。如世尊说。慈心福利。身常不被刀杖等害。此中应广说。是名哀愍果。

菩萨爱语。于现法中离口四过。两舌恶口妄言绮语。以此爱语自摄摄他。于未来世成就正语。言辄信用。是名爱语果。

菩萨勇猛。于现法中离诸懈怠心常欢喜。受持菩萨律仪戒不毁不犯。以堪忍心摄受自他。于未来世菩萨所作悉能修学。学已坚固。是名勇猛界。

菩萨惠施及说深法义果。如前力品檀波罗蜜般若波罗蜜说。是名惠施说深法义果。次第者。菩萨先修哀愍。摄取众生。为令众生出不善法安立善法。为具足说教授摄受。是故次说爱语。众生造恶种种烦恼堪能不息。是故次说勇猛。或有众生以财摄受。或有众生以法摄受。或俱摄受。是故次说惠施。说深法义。

菩萨。有五种相摄六波罗蜜。此六波罗蜜何相所摄。哀愍相摄禅波罗蜜。爱语相摄尸波罗蜜般若波罗蜜。勇猛相摄羼提波罗蜜毘离耶波罗蜜般若波罗蜜。惠施相摄檀波罗蜜。说深法义相摄禅波罗蜜般若波罗蜜。是名菩萨五种相五种分别。

## 菩萨地持次法方便处翼品第二

在家出家菩萨翼有四法。菩萨修学疾得阿耨多罗三藐三菩提。一者善修业。二者巧便。三者摄取众生。四者回向。云何善修业。菩萨于六波罗蜜。决定修。专心修。常修。无罪修。云何决定修。檀波罗蜜。是菩萨于来求者。饶益不饶益。有德有过。要当施与。于诸惠施心不倾动。若人非人。沙门婆罗门。世间同法。所不能坏。云何专心修。是菩萨于求来者。舍内外物一切施与无有悋惜。云何常修。是菩萨施无厌惓。一切时平等随得随施。云何无罪修。如施品说。离烦恼施。是名菩萨善修檀波罗蜜。如施如是戒忍精进禅定智慧亦如是。随其所应当知。云何巧便。略说有十种。坏法众生为除恼害。方便巧便。中住者令入。已入者令熟。已熟者令解脱。方便巧便。世论巧便。菩萨戒律若持若毁观察巧便。正愿巧便。声闻乘巧便。缘觉乘巧便。大乘巧便。如是一切巧便。随所应彼彼菩萨地。分别当知。此十巧便为五种事。初四巧便。为利众生。世论巧便。为伏异论。菩萨戒律若持若毁观察巧便。为不起犯戒。已犯者令如法悔。受持清净律仪。正愿巧便。菩萨于未来世一切所欲悉皆得之。三乘巧便。菩萨随种性根解譬喻。随顺说法具足说法。如是十种巧便为五种事。此五种事。一切所作皆悉具足。现法后世利益方便。云何菩萨摄取众生。是菩萨依四摄法。布施爱语利益同事。或有众生。以安饶益。以乐饶益。以安乐饶益。广说如前自他利品。云何菩萨回向。菩萨三门修习善根。谓善修业巧便。摄取众生。彼一切过去未来现在淳净心。回向阿耨多罗三藐三菩提。不以善根求馀果报。

若世尊说。在家出家菩萨所学法。当知一切皆是善修业巧便。摄取回向四法所摄。菩萨善修业巧便。摄取集聚回向。当知近菩提座。过去未来现在。一切菩萨在家出家。学阿耨多罗三藐三菩提。已学当学今学。如是四法。无馀无上。

如是四法。在家出家菩萨成就。然彼出家于在家者大有差别。出家菩萨。解脱摄受。父母妻子眷属等过。出家菩萨。解脱摄受。田种治生王家等苦。出家菩萨。具修梵行一切菩提分法。疾得神通。若修善法疾得究竟。出家菩萨凡所说法。人所信受。是名在家出家之大差别。