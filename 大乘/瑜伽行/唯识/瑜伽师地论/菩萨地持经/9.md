# 菩萨地持经卷第九

北凉中印度三藏昙无谶于姑臧译

## 菩萨地持次法方便处净心品第三

菩萨于诸众生有七种怜愍。名第一真实。一者无畏。二者巧便。三者不厌。四者不求。五者不贪。六者广大。七者平等。菩萨不以畏故。于诸众生起怜愍心。修身口意业安乐众生。是名无畏。菩萨以巧便慧。于诸众生起怜愍心。非法非律非真谛不教非处。是名巧便。菩萨于诸众生。一切方便而不疲厌是名不厌。菩萨于诸众生起怜愍心。无所怖求是名不求。菩萨于诸众生起怜愍心。不求恩报是名不贪。菩萨于诸众生起怜愍心不限众生。于众生所得饶益不饶益悉不弃舍。是名广大。菩萨于诸众生起怜愍心。等众生界无有方限是名平等。菩萨成就如是七种怜愍。是名第一真实。菩萨于佛法僧。方便观察得决定解。是名净心。略说有十五种。一者无上心。二者戒心。三者波罗蜜心。四者真实义心。五者神力心。六者安心。七者乐心。八者解脱心。九者坚固心。十者不虚心。十一者不净心。十二者净心。十三者快净心。十四者调伏心。十五者俱生心。专乐佛法僧宝净心。是名无上。受菩萨戒律净心。是名为戒。行施忍精进禅定智慧净心。是名波罗蜜。人无我法无我人法无我第一义法甚深净心。是名真实义。诸佛菩萨不思议神通力俱生力净心。是名神方。于诸众生欲以善法饶益。是名为安。于诸众生欲以摄取饶益。是名为乐。于诸众生离于贪心及与受报。是名解脱。于无上菩提其心坚固。是名坚固。利众生方便开觉方便不颠倒智俱解脱。是名不虚。解行地菩萨心。是名不净。净心地乃至决定行地菩萨心。是名为净。究竟地菩萨心。是名快净。彼不净心是名调伏。净心快净心思惟。是名俱生。性自真实身心清净故名俱生。是名十五净心。此十五净心。随一切地略说作十事。无上心。净修三宝惠一切种行。修一切菩提具第一真实。戒心。受菩萨戒律乃至舍命终不毁犯。若有所犯即能除灭。波罗蜜心。诸善根法常勤修习不放逸住。真实义心。以不染心为众生故。受于生死不舍涅槃解脱净心。神力心。淳厚净信开觉。及修生死想念。多住闻思知量知足。安心乐心解脱心。一切种利益众生而不疲厌。坚固心。炽然精进广大精进。平等方便不缓方便不断方便。不虚心。疾得神通彼彼善法不以少心下心而生足想。调伏心生俱生心。俱生心疾得阿耨多罗三藐三菩提。利益安乐诸天世人。调伏心摄不净心。俱生心摄净心快净心。若世尊说菩萨净心。施设显示一切。皆是十五净心所摄。过去未来现在菩萨。得无上菩提已得当得今得。一切皆是十五净心无馀无上。如是十五净心有大果福利。依是得无上菩提。

## 菩萨地持次法方便处住品第四

已说菩萨种性乃至菩萨所学。而学菩萨相菩萨翼菩萨净心今当略说。菩萨十二住摄一切住一切菩萨行。第十三如来住无上住。云何菩萨十二住。一者种性住。二者解行住。三者欢喜住。四者增上戒住。五者增上意住。六者增上慧住。增上慧住有三种。一者菩提分法相应。二者谛相应。三者缘起生灭相应。菩萨真实观真实智。谓知众生生苦灭苦。是故菩萨于三门三种慧三种住。九者有行有开发无相住。十者无行无开发无相住。十一者无碍住。十二者最上菩萨住。如是十二住摄一切住一切菩萨行。如来住者。过一切菩萨住。阿惟三佛住如来住。后安立品广说。十二住菩萨所建立今当说。云何种性住。是菩萨性自贤善。性自能行功德善法。性贤善故率意方便。诸善法生不待思惟。然后能得种性菩萨。是一切佛法种子。一切佛法种子在于身中离麁烦恼。种性住菩萨虽起上烦恼缠。终不能行五无间业。及断善根种性义如种性品说。是名种性住。

云何解行住。是菩萨初发心未得净心地。未得净心地菩萨所有诸行。是名解行住。种性住菩萨于馀菩萨住及如来住。生因摄因非方便。亦非得亦非清净。何况如来住。解行住菩萨于馀菩萨住及如来住。是方便而非得亦非清净。唯得解行及清净向。解行住菩萨净修欢喜住。得前方便及清净向。欢喜住菩萨净修增上戒住。得前方便及清净向。如是广说乃至最上菩萨住当如是知。最上菩萨住次第净修如来住前方便如来住。顿得及清净。是为菩萨住如来住差别。云何欢喜住。菩萨净心住是名欢喜住。云何增上戒住。菩萨因净心性戒具足住。云何增上意住。菩萨因增上戒净世俗禅三昧正受住。云何菩提分法相应慧住。菩萨因世俗净智真实三昧真谛觉。正念处等三十七菩提分法观察住。云何谛相应慧住。菩萨因菩提分法。观察真谛慧住云何缘起生灭相应慧住。菩萨真谛觉为增上已。有因缘苦生有因缘苦灭观察性住。云何有行有开发无相住。菩萨三种增上慧为增上已。有行有开发不断无间一切法如。离诸妄想修慧俱住。云何无行无开发无相住。即此无相住多修淳至不断无间增长道随顺住。云何无碍住。菩萨依快净不动智慧三昧。于佛所说无上方广章句义辞分别观察住。云何最上菩萨住。菩萨住究竟菩萨道。得阿耨多罗三藐三菩提。大法灌顶一生相续。若最后身于此住次第。得无上菩提作一切佛事住。

解行住菩萨。修少行断行不定行所得有退转。欢喜住乃至三种慧住菩萨修广行不断行决定行所得不退转。有行有开发无相住。乃至最上菩萨住菩萨。修无量行不断行决定行所得不退转。

解行住菩萨无相修方便。欢喜住乃至增上慧住菩萨。得无相修。第一无相住第二无相住菩萨。无相修净。无碍住最上菩萨住菩萨。无相修果。

解行住菩萨行解行时有何行相。解行住菩萨行解行时。以思惟力菩萨所作方便思惟修习。不能性自真实坚固不退。不得菩萨不退转修如修。如是修果种种无碍神通解脱三昧正受悉皆不得。亦未离五恐畏。所谓不活畏。恶名畏。死畏。恶道畏。大众畏。思惟修习利益众生。不能自性哀愍。或时起邪身口意业。有时贪著五欲境界。有时悭惜所有众具。由佛菩萨生于净信。不能自起真实智慧。所谓三宝功德真实义。诸佛菩萨神通力。若因若果若得义若得方便若境界。少闻少思智慧成就不能无量。或时忘失成就菩萨迟苦之道。不能专精行大菩提。炽然方便深乐净信。于可喜不可喜色声香味触法。或颠倒受生二身中间。或时受诵持法久作久修。于此三事忘失正念。或时黠慧受持正法善解其义。或时不解或不善知随顺调伏。或复不知自生佛法。率意说法教授教诫。以率意故不如实知。或时虚说如暗中射或中不中。或时退舍大菩提心。或时受菩萨戒还复毁犯。或时能作利益众生方便。或时厌惓。是故于方便退乐于自乐。或时思惟知乐众生。缺减而不能断。或有除断而数数缺减。或时能说菩萨法藏。或时闻说深妙之法。而生恐怖动摇疑问。于一切众生远离大悲。少能安乐不能广大。不能如上所说学菩萨所学。满足菩萨相菩萨翼菩萨净心。去阿耨多罗三藐三菩提远。不能净心深乐涅槃。舍离生死不动善根。菩提分法悉不成就。如是等是名解行住菩萨行相。解行住菩萨行下忍时。如上所说行相增。行中忍时中。行上忍时下。如是行上忍时断此行相。次第入欢喜住。方便得欢喜住。彼一切法悉无复有住。解行住所说相违一切不染污分法成就名净心住。解行住菩萨有软中上方便。展转净解脱非无罪清净。何以故彼解脱有种种烦恼上缠生故。欢喜住菩萨解脱烦恼上缠。断离烦恼清净解脱生。

云何欢喜住菩萨行相。是菩萨于解行住入欢喜住。先善入无上菩提。愿善入菩提方便修习决定。决定有六种一者。能自修习起菩提愿。超馀一切净愿。二者无等不共果。超馀一切世间境界。三者随度诸众生苦。不共一切声闻缘觉。四者发一念愿性自然乐无量净法及无厌行。五者得无尽愿常不退转。六者增长胜分究竟大菩提。是名真愿。真愿菩萨有四事。一者何等人发心。二者缘何发心。三者发心有何相。四者发心有何福利。解行住菩萨修习一切种善根。出生菩提正行而发心。是名略说人发心。于未来世疾满足一切种菩提具。满足菩萨利益众生事。满足无上菩提一切行。满足一切佛事而发心。是名略说缘发心。菩萨发心疾满足一切种菩提具。菩萨利益众生事。无上菩提一切行。一切佛事。过凡夫地入菩萨位生如来家。名为佛子。决定究竟无上菩提。得不坏净生欢喜心。离非律仪贪恚等心。一切种利益众生一切种菩提具。佛法佛事神力满足。净心攀缘意解次第。自见彼法疾行随顺。生欢喜心持诸善根。出家饶益平等离欲。身心摄受欢喜炽然。善法成就近无上菩提清净净心。于大菩提生欢喜心。菩萨决定心。生离五恐畏。修无我智我想不生。云何当有我爱众具爱。是故离不活畏。不于他人有所求欲。常欲饶益一切众生。是故离恶名畏。离于我见我想不生。是故离死畏。此身命终于未来世。必与诸佛菩萨共会。是故离恶道畏。观于世间无与等者。况复过上。是故离大众畏。如是离五恐畏已。亦得远离闻深法畏。㤭慢贡高他不饶益。恚恨贪喜皆悉远离不染污不杂行一切善法一切种精进。方便净信现在修行。于未来事生十大愿。十大愿如前菩提分品说。此欢喜住净修生。一者以清净心常愿供养一切诸佛。二者受持守护诸佛正法。三者劝请诸佛转未曾有法。四者顺行菩萨正行。五者一切器具足成熟。六者一切世界悉能现生。七者自净佛土。八者一切菩萨同一方便以大乘化。九者利益众生一切不空。十者一切世界得阿耨多罗三藐三菩提。作一切佛事。如是大愿能生无量百千大愿。不离众生界不离顺世间。此诸大愿生生常行终不忘失。现法方便精进修净。住十法欢喜住净修生。一者一切佛法不坏信。二者方便观缘起苦阴众生生大悲心。三者观苦众生令得解脱生大慈心。四者以大慈悲。欲度一切受苦众生。自舍己身不舍众生。舍内外物而行布施。五者为度众生故。勤求世间出世间法心不厌惓。六者心不厌惓故知一切论。七者知一切论故。知软中上众生随其所应知世间。八者随所应已。知时知量生惭愧心。九者如是方便得勇健力。十者得世财利供养如来。如是十法净欢喜住。所谓信悲慈施不厌。知论知世间惭愧勇健。供养如来。菩萨修此十法。于馀九住增上戒住等。观察一切种道功德过恶。求佛菩萨所有神通乐不坏道。善摄行得依过一切住。得大菩提为大导师。度脱生死旷野众生。教令入行。入行已得。得已果福利成。名为依住。此住者有二因缘。见无量佛闻菩萨藏说。则能解知。知十方无量世界种种佛名。名麁净信见。乃至得真实见是名一因缘。复作是愿。彼佛出世我当生彼随愿往生。如是麁净信见以愿力故。见诸如来一切种供养。乐具饶益随其所能。随其力供养法僧。于如来所听受正法。闻已受持法次法向。以四摄事成熟众生。一切善根回向菩提。以三种清净故。彼诸善根转复清净。如来法僧供养摄受。以四摄事成熟众生。一切善根回向菩提。无量亿百千劫净于身心。譬如真金如是如是著于火中。工师炼治转增明净。菩萨善根转增清净亦复如是。若更受生为转轮王。王阎浮提随意自在。远离悭贪亦化众生离于悭垢。以四摄事摄取众生普令众生得第一义。若欲精进舍家财物。于佛正法出家学道。于一念顷能具菩萨百三昧。能以三昧见百佛世界。以神通智力能动百佛世界。身亦能过光明。普遍能化一身为百。成熟众生能住寿百劫。能知过去百劫事。能知阴界入各百法门。化百菩萨以为眷属。若以愿力神力所作。则有无量亿百千劫不可数知。是名略说欢喜住。所谓决定四事大愿出生。方便精进出生。修净住法彼彼住净修。见佛善根受生神力。广说如修多罗十地欢喜地说。修多罗说十地。即此菩萨藏。摩得勒伽说十住。摄受众生故说地。自受行住故说住。云何增上戒住菩萨行相。是菩萨于欢喜住得十种净心。一者一切种供养尊重福田先语问讯心。二者同法菩萨亲近乐住心。三者胜一切烦恼诸缠魔业心。四者见一切行过恶心。五者见涅槃福利心。六者常修菩提分法善根心。七者随顺修菩提空闲净处心。八者不念世间贪爱贡高利养心。九者离声闻乘向大乘心。十者一切种利益众生心。如是十种心生名得净心。如是净心满足。次第入增上戒住。入增上戒住已。性戒具足转邪业迹。所摄恶戒一切不行。况复中上。如是性戒具足染污不染污业。善趣恶趣业迹。因处果处如实知。报果依果及彼业如实知。自断十恶行十善业。复以此法教授众生。毒业过患恶众生界等无差别。善业恶业第一义苦种种众难。得广大哀愍。见佛善根清净如前说。譬如真金得加私药。著于火中转增明净。菩萨善根清净亦复如是。此住清净心成就受生。作转轮王王四天下。以自在力令诸众生离诸恶戒行善业迹。神力十事如修多罗说。是名略说增上戒住。所谓净心性戒具足。离一切恶戒离一切业迹。一切因果如实知。分别四种业教授众生。众生界善恶业生苦众难。得广大哀愍见佛善根清净受生神力。广说如修多罗十地离垢地说。离恶戒垢故名离垢。彼离垢地即是增上戒住。云何增上意住菩萨行相。是菩萨于增上戒住得十种思惟。十种思惟满具足已。过增上戒住入增上意住。一者净十种净心。二者离十种不净心。三者一切有漏法能生厌离。四者知修对治法。五者修对治法不退转。六者坚固对治胜一切有漏一切魔业。七者于诸佛法无有退弱。八者于诸苦行不以为难。九者信解大乘不乐小乘。十者一切种利益众生。增上意住菩萨。观一切行无量过恶生。于厌离观佛智慧功德福利。生于正念淳净信心。观众生界种种苦行。悲念众生而依于义。于有为行不为放逸。于大菩提炽然精进。于诸众生生大悲心。令诸众生究竟脱苦。观察一切烦恼障碍解脱正智。观察法界一切妄想。烦恼所起对治智慧。成就智慧三昧等观。闻菩萨藏以为方便。因闻方便勤修精进。闻正法故不惜身命。无内外物而不布施。无有尊重而不恭敬。无有正教而不奉行。无有身苦而不求法。以爱念心闻一四句偈。胜于爱念三千大千世界大珍宝聚。若闻一偈正向佛道。净修菩萨行。胜得一切转轮圣王护世帝释魔梵诸王。若有人言我有此法正向佛道净修菩萨行。若能投大火坑受大苦者。当为汝说。菩萨闻已欢喜乐受作是念。若闻正法正向佛道净修菩萨行。正使三千大千世界大火炽然。乃至梵天尚入其中。况复小火。经地狱苦尚求佛法。况复小苦。如是精进方便思惟。求法如法次法向随顺佛法。不以文字音声清净。作是念已。因闻正缘法相。离欲恶不善法。得世俗四禅四无色四无量五神通舍诸禅三昧正受。以愿力故来生欲界。观彼众生能满菩提分法者。而生彼处。离欲故欲缚断舍。诸禅正受故有缚断解行住先如是法如解脱见缚断耶。贪恚痴毕竟不行。见佛善根清净如前说。譬如真金数被炼治离垢明净。菩萨善根转增清净亦复如是。若更受生得帝释身。以离欲善法调伏众生。神力胜前诸住百千万倍。是名略说增上意住。所谓十种思惟成就。入一切行众生界大菩提正分别真实苦。解脱方便正求大恭敬求法法次法向。巧便出生诸禅三昧。正受神通舍于诸禅。以愿力故随所欲生。见佛善根清净受生神力。广说如修多罗十地明地说。闻行法。行法明照。三昧明照故名明地。内心清净故名增上意住。彼明地即此增上意住。

云何菩萨菩提分法相应增上慧住。是菩萨于增上意住。得十法明增上满足已。入初增上慧住。十法明如修多罗说。谓平等第一义。若烦恼恼若清净净烦恼系恼无上清净净。是名略说法明义。住此住者十智成熟不坏净为首。如修多罗说。十智成熟生如来家。逮得自在十智观察。为增上已修念处等三十七菩提分法。如修多罗说。修集彼法故身见等离阴界入。微细爱著毕竟不生。如来不称叹业一切不行。所称叹者一切随顺。如如真实心转柔和。修种种行其心快净。知恩报恩随顺功德。种种净法皆悉成就。修上地业得大精进。因彼精进净心深心信解满足。因彼正法外道魔怨不能倾动。见佛善根清净如前说。譬如真金为庄严具馀金不及。菩萨善根亦复如是。胜馀下地菩萨功德。如育多摩尼光明清净馀珠不及。一切风雨所不能灭。如是菩萨下地菩萨声闻缘觉智慧光明所不能及魔怨烦恼皆不能坏。若更受生作焰摩天王。以诸善法教化众生。破身见等神通力。胜于前住百千万倍。是名略说菩提分法增上慧住。所谓十法明成就。入十种成熟修菩提分法身见等。一切著断制业听业。若离若修因彼心转柔和。随顺功德皆悉成就。修上地业得大精进。因彼精进净心深心信解清净。因彼正法魔怨不动。见佛善根清净受生神力。广说如修多罗十地焰地说。彼地菩提分法智焰种。正说法智明照世间。是故彼地名为焰。彼焰地即此菩提分法相应增上慧住。

云何菩萨谛相应增上慧住。是菩萨于初增上慧住。得十平等净心。增上满足已。入第二增上慧住。十平等净心。如修多罗说。谓无等等觉。超馀众生于法如等。是名略说平等净心义。住此住者智慧增进。于四圣谛有十种如实知。如修多罗说。若缘他若自知若俱知如修多罗毘尼摩得勒伽说。现在苦苦因苦因灭苦因灭方便道。是名略说十种四圣谛。知是谛方便。破坏一切有为行。于诸众生大悲增长。前际后际于四真谛。愚惑邪向令入解脱功德智慧众具。成熟修行正愿正念。正智正说等种种真实功德。增长无馀思惟一切种。成熟方便成熟众生。摄众生故修世俗书论。如修多罗说。以工巧业一切。出生悲心诱进安立菩提。随顺世间方便惠施。四大错乱非人所持令得休息。无罪戏乐众具饶益。因此饶益引令乐法。以住止众具而为饶益。王贼所恼度令安隐。处非处方便若听若制吉非吉事惠施成就。现法展转清净饶益。诸颠倒者为说正道。是名摄受众生世俗工巧平等义。见佛善根清净如前说。譬如真金众宝厕填。光明清净胜于馀金。如是菩萨智慧方便。胜馀菩萨声闻缘觉。譬如日月宫殿一切风轮不能令失。如是菩萨智慧。方便。不为世法之所毁坏。若更受生为兜率天王。以诸善法破坏一切外道邪法神通力。胜于前住亿百千倍。是名略说谛相应增上慧住。所谓平等净心成就。入谛观增长破坏诸行。于诸众生大悲增长。功德智慧众具成熟。正愿正念正智正说等。功德增长无馀。思惟一切种成熟方便。成就众生工巧出生。见佛善根清净受生神力。广说如修多罗十地难胜地说。决定智慧难胜。是故彼地名为难胜。彼难胜地即此谛相应增上慧住。

云何菩萨缘起相应增上慧住。是菩萨于谛相应增上慧住。得十平等法。增上满足已。入第六住。一者一切法第一义自性平等。二者无言说行无相平等。三者无生平等。四者因缘不起平等。五者毕竟寂灭平等。六者离诸虚伪平等。七者一切行无取无舍平等。八者一切法离平等。九者妄想境界如幻如化平等。十者妄想境界有无无二平等。是名略说十平等法。住此住者于诸众生。大悲增长专乐菩提。知诸世间合散生灭。缘起正行了知依缘出生智慧。及三解脱门空无相无愿。依三三昧离我我所。知者作者有性无性相。如是第一义方便。思惟众生烦恼结缚。因缘和合有为危脆。著我我所生诸过恶。离烦恼结缚因缘。和合自护故。不灭一切有为。摄众生故。如是智慧慈悲随顺。住无障碍解脱般若波罗蜜。住无碍智解脱已。于一切世间行无碍。如是住者名第七地菩萨。方便行忍随顺忍所摄。住无障碍解脱般若波罗蜜。修菩提因缘不退转。世俗有为一切不住。亦不住彼休息寂灭。如是方便智慧随顺入空三昧门。百万空三昧门现在前。如空三昧。无相无愿三昧门亦如是。此诸三昧门现前已得不坏心。一切种佛法殊胜。外道魔怨所不能坏。馀如前说。譬如真金众宝厕填胜于馀金。如是菩萨善根清净。胜于一切。譬如月光除众生恼。一切风轮不能障蔽。菩萨智慧光明。为诸众生息烦恼火。一切魔怨不能断绝。若更受生为善化自在天王。常以善法灭除众生一切㤭慢神通力。胜前亿百千倍。是名略说缘起相应增上慧住。所谓平等法成就。入觉诸缘起生解脱门。离诸邪想方便摄受。住无障碍解脱般若波罗蜜。得无量三昧得不坏心。佛法殊胜。见佛善根清净受生神力。广说如修多罗十地现前地说。无碍智现前。是故彼地名为现前。即此地名为缘起相应增上慧住。

云何菩萨有行有开发无相住。是菩萨于缘起相应增上慧住。具足十方便慧。次第出生世间共不共胜进道。增上满足已。入第七住。十方便慧如修多罗说。谓出生世间善法。摄受福德安乐众生。福德众具菩提分法悉得增长。不共一切声闻缘觉。知众生界法界世界如来身口意。是名略说方便慧出生道。如是功德次第胜进。入无量无数如来境界所起处无开发无相想。见无量佛境界所起处。无间无断修习一切威仪。行住思惟不离一切处道。于念念中具足十波罗蜜及一切菩提分法。非如馀住。第一欢喜住修习正愿。第二住离恶戒垢。第三住愿转增长得法光明。第四住入道。第五住入世间所作。第六住入甚深法门。此第七住起一切佛法满足助菩提法。是菩萨方便行满摄受住智神通清净行。菩萨于此住。次第入清净第八住。住第八住者一向清净。第七住杂净方便。入不染污名不染污行。此第七住贪等烦恼断故。不名有烦恼。不得佛智慧。如实心清净故。不名离烦恼。此第七住成就无量身口意业。如佛所叹业。如前说五住所得。世间工业智自然满足。为三千大千世界大师。唯除上地菩萨及如来。馀无及者。一切禅定菩提分法。皆现前修而不受报。

菩萨于此住。思惟方便入善伏三昧。生百万三昧。超过一切声闻缘觉三昧境界。远离烦恼诸妄想行。随顺甚深身口意业。不舍方便胜进之道。顾念众生满足菩提。离一切相无量身口意业。生净修无生法忍。于此住超过自觉境界。馀六住佛法攀缘。第六住菩萨能入寂灭。今住此地念念寂灭。而不证寂灭。得未曾有身口意业不思议实际。而不证实际。如是方便智生。为增上已。行共一切众生行。照明世间馀如修多罗说。取要言之。为功德事亲属想摄受。修习胜进住三解脱。求下乘者方便调伏。受五欲者求殊胜欲。转诸邪见随顺正念。于诸大会皆悉随顺。馀如前说。譬如真金一切摩尼众宝厕填。胜阎浮檀金。菩萨善根清净。胜于一切声闻缘觉及馀离垢菩萨。譬如日光照阎浮提。一切湿秽皆令干消。胜于馀光。是菩萨智慧光明。能令众生烦恼干消。胜于一切声闻缘觉及馀菩萨智慧光明。若更受生。作他化自在天王。以智慧饶益一切神力。胜前亿百千倍。是名略说有行有开发无相住。所谓方便慧胜进道成就。入入如来境界所起处。无间方便。于念念中具菩提分法。染污不染污建立方便行。满足摄受净身口意业。一切世间工巧业满足。得无量三昧。不共一切声闻缘觉。念念寂灭行于一切共世间行。见佛善根清净受生神力。广说如修多罗十地远行地说。方便行满足。是故彼地名为远行。即此地名为有行有开发无相住。云何菩萨无行无开发无相住。是菩萨于初无相住。得十种入一切法第一义智。如修多罗说。谓三世法如所应。无生无起无相无成。第一义离言说。自性不知言说。行自性相生无智邪见计著知离言说事。初中后一切时。烦恼平等入离妄想平等。一切烦恼悉皆远离。是名略说入第一义智。此十种智增上满足已。入第八清净住。是名得快净第一无生法忍菩萨。复有四种求。求一切法四种如实知。知一切法。以求知故离一切妄想计著。现法一切烦恼不起。来世一切究竟不生妄想计著。四种求四种如实知。如前真实品说。从解行住。乃至有行有开发无相住。未得快净。于此住乃得快净。是故名第一无生法忍。得无生法忍已。得甚深行。离初无相住四种恼患。一者有行有开发。二者净地勤方便。三者一切众生利益堪能勤方便。四者微细想行。是故此住名为快净。于甚深法门法流水中。如来劝发出生无量门智慧神通诸业饶益。以劝发故。无量尊身智慧出生。得十自在。如修多罗说。得自在故欲久近住随意即能。诸禅解脱随意所欲资生众具。世工巧业悉得随意。一切生处一切受生随意往生。一切神力一切誓愿随意能得。变一切物成于金宝随意能成。欲知法界名身句身味身于一切法建立巧便即能知之。如是自在力果报福利。如修多罗说。于念念中。常等见佛。善根清净受生神力金光明喻。如修多罗说。是名略说无行无开发无相住。所谓第一义智成就。入得不起法忍恼乱悉离。得快净住甚深法门。诸佛劝发出生无量智慧神通诸业饶益。无量尊身智慧出生。得大势力得大自在力。福利果报善根清净受生神力。广说如修多罗十地不动地说。离有行有开发乘不动胜进道。是故彼地名为不动。即此地名为无行无开发无相住。

云何菩萨无碍住。是菩萨乐深解脱上胜进智。知佛法藏菩萨一切种行。为人广说。于所说法所可为说悉如实知。所可说法烦恼清净。谁恼谁净悉如实知。如是善说法名大法师。得无量陀罗尼。善诸音声辩才无尽法陀罗尼。摄受堪能成就。乃至出生菩萨无碍智。坐于法座。所可说法众生乐受堪能成熟。如修多罗说。善根清净受生神力。如修多罗说。是名略说菩萨无碍住。所谓乐深解脱说法行智不思议大法师。善根清净受生神力。广说如修多罗十地善慧地说。安乐一切众生。净修菩萨无碍广说大法。是故彼地名为善慧。即此地名为无碍住。

云何最上菩萨住。是菩萨于无碍住。净修一切种法王所应灌顶法。得离垢等无量三昧。作所应作。最后益一切智灌顶三昧现在前。得一切佛同坐身。莲华眷属光明普照。得一切种一切智灌顶。一切刚强悉调伏。得解脱方便佛所住智。无量解脱总持神通。得大念智言辞部分。及大神通善根清净受生神力。是名略说最上菩萨住。广说如修多罗十地法云地说。法云地菩萨满足菩萨道。满足菩提众具。得菩萨胜慧兴大法云。以正觉自觉雨诸众生。烦恼垢秽悉令休息。种种善根增长成熟。是故彼地名为法云。即此地名为最上菩萨住。

如上说展转上功德前地所无。彼一一住。若中上根者。一一经亿百千大劫。多有成就软根者。不在数中。彼一切住。要经三阿僧祇大劫。初阿僧祇大劫解行住。过得欢喜住五行胜进第二阿僧祇大劫欢喜住。乃至有开发无相住。过得无开发无相住。此即决定净心菩萨决定胜进。第三阿僧祇大劫。无开发无相住。及无碍智住。过得最上菩萨住。劫有二种。一者日月昼夜时节岁数无量故名阿僧祇。二者大劫无量故名阿僧祇。彼岁数阿僧祇劫。是前阿僧祇菩萨所过。后三阿僧祇大劫无有过。若菩萨增上精进。能转中劫不能转大劫。

如是十二住菩萨。三阿僧祇大劫。烦恼障分染污。智障分染污。断彼三住烦恼障分染污。断欢喜住恶趣烦恼分。断增上中烦恼分。一切不行。无开发无相住。无生法忍清净相续。烦恼染污分一切不行。最上菩萨住一切烦恼习使障断入如来住。智障染污分有三种。一者皮二者肤三者骨。欢喜住断皮障。无开发无相住断肤障。如来住断骨障。一切障清净。于此三住智障断。馀住随其次第真实庄严。如是十三住。有十一种净。第一种性净。第二解行净。第三净心净。第四戒净。第五意净。第六第七第八正见净。第九方便行满足净。第十真实智神通出生净。第十一正义无尽说无碍净。第十二随顺一切种一切所知智净。第十三如来住一切烦恼障习使智障习使净。如前菩萨功德品说八法。摄一切摩诃衍菩萨藏所摄。此十三住摄第一第二住信心生解行住。于菩萨藏得闻慧思慧。第三住得净心及初修慧行。第四住乃至第九有行有开发无相住修惠广。第十第十一第十二住。净修慧行所摄修慧果。成如来住毕竟出离。声闻住法亦有十二。如菩萨次第当知。一者声闻自种性住。二者入正未越次取证方便住。三者越次取证住。四者得不坏净未圣戒转上漏尽住。五者依增上戒增上意学出生住。第六第七第八得真谛智增上慧学住。九者观察生死无相三昧方便住。十者究竟无相住。十一者解脱觉处住。十二者一切种阿罗汉住。