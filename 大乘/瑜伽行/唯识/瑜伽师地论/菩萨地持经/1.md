# 菩萨地持经卷第一

北凉中印度三藏昙无谶于姑臧译

## 菩萨地持初方便处种性品第一(第一段有一十八品)

&emsp;&emsp;敬礼过去未来世&emsp;&emsp;现在一切佛世尊

有十法。具足菩萨道。摩诃衍摄。云何为十。一者持。二者相。三者翼。四者净心。五者住。六者生。七者摄。八者地。九者行。十者安立。云何名持。菩萨自种性初发心及一切菩提分法。是名为持。何以故。菩萨依种性。必定堪任阿耨多罗三藐三菩提。是故种性。名必定持。菩萨依初发心修行檀波罗蜜。尸波罗蜜。羼提波罗蜜。毘梨耶波罗蜜。禅波罗蜜。般若波罗蜜。修此六波罗蜜。功德律仪。智慧律仪。菩提分法。是故初发心名为菩萨行方便持。菩萨依行方便。满足阿耨多罗三藐三菩提。是故行方便名为大菩提持。非种性人。无种性故。虽复发心勤精进。必不究竟阿耨多罗三藐三菩提。是故当知。虽不发心不修行方便犹得名为种性持。若有菩萨种性。而不发心。不修行方便。不能疾成阿耨多罗三藐三菩提。有菩萨种性。发菩提心勤行精进。则能疾成阿耨多罗三藐三菩提。又种性名为持。名为长养。名为因。名为依。名为梯。名为导。名为覆。如种性发心。行方便亦如是。云何为种性。略说有二。一者性种性。二者习种性。性种性者。是菩萨六入殊胜。展转相续无始法尔。是名性种性。习种性者。若从先来修善所得。是名习种性。又种性名为种子。名为界。名为性。又不习者。果细果远。习者。果麁果近。菩萨成就种性者。出过一切声闻辟支佛上。何以故。有二种净。一者烦恼障净。二者智障净。二乘种性烦恼障净非智障净。菩萨种性具足二净。是故一切最胜最上。复有四事胜于一切声闻缘觉。一者根胜。二者道胜。三者巧便胜。四者果胜。菩萨性自利根。缘觉中根。声闻软根。是名根胜。声闻缘觉但为自度。菩萨不尔自度度彼是名道胜。声闻缘觉唯能了知阴界诸入十二缘起是处非处及四真谛。菩萨巧便悉能了知一切诸法。是名巧便胜。声闻得声闻菩提。缘觉得缘觉菩提。菩萨得阿耨多罗三藐三菩提。是名果胜。有六波罗蜜。是菩萨种性相。令诸众生知是菩萨。云何为六。谓檀波罗蜜。乃至般若波罗蜜。檀波罗蜜菩萨种性相者。是菩萨性自乐施。于彼受者以所施物等施不惓。于诸财物若多若少。等心惠施欢喜无悔。若无所施心常惭愧。常为他人叹施功德劝令行施。见有施者心常随喜。于诸尊重耆宿福田应供养者。舍所坐处恭敬奉施。若有人问今世后世如法事者。悉皆为说若有王贼水火恶知识怖。随力所能施以无畏。受他寄物未曾差违。若负人债终不抵捍。兄弟分财平等无二。于诸珍宝深爱著者。教令离贪。尚教他离。况自贪著。性于好财能舍受用。乐修胜业报利弘多。于诸酒色歌舞倡伎种种变现一切戏事。常生惭愧能速远离。得大财宝犹不贪著。何况小利。如是等比。是名檀波罗蜜菩萨种性相。

尸罗波罗蜜菩萨种性相者。是菩萨身口意业性自柔软。不增恶行不乐杀生。设作恶业心生惭愧。能疾悔除不令增长。不以刀杖恐怖众生。体性仁贤常怀慈爱。恭敬尊长奉迎供养。善知机宜所作巧便。善随人心言常含笑。舒颜平视先意问讯。知恩报恩。所求正直不伪不曲。受如法财不为非法。性常喜乐修诸福德。见人修福尚以身助。况复自为。若有众生更相残害打缚割截毁訾诃责。有如是等无量众苦。若见若闻心常怜愍。重今世善及后世乐。于轻罪中心常恐怖。况馀重恶而不畏慎。若见他人农商放牧。书数算计。和合诤讼。求财守护。出息施与。婚姻集会。如是一切如法事中悉与同事。斗乱诤讼互相恐怖。若自若他无义无益。如是一切不与同事。善能遮制十不善道。若为他使随顺其教。已所宜行谘访明哲。于诸事业废我成彼。常怀悲恻不兴怒害。设令暂起寻即除灭。恒修实语不诳众生。不离他亲及无义语。言常柔软无有麁恶。于己僮仆尚不麁言。况于他人。于诸功德心常爱乐。见人行者随喜赞善。如是等比。是名尸罗波罗蜜菩萨种性相。

羼提波罗蜜菩萨种性相者。是菩萨性自柔和。若遇他人不饶益事。不起恚害无反报心。若他悔谢即受其忏。不怀结恨无复馀想。如是等比。是名羼提波罗蜜菩萨种性相。

毘梨耶波罗蜜菩萨种性相者。是菩萨性自精进。晨起夜寐不乐习著眠睡偃卧。凡所作事精勤不舍。能善思惟要令究竟。创始造业必定坚固。事若未成终不中废。于第一义心不退没。不自轻言不能成办。于所作事堪能勇猛。入诸大众摧伏邪论。善能酬答一切难问。诸馀苦事悉能堪耐。大方便力终不忧悔。何况小事。如是等比。是名毘梨耶波罗蜜菩萨种性相。禅波罗蜜菩萨种性相者。是菩萨于法于义。性善思量无诸乱想。若见若闻山岩林薮。离诸愦乱随顺寂默即生念言。是处安乐是处远离。寻往其所。勤加修学。是菩萨性薄烦恼阴盖轻微。至远离处思量己利。不为恶觉之所恼乱。或时暂起寻即除灭。于怨憎所常起慈心况复馀人。若见若闻众生受苦。即起悲心。随力方便度令离苦。性乐饶益安乐众生。或有亲属钱财杀缚驱摈。如是等难悉能安忍。能速受持诸法深义。念力成就所受专谛。久远所修悉能忆持。亦令他人忆念不忘。如是等比。是名禅波罗蜜菩萨种性相。

般若波罗蜜菩萨种性相者。是菩萨于一切明处一切智处生慧成就。不顽钝不薄少不愚痴。诸放逸处悉能思量。是名般若波罗蜜菩萨种性相。

是菩萨种性麁相我已略说。诸馀实义。唯佛世尊能决定知。种性菩萨具足如是性功德者。成就真实白净之法。是故名为难得。名为奇特。名为不可思议。名为不动。名为无上。名为如来住处。正因相应。

种性菩萨。成就白净法者。不为四种烦恼之所染污。若染污者。白净之法不现在前。或生恶道。种性菩萨久处生死或堕恶道。堕恶道者疾得解脱。虽处恶道不受大苦。如馀众生入地狱者。若苦触身即能厌离。见他受苦能起悲心。如是种性为大悲因。是故菩萨虽堕恶道胜馀一切恶道众生。云何四种烦恼。一者久习放逸烦恼数利。二者愚痴习恶知识。三者尊主王贼怨敌所迫不得自在。其心迷乱。四者众具不足常忧身命。

种性菩萨复有四法。不得阿耨多罗三藐三菩提。云何为四。一者本无善友诸佛菩萨善说法者。二者虽值善友佛及菩萨善说法者。而谬受学。三者虽值善友佛及菩萨善说法者。不谬受学。而不勤方便。不炽然精进。四者虽值善友佛及菩萨善说法者勤修方便。而善根未熟庄严未备。久远已来心不调伏。菩萨虽有菩萨种性。因缘不具不能得成无上菩提。离是四法疾得阿耨多罗三藐三菩提。若无菩萨种性。虽有一切诸方便行。终不得成无上菩提。

## 菩萨地持方便处发菩提心品第二

菩萨初发心。是一切正愿始。悉能摄受一切正愿。是故初正愿为自性愿。菩萨发心而作是言。我当求无上菩提安立一切众生。令究竟无馀涅槃及如来大智。如是发心求菩萨道。是故初发心名为求行菩萨。缘于菩提及缘众生而发心求。是故初发心摄受一切菩提善根。为上导。为极巧便。为功德具足。为极贤善。为极真实。于一切众生悉舍恶行。于世间出世间正愿为上无上。如是当知。初发心有五相。一者自性。二者行。三者缘。四者德。五者胜。初发心菩萨名为度。大乘菩提诸菩萨数。是故初发心度之所摄。发是心已。渐得阿耨多罗三藐三菩提。是故初发心是菩提根木。发是心已。见诸众生受无量苦。而起悲心欲度脱之。是故初发心是大悲所依。依初发心建立菩萨菩提分法。及众生所作菩萨所学悉能修习。是故初发心是菩萨学之所依。如是初发心名为摄。名为根本。名为依。

初发心菩萨有二种。一者出。二者不出。出者。从初发心乃至究竟终不退转。不出者。则有退转。退有二种。一者究竟退。二者不究竟退。究竟退者。退已终不复起菩萨之愿。不究竟退者。退已还起。

初发心菩萨有四种缘。四种因。四种力。云何四缘。一者善男子善女人。若见若闻诸佛菩萨有不可思议神通变化。彼见闻已即发是念。是为大事不可思议。能为如是诸变化事。以此见闻为增上缘故。乐佛大智发菩提心。二者虽不见闻如上神变。闻说法者赞叹菩提及菩萨藏。闻则欣庆欢喜信乐。以此闻法为增上缘故。乐佛大智发菩提心。三者虽不闻法。见法灭相而作是念。无量众生当遭大苦。菩萨住世则能除灭。我今当修菩提之道。护持正法。为诸众生灭无量苦。以护法为增上缘故。乐佛大智发菩提心。四者不见法灭。见恶世众生为十烦恼之所恼乱。一者愚痴。二者无惭愧。三者悭嫉。四者苦恼。五者秽污。六者烦恼。七者恶行。八者放逸。九者懈怠。十者不信。见已作是念。大浊世起。于此恶世尚不能发二乘之愿。况能志求无上菩提。我当发心亦令他发。以浊世中发心难得为增上缘故。乐佛大智发菩提心。

云何四因。一者种性具足。二者诸佛菩萨善友所摄。三者起大悲心。四者生死苦难行苦。如是久远无量诸苦。于此众苦心不怖畏。种性具足者。所谓无始法尔。善友所摄者。有四事。一者善友不愚不钝。黠慧不邪。二者不教人放逸。亦不以放逸之具授与他人。三者不教人恶行。亦不以恶行之具授与他人。四者终不断人上信上欲上受上精进上方便上功德令其退下。不以下信下欲下受下精进下方便下功德授与他人。所谓断无上大乘令学二乘。断修慧与思惠。断思慧与闻慧。断闻慧与福业。断戒与施。如是等断上功德令其退下。以下功德授令修习。起大悲心者有四事。或有世界有苦恼处。或有世界无有苦恼。菩萨生于有苦恼处。见他受苦。或自受苦。或见俱受。或见生死长久受无间苦。菩萨依自种性性自仁贤。于四境界起下中上悲。于无穷生死无间大苦心不怖畏者。有四事。一者性安隐勇猛。二者黠慧专修思惟。三者于无上菩提。起增上乐。四者于诸众生发增上悲。云何四力。一者自力。二者他力。三者因力。四者方便力。菩萨自力发菩提心。是名自力。因他发心。是名他力。先习大乘相应善根。今少见佛及诸菩萨。或少闻叹说则便发心。是名因力。于现世中近善知识。闻其说法能修众善。是名方便力。

菩萨以四缘四因自力因力发菩提心者。坚固不动决定究竟。他力方便力而发心者。不坚固动转不定。

菩萨有四事退菩提心云何为四。一者种性不具足。二者恶知识所摄。三者于诸众生。悲心微薄。四者于生死苦生怖畏心。

初发心坚固有二事。出过世间殊胜奇特未曾有法。一者于诸众生起亲属想。二者无摄亲属之过。摄亲属过者。受亲属故心生爱恚。初发心坚固有二事。于诸众生起真净心。一者安隐心。二者快乐心。安隐心者。为诸众生除不善处安置善处。快乐心者。贫乏众生无所依怙。能以摄法等心饶益。初发心坚固有二方便。一者净心方便。二者道方便。净心方便者。彼安隐心快乐心日日增长。道方便者。自于日夜成熟佛法。随其力能依净心方便。安乐饶益一切众生。

初发心坚固有二门善法所入。一者自利方便。发菩提心。二者他利方便。灭除众苦。

初发心坚固有二事。发心成道所摄善法。出胜一切所摄众善。一者因胜。二者果胜。彼菩提因所修善法。是名因胜。无上菩提。是名果胜。胜于一切声闻缘觉。是故菩萨因果殊胜。初发心坚固有二种利益。一者发是心已。即为一切无量众生而作净施尊重福田。二者摄取纯净福德。成就净福者。二转轮王福德所护。若卧若觉。不为恶兽恶鬼神等之所恼害。在所生处少病无病。若说法时。身不疲惓心不忘失。性种性菩萨身口意恶性自微薄。既发心已转复轻微。若他所用无验咒术。菩萨用之悉皆神验。已能成就。随顺上忍。能忍他恼。亦不恼他见人相恼。心生怜愍瞋嫉隐覆。幻伪谄曲诸上烦恼皆悉微薄。设起速灭。在所住处无诸恐怖斗诤饥馑非人所恼。如是诸难未起不起。设起速灭。发心菩萨或生恶道速得解脱。受苦微少疾生厌离。于馀众生能起悲心。纯净福德之所护故。成就如是等无量净福。

## 菩萨地持方便处自他利品第三

云何菩萨行。略说诸菩萨所学。如学而学。总说是菩萨行。菩萨于何处学。学有七处。云何为七。一者自利。二者利他。三者真实义。四者力。五者成熟众生。六者自熟佛法。七者无上菩提。云何自利他利。自利他利略说十种。一者纯。二者共。三者安。四者乐。五者因摄。六者果摄。七者此世。八者他世。九者毕竟。十者不毕竟。纯共自他利者有二种。一者纯自利。二者纯他利。违菩萨道者。应知应断。顺菩萨道者。应当修学。为已乐故求财自用。为秘法故求佛经法守护执持。为生天故受持禁戒精进禅定智慧等法。为世间贪果故供养佛塔。为贪利故作求利相。为欺彼故无缘自说种种功德。贪他亲附非法摄受自住禅乐舍为众生。是名纯自利。应知应断。布施忍辱悲心为首。回向菩提及欲生天。是名自利共他。应当修学。除如是所说。馀纯自利相违者。是名自利共他。纯他利者。无因无果邪见布施。犯戒违道为他说法。自度下地。而以下地净法授与他人。菩萨舍禅愿生欲界。自在菩萨十方世界种种变现。教化众生。如来毕竟力无所畏不共之法。利益一切无量众生。是名纯他利。前所说二种纯他利。应知应断。馀纯他利。应当勤学。除如是所说。馀纯他利相违者。是名他利共自。

安。自他利者。略说五种。一者无罪相。二者摄受相。三者此世。四者他世。五者寂灭。菩萨所摄善根。若多若少。修习成就。亦以此善成就众生调伏建立。是名无罪相。安自他利菩萨。以离染污乐众具乐住禅乐饶益自他。是名摄受相。安自他利菩萨。有此世安非他世。有他世非此世。有此世他世。有非此世非他世。此四种受四种法。次第随其所应。云何为四。有法现世受乐他世受苦。有法现世受苦他世受乐。有法现世受乐他世受乐。有法现世受苦他世受苦。是名此世他世安自他利。涅槃及涅槃道涅槃分。世间法出世间法。是名寂灭安自利他。乐自他利者。略说五种。一者因乐。二者受乐。三者苦对治乐。四者断受乐。五者无罪乐。因乐有二种。一者情尘触因缘。故乐受生。二者今世后世爱果业。是名因乐。众苦息已思惟三种因乐。起身心受。是名受乐。受乐有二种。有漏及无漏。无漏者。学无学。有漏者。三界系。欲界色界无色界。彼一切三界。随其所应六入分别。眼触因缘乃至意触因缘生。五识相应。名为身受。意识相应。名为心受。寒暑饥渴种种苦恼。已起未起对治令息。息已乐知生。是名苦对治乐。灭受想定。是名断受乐。无罪乐者。有四种。一者出家乐。二者远离乐。三者寂灭乐。四者菩提乐。信家非家出家学道。解脱种种在家之难。是名出家乐。断欲恶不善法得初禅离生喜乐。是名远离乐。二禅为首觉观止息是名寂灭乐。一切烦恼究竟灭。于一切法。如实觉知乐。是名菩提乐。因乐者。是乐因非自性。受乐者。非乐因是自性。对治乐者。非乐因非自性。而是息苦除苦。断受乐者。非乐因非自性非除苦。而所有受是真实苦。随住定时是受灭。无罪乐所摄。最后菩提乐。未来现在一切烦恼究竟灭。诸馀无罪乐。于彼随顺。是名无罪乐。

是菩萨以安隐乐饶益众生。非安隐乐如实知之。随力方便教令除断。若苦而后安者。彼虽忧恼要当饶益。是则菩萨依巧方便。若乐而后不安者。彼虽忧苦不欲去之。以方便力要为除断。何以故。以后必得乐故。

是菩萨欲众生安者欲令得乐。与其安者亦欲与乐。安者谓因处。乐者谓果处。是故当知。乐众生者必先安之。彼爱果业今世后世因乐所摄。及苦对治乐。断受乐。无罪乐。决定以此饶益众生。亦名为摄。亦名无罪受乐。及情尘触因乐。是染污有罪不安隐者。不以饶益教令除断。若非染污无罪安隐者。以此饶益一切众生。菩萨亦常随力自行。是名菩萨安乐自他利因摄。果摄自他利者。略说三种因三种果。报因报果福因福果。智因智果。云何为报。报有八种。一者寿具足。二者色具足。三者种性具足。四者自在具足。五者信言具足。六者大力具足。七者人具足。八者力具足。长寿久往。是名寿具足。颜容端政。是名色具足。生于上族。是名种性具足。得大财大众大眷属。是名自在具足。断事听讼制作法度。受与寄付悉从取正。凡所出言人所信伏是名信言具足。有大名称大方便大智慧。种种技艺为人所重。大众恭敬尊重赞叹。是名大力具足。成就丈夫法。是名人具足。少病少恼有所堪能。是名力具足。

云何报因。不害众生无伤害心。是名寿因。施灯明净物。是名色因。舍离㤭慢。是名种性因。众具惠施。是名自在因。离口四过。是名信言因。摄诸功德立大誓愿。供养三宝及诸尊长。是名大力因。乐丈夫法厌女人法。说丈夫法饶益他人。教令厌离女人之法。是名人因。众生所作如法事中。随其所能悉往营助。是名力因。如是八种。是名报因。略说报因有三种胜。令报增上。一者心净。二者方便净。三者福田净。净心悕望无上菩提。回向善根渐渐增长。信乐修行胜妙纯善。见人行者心生随喜。日夜念念随顺正法随觉随观。是名心净。长夜修习精勤无间。复以此法转授他人。见有授者随喜赞善。见彼受行随顺训导。亦以此法而自建立。是名方便净。略说方便正起方便果。是名福田净。

云何报果。菩萨寿具足故。久修善法令诸众生成就善根。是名寿具足果。菩萨色具足故。大众爱乐。众爱乐故。悉共宗敬乐听所说。是名色具足果。菩萨种性具足故。众所敬重供养赞叹。言必受行无所违犯。是名种性具足果。菩萨自在具足故。布施普摄成就众生。是名自在具足果。菩萨信言具足故。常以爱语利益同事。摄取众生化令成就。是名信言具足果。菩萨大力具足故。众生所作悉能营助。众生知恩咸来归仰。凡出言教即皆承用。是名大力具足果。菩萨人具足故。男相成就堪为一切功德法器。于一切方便一切知见得无所畏。于一切时自在游处。一切众生往来同事。人间旷野随意无碍。是名人具足果。菩萨力具足故。精勤方便。坚固方便。速疾方便。修善无厌摄人不惓。是名力具足果。菩萨以此八种报果饶益众生。自熟佛法随顺功德。菩萨住是报果。令诸众生作所应作。众生随教各修所愿。若菩萨虽自有力而彼不从。不名利他。若自无力而受化者顺。亦不名利他。若自有力受化者顺。是二具足则能兼利。菩萨具足二法能自行佛法。以三乘法成就众生。能自究竟无上菩提。众生熟者令得解脱。是故菩萨住八种报果。乃能安乐一切众生。一切众生无际生死。从本已来空无义利。悉令不空获大果实。

云何为福。云何为智。檀波罗蜜尸罗波罗蜜羼提波罗蜜。是名为福。般若波罗蜜。是名为智。禅波罗蜜毘梨耶波罗蜜。各有二分。一者福分。二者智分。依禅故修四无量等。是名福分。依禅故修阴界入巧便。处非处巧便。观苦习灭道。善不善法。有罪无罪法。下法上法。垢法净法。及诸缘起。皆能如实分别观察。是名智分。依精进故修行施戒四无量等。是名福分。依精进故修闻思修惠。阴巧便等如前说。是名智分。如是福智略说六种。广说则无量。云何福因智因。福因智因略说三种。一者得长养福智方便处欲。二者随顺近缘。三者本习福智近缘者。不住颠倒缘。住不颠倒缘。习近恶知识。倒说福智倒念倒受。是名住颠倒缘。与此相违净分。名住不颠倒缘。离长养福智方便处欲障不起。是名为近。此三因不具者福智不生。

云何福果智果。菩萨依福故。为诸众生于无穷生死备经众苦。随其所欲摄取众生。菩萨依智故。摄受正福种种巧便。为诸众生乃至无上菩提。如是略说福智有四种果。广说则无量。若报若报因若报果。一切依福起。福依智起。此二具足最胜最上。得无上菩提。若福智不具终不能得。是名菩萨因摄果摄自他利。云何此世他世自他利。现修福业获如法财。宿善因缘今受果报。善能转禅住此世乐。依于此世为利众生。依于诸禅现法涅槃如实。世间出世间。向现法涅槃有为法。是名此世自利。即以此法教化众生。是名此世他利他世欲界身财。乃至禅无色生。此世忧苦。思惟修习彼因。是名他世自他利。此世喜乐。思惟修身财因。乃至此世退分。禅无色正受。是名此世他世自他利。

云何毕竟不毕竟自他利。欲界身财。有因有果。凡夫世俗净。有因有果。是名不毕竟自他利。一切烦恼毕竟灭。八正道及依此生世俗善法。是名毕竟自他利。毕竟不毕竟有三种。一者自性。二者退。三者受用果尽。自性者。涅槃毕竟。一切有为法不毕竟。八正道不退。受用果不尽毕竟。馀善有漏法退。受用果尽不毕竟。是名十种自他利。如是略说广说。菩萨应当随力修学。过去已学。未来当学。一切十种自他利。是名毕竟不毕竟自他利。

## 菩萨地持方便处真实义品第四之一

云何真实义。略说二种。一者实法性。二者一切事法性。此二法性以种分别复有四种。一者世间所知。二者学所知。三者烦恼障净智所行处法。四者智障净智所行处法。云何世间所知真实义耶。世间众事随顺俗数。知见悉同。谓地即是地。非水非馀水火风。色声香味触乃至苦乐。略说此物。即此物非彼物。如是一切决定意解所行处事。世间本来自忆想知不从修习。是名世间所知真实义也。云何学所知真实义耶。如世智人依现智比智。及从师闻思量修学。彼决定智所行处事。结集建立。是名学所知真实义也。云何烦恼障净智所行处法真实义耶。一切声闻缘觉无漏智。若无漏方便。若随生世智修行境界。于彼智缘中烦恼障净。未来世障毕竟不起。是名烦恼障净智所行处法真实义也。所谓四圣谛苦集灭道。观此四谛入无间等惠及无间等所起智慧。声闻缘觉见阴离阴我不可得。诸行缘起生灭和合。阴与离阴。无我人性修习知见。云何智障净智所行处法真实义耶。智所知碍。是名为障。彼智障解脱智修行境界。是名智障净智所行处法真实义也。所谓诸佛菩萨入无我法。入已清净。于一切法离言说自性假名自性。离诸妄想。平等大智修行境界。第一如实无上无边。一切法择永灭不起。

又真实相建立二种。一者有性。二者无性。有性者。建立施设假名自性。久远已来世间计著。一切忆想虚妄根本。所谓是色是受想行识眼耳鼻舌身意。地水火风。色声香味触法。乃至涅槃。如是世间假名有自性法。是名为有。无性者。色假名。乃至涅槃假名。无事无依假名。所依一切悉无。是名为无。如上所说。有无是二。俱离法相。所摄二法无有二。无二者。是名中道。离于二边。是名无上。如是真实。是佛世尊净智境界。是诸菩萨所应修学。若修学者。名为大智方便菩萨。当得阿耨多罗三藐三菩提。何以故。菩萨与空解脱相应。在于生死如实知生死。不于生死无常等行而生厌离。能成就佛法利益众生。若不如实知生死者。不能舍离贪恚痴等一切烦恼。若不舍离则以染污受诸生死。以染污心受生死者。不能成就佛法利益众生。若于生死无常等行生厌离者。是菩萨疾得涅槃。疾得涅槃者。亦不能成就佛法利益众生。云何能得阿耨多罗三藐三菩提。若空解脱相应菩萨。则不畏涅槃亦不求涅槃。若菩萨畏涅槃者。不能满足涅槃道。以畏涅槃故不见涅槃功德利益。不见涅槃功德利益。清净信乐皆悉远离。若菩萨求涅槃者。多修习故疾般涅槃。疾般涅槃者。不能成就佛法利益众生。若于生死不如实知。则长受生死。若厌生死。则疾般涅槃若畏涅槃者。不能满足涅槃之道。若求涅槃多修习者。则疾般涅槃。当知是菩萨于阿耨多罗三藐三菩提无大方便。若于生死得如实知。则于生死心不染著。若于生死无常等行不厌离者。不疾涅槃。不畏涅槃者。则能满足涅槃之道。深见涅槃功德利益。若不勤求疾涅槃者。当知是菩萨于阿耨多罗三藐三菩提有大方便。是大方便依第一空解脱。是故名为修第一空解脱菩萨最大方便。谓向如来无上大智故。