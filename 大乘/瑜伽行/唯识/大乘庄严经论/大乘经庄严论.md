# 大乘莊嚴經論

無著菩薩造

大唐天竺三藏波羅頗蜜多羅譯

## 大乘莊嚴經論卷第一

### 太子右庶子安平男臣李百藥奉&nbsp;&nbsp;&nbsp;&nbsp;勅序

臣聞。天帝受無上之法。景福會昌。輪王致正真之道。神祇合德。是則聖人執契。玄化潛通。至誠所感。冥功斯應。皇情西顧。法海東流。如開洪範之圖。似得圓光之夢。持綫妙典。發金口而祕綸言。書葉舊章。自龍宮而升麟閣。昔迦維馭世。大啟法門。懸明鏡於無象。運虛舟於彼岸。空有兼謝。生滅俱忘。絕智希夷之表。遺形動寂之外。然隨緣利見。應跡生知。震大地而萃人天。放神光而掩日月。百億須彌。俱霑聲教。三千世界。盡入隄封。愍三毒之韁鎖。矜五蔭之纏蓋。惜飛電於浮生。歎懸藤於逝水。八關云闢。開慧識於幽塗。三乘方軌。運慈心於朽宅。龍興霧集。神動天隨大道為心。望法雲而遐舉。聞聲悟道。漸初地而依仁。遷奈苑之喬枝。入祇園之隩室。酌智水之餘潤。承慧日之末光。既而稅駕連河。歸真雙樹。聖靈逾遠。像教浸微。大義或乖。斯文將墜。穿鑿異端。分析多緒。是末非古。殊塗別派。天親初學之輩。尚致西河之疑。龍樹究竟之儔。彌深東魯之歎。仰惟法寶。盡諦無為。故經文云。佛以法為師。佛從法生。佛依法住。豈止研幾盡性。妙物窮神。出入無間。苞含元氣而已。若夫惟天為大。寒暑運其功。謂地蓋厚。山澤通其氣。是以姬文以大聖之姿。幽贊易道。丘明懷同恥之德。祖述微言。諸經著論。俯同斯旨。大乘莊嚴論者。無著菩薩纂焉。菩薩以如來滅度之後。含章秀發。三十二相。具體而微。八千億結。承風俱解。弘通正法。莊飾經王。明真如功德之宗。顯大士位行之地。破小乘執著。成大乘綱紀。其菩提一品。最為微妙。轉八識以成四智。束四智以具三身。詳諸經論所未曾有。可謂聞所未聞。見所未見

聖上受飛行之寶命。總步驟於前王。屈天師之尊。智周萬物。應人皇之運。道照三明。慈惠外宣。神機內湛。端扆而役百靈。垂拱而朝萬國。彌綸造化之初。含吐陰陽之際。功成作樂。既章韶舞。治定制禮。言動翠華。金輪所王。封疆之固惟遠。芥城雖滿。龜鼎之祚無窮。光闡大猷。開導群品。凡諸內典。盡令翻譯。摩伽陀國三藏法師波羅頗蜜多羅。唐言明友。即中天竺剎利王之種姓也以大唐貞觀元年十二月入京。法師戒行精勤。才識明敏。至德隣于初果。多能亞夫將聖。繼澄什之清塵。來儀上國。摽生遠之逸氣。高步玄門。帝心簡在。皇儲禮敬。其博聞強記。探幽洞微。京城大德。莫不推許。粵以貞觀四年。恭承明詔。

又勅尚書左僕射 國公房玄齡。散騎常侍行太子左庶子杜正倫銓定。義學法師慧乘慧朗法常智解曇藏智首道岳惠明僧辯僧珍法琳靈佳慧賾慧淨玄謨僧伽等。於勝光寺共成勝業。又勅太府卿蘭陵男蕭璟監掌修緝。三藏法師云。外國凡大小乘學。悉以此論為本。若於此不通。未可弘法。是以覃思專精。特加研究。慧淨法師。聰敏博識。受旨綴文。玄謨法師。善達方言。又兼義解。至心譯語。一無紕謬以七年獻春此始。撰定斯畢。勒成十有三卷二十四品。勅太子右庶子安平男李百藥序之云爾

### 緣起品第一

偈曰

&nbsp;&nbsp;&nbsp;&nbsp;義智作諸義&nbsp;&nbsp;&nbsp;&nbsp;言句皆無垢

&nbsp;&nbsp;&nbsp;&nbsp;救濟苦眾生&nbsp;&nbsp;&nbsp;&nbsp;慈悲為性故

&nbsp;&nbsp;&nbsp;&nbsp;巧說方便法&nbsp;&nbsp;&nbsp;&nbsp;所謂最上乘

&nbsp;&nbsp;&nbsp;&nbsp;為發大心者&nbsp;&nbsp;&nbsp;&nbsp;略以五義現

釋曰。莊嚴大乘經論。誰能莊嚴。答義智能莊嚴。問義智云何莊嚴。答開作諸義。問以何開作。答以言及句。問以何等言。以何等句。答以無垢言以無垢句。無垢言者。謂能至涅槃城。無垢句者。謂字句相應。若離無垢言句。則於諸義不能開曉。問以何義故莊嚴。答為救濟苦眾生故。問眾生自苦。何因救濟。答為菩薩者大悲為體生憐愍故。問若救他苦莊嚴何法。答莊嚴如來巧說方便法。問何等方便法。答所謂最上乘。問為誰故莊嚴。答為發大乘心者。問以幾義莊嚴。答略以五義示現。問何者五義。偈曰

&nbsp;&nbsp;&nbsp;&nbsp;譬如金成器&nbsp;&nbsp;&nbsp;&nbsp;譬如花正敷

&nbsp;&nbsp;&nbsp;&nbsp;譬如食美膳&nbsp;&nbsp;&nbsp;&nbsp;譬如解文字

&nbsp;&nbsp;&nbsp;&nbsp;譬如開寶篋&nbsp;&nbsp;&nbsp;&nbsp;是各得歡喜

&nbsp;&nbsp;&nbsp;&nbsp;五義法莊嚴&nbsp;&nbsp;&nbsp;&nbsp;歡喜亦如是

釋曰。此中五譬即譬彼五義莊嚴。如其次第。能令發大心者信向故。受教故。思惟故。修習故。證得故。問其義云何。答金成譬。為令信向轉彼心故。華敷譬。為令受教開示彼故。食膳譬。為令思惟得法味故。解文譬。為令修習更不思故。開篋譬。為令證得真實菩提分寶自覺證故。由此五義分別大乘。能令彼人得生愛樂。問若彼法自性功德具足。何義更須莊嚴為。答此問。偈曰

&nbsp;&nbsp;&nbsp;&nbsp;譬如莊美質&nbsp;&nbsp;&nbsp;&nbsp;臨鏡生勝喜

&nbsp;&nbsp;&nbsp;&nbsp;妙法莊嚴已&nbsp;&nbsp;&nbsp;&nbsp;得喜更第一

釋曰。譬如美質加莊像。現在於鏡則生勝喜。何以故。為有悅故。菩薩亦爾。莊嚴妙法義入自心則生勝喜。何以故。為有問故。問彼法有何功德須此莊嚴。強欲令他恭敬信受耶。偈曰

&nbsp;&nbsp;&nbsp;&nbsp;譬如飲藥苦&nbsp;&nbsp;&nbsp;&nbsp;病差則為樂

&nbsp;&nbsp;&nbsp;&nbsp;住文及解義&nbsp;&nbsp;&nbsp;&nbsp;苦樂亦如是

&nbsp;&nbsp;&nbsp;&nbsp;譬如難事王&nbsp;&nbsp;&nbsp;&nbsp;因事得威力

&nbsp;&nbsp;&nbsp;&nbsp;如是難解義&nbsp;&nbsp;&nbsp;&nbsp;因解得法財

&nbsp;&nbsp;&nbsp;&nbsp;譬如見生寶&nbsp;&nbsp;&nbsp;&nbsp;不別則不愛

&nbsp;&nbsp;&nbsp;&nbsp;如是聞妙法&nbsp;&nbsp;&nbsp;&nbsp;不覺亦不喜

釋曰。此三偈次第顯示妙法有三功德。一顯斷障因功德。二顯自在因功德。三顯妙喜因功德。問此義云何。答如飲苦藥。初時則苦。以難服故。後時則樂。以病差故。此法亦爾。住文時苦。味難得故。解義時樂。障病破故。如事嚴王。初時則苦。難得意故。後時則樂。與威力故。此法亦爾。思惟時苦。深難解故。思度時樂。長聖財故。如見生寶。未別時則不愛。謂無用故。識別時則深重。知有用故。此法亦爾。修行時則不喜。謂空無用故。修度時則深悅。知有大用故。緣起品究竟

### 大乘莊嚴經論成宗品第二

釋曰。有人疑此大乘非佛所說。云何有此功德可得。我今決彼疑網。成立大乘真是佛說。偈曰

&nbsp;&nbsp;&nbsp;&nbsp;不記亦同行&nbsp;&nbsp;&nbsp;&nbsp;不行亦成就

&nbsp;&nbsp;&nbsp;&nbsp;體非體能治&nbsp;&nbsp;&nbsp;&nbsp;文異八因成

釋曰。成立大乘略有八因。一者不記。二者同行。三者不行。四者成就。五者體。六者非體。七者能治。八者文異。第一不記者。先法已盡後佛正出。若此大乘非是正法。何故世尊初不記耶。譬如未來有異世尊即記。此不記故知是佛說。第二同行者。聲聞乘與大乘非先非後一時同行。汝云何知此大乘獨非佛說。第三不行者。大乘深廣非忖度人之所能信。況復能行外道制諸論。彼種不可得。是故不行。由彼不行故是佛說。第四成就者。若汝言餘得菩提者說有大乘。非是今佛說有大乘。若作此執則反成我義。彼得菩提亦即是佛如是說故。第五體者。若汝言餘佛有大乘體此佛無大乘體。若作此執亦成我義。大乘無異體是一故。第六非體者。若汝言此佛無大乘體。則聲聞乘亦無體。若汝言聲聞乘是佛說故有體大乘非佛說故無體。若作此執有大過失。若無佛乘而有佛出說聲聞乘者理不應故。第七能治者。由依此法修行得無分別智。由無分別智能破諸煩惱。由此因故不得言無大乘。第八文異者。大乘甚深非如文義。不應
一向隨文取義言非佛語。復次若汝言初不記者。由佛無功用心捨故。若作此執是義不然。偈曰

&nbsp;&nbsp;&nbsp;&nbsp;諸佛三因緣&nbsp;&nbsp;&nbsp;&nbsp;現見亦護法

&nbsp;&nbsp;&nbsp;&nbsp;如來智無礙&nbsp;&nbsp;&nbsp;&nbsp;捨者不應爾

釋曰。若此大乘非佛說者。是為大障。諸佛有三因緣。何故不記。一無功用智恒起是眼恒見。二恒作正勤守護正法。三如來智力無有障礙。由此三因。汝言捨而不記者。不應道理。復次若汝言有體者。即聲聞乘是大乘體。何以故。即以此乘得大菩提故。若作此執是義不然。偈曰

&nbsp;&nbsp;&nbsp;&nbsp;非全非不違&nbsp;&nbsp;&nbsp;&nbsp;非行非教授

&nbsp;&nbsp;&nbsp;&nbsp;是故聲聞乘&nbsp;&nbsp;&nbsp;&nbsp;非即是大乘

釋曰。有四因緣非即以聲聞乘為大乘體。非全故。非不違故。非行故。非教授故。非全者。聲聞乘無有利他教授。但為自厭離欲解脫而教授故。非不違者。若言聲聞乘以自方便而教授他。即是他利教授。是義不然。何以故。雖以自利安他。彼亦自求涅槃勤行方便。不可以此得大菩提故。非行者。若汝言若能久行聲聞乘行則得大菩提果。是義不然。非方便故。聲聞乘非大菩提。方便不以久行。非方便能得大乘果。譬如搆角求乳。不可得故。非教授者。如大乘教授聲聞乘無。是故聲聞乘不得即是大乘。復次今更示汝相違義。偈曰

&nbsp;&nbsp;&nbsp;&nbsp;發心與教授&nbsp;&nbsp;&nbsp;&nbsp;方便及住持

&nbsp;&nbsp;&nbsp;&nbsp;時節下上乘&nbsp;&nbsp;&nbsp;&nbsp;五事一切異

釋曰。聲聞乘與大乘有五種相違。一發心異。二教授異。三方便異。四住持異。五時節異。聲聞乘若發心若教授若勤方便。皆為自得涅槃故。住持亦少。福智聚小故。時節亦少。乃至三生得解脫故。大乘不爾。發心教授勤方便。皆為利他故。住持亦多。福智聚大故。時節亦多。經三大阿僧祇劫故。如是一切相違。是故不應以小乘行而得大乘果。復次若汝言佛語有三相。一者入修多羅。二者顯示毘尼。三者不違法空。汝以一切法無自性而為教授。違此三相故非佛語。若作此執是義不然。偈曰

&nbsp;&nbsp;&nbsp;&nbsp;入自大乘經&nbsp;&nbsp;&nbsp;&nbsp;現自煩惱滅

&nbsp;&nbsp;&nbsp;&nbsp;廣大甚深義&nbsp;&nbsp;&nbsp;&nbsp;不違自法空

釋曰。今此大乘亦不違三相。入自大乘修多羅故。現自煩惱毘尼故。由菩薩以分別為煩惱故。廣大甚深即是菩薩法空。不違此空得大菩提故。是故此乘與三相不相違。復次前說不行者。我今更示此義令汝信受。偈曰

&nbsp;&nbsp;&nbsp;&nbsp;有依及不定&nbsp;&nbsp;&nbsp;&nbsp;緣俗亦不普

&nbsp;&nbsp;&nbsp;&nbsp;退屈忖度人&nbsp;&nbsp;&nbsp;&nbsp;寧解大乘義

釋曰。由有五因彼忖度者不能得入大乘境界。彼智有依故。不定故。緣俗故。不普故。退屈故。彼有依者。智依教生。非證智故。不定者。有時更有。異智生故。緣俗者。忖度世諦。不及第一義諦故。不普者。雖緣世諦但得少解。不解一切故。退屈者。諍論辯窮即默然故。大乘者即無所依乃至終不退屈。不退屈者。無量經中有百千偈說大乘法。由得此法辯才無盡。是故大乘非忖度人境。問汝說聲聞乘非佛菩提方便。若爾何者是耶。偈曰

&nbsp;&nbsp;&nbsp;&nbsp;廣大及甚深&nbsp;&nbsp;&nbsp;&nbsp;成熟無分別

&nbsp;&nbsp;&nbsp;&nbsp;說此二方便&nbsp;&nbsp;&nbsp;&nbsp;即是無上乘

釋曰。廣大者。謂諸神通。由極勤方便令他信解故。甚深者。謂無分別智。由難行故如其次第。一為成熟眾生。二為成熟佛法。即說此二為無上菩提方便。此二方便即是無上乘體。問若爾有人於中怖畏。過失云何。偈曰

&nbsp;&nbsp;&nbsp;&nbsp;不應怖而怖&nbsp;&nbsp;&nbsp;&nbsp;由怖被燒然

&nbsp;&nbsp;&nbsp;&nbsp;怖引非福故&nbsp;&nbsp;&nbsp;&nbsp;長時過患起

釋曰。若人非怖畏處妄生怖畏。是人即墮極熱惡道而被燒然。何以故。由此怖畏引大非福聚生。由此罪故能令是人經無量劫受大熱惱。問彼人復有何因生此怖畏。偈曰

&nbsp;&nbsp;&nbsp;&nbsp;非性非法朋&nbsp;&nbsp;&nbsp;&nbsp;少慧少因力

&nbsp;&nbsp;&nbsp;&nbsp;怖此深妙法&nbsp;&nbsp;&nbsp;&nbsp;退失大菩提

釋曰。若人生怖由四因緣。一非種性。離菩薩性故二非法朋。離善知識故三少慧力。未解大乘法空故。四少因力。先世不種諸波羅蜜自性善根故。由此因緣於甚深妙法橫生怖想。由此想故於大菩提福智二聚應得不得。是名為退。汝今應知。此退過患最極深重。已說怖過及怖因。次說不應怖畏因。偈曰

&nbsp;&nbsp;&nbsp;&nbsp;無異即互無&nbsp;&nbsp;&nbsp;&nbsp;有異即險處

&nbsp;&nbsp;&nbsp;&nbsp;無譬種種說&nbsp;&nbsp;&nbsp;&nbsp;續說多門說

&nbsp;&nbsp;&nbsp;&nbsp;非有如文義&nbsp;&nbsp;&nbsp;&nbsp;諸佛甚深體

&nbsp;&nbsp;&nbsp;&nbsp;聰慧正觀人&nbsp;&nbsp;&nbsp;&nbsp;應知不應怖

釋曰。無異即互無者。若汝言聲聞乘即是大乘無異大乘體。若如是者。即聲聞辟支佛乘復無有體。何以故。由得佛故。如是一切皆是佛乘。何因怖耶。有異即險處者。若汝許有異大乘體。此體即是一切智道。最為第一險處。由難度故此應仰信。何因怖耶。無譬者。於一時中無二大乘並出可以相比。何因怖一不怖二耶。種種說者。今此大乘非獨說空。亦說大福智聚。應解此意。何因獨怖空耶。續說者一切時中決定相續說空汝非乍聞。何因怖耶。多門說者彼彼經中多門異說顯大要用。破諸分別得無分別智。若異此說無大用者。如來但應言空不說如法性實際等。既說有多門何因獨怖空耶。非有如文義者。大乘甚深不如文義。何因隨文取義而怖空耶。諸佛甚深體者。佛性甚深卒難覺識應求了別何因怖耶。由如是等因緣故。聰慧正觀人於此大乘不應怖畏。已說不應怖畏因。次說能行此法智。偈曰

&nbsp;&nbsp;&nbsp;&nbsp;隨次聞思修&nbsp;&nbsp;&nbsp;&nbsp;得法及得慧

&nbsp;&nbsp;&nbsp;&nbsp;此智行此法&nbsp;&nbsp;&nbsp;&nbsp;未得勿非毀

釋曰。若人最初依善知識能起正聞。次於正義能起正憶。次於真實境界得生正智。次從彼彼得證法果。次從彼後起解脫智。是人此智隨深入遠能行此法。汝若自無此智。不應決定言非佛語。已說能行此法智。次遮怖畏此法句。偈曰

&nbsp;&nbsp;&nbsp;&nbsp;不解解不深&nbsp;&nbsp;&nbsp;&nbsp;深非思度解

&nbsp;&nbsp;&nbsp;&nbsp;解深得解脫&nbsp;&nbsp;&nbsp;&nbsp;諸怖不應爾

釋曰。不解者。若汝言如是深法非我所解。如是起怖畏者不應爾。解不深者。若汝言佛解亦不深。如其解深何故說深。如是起怖畏者不應爾。深非思度解者。若汝言何故此深。非思量境界。如是起怖畏者不應爾。解深得解脫者。若汝言何故獨解深義能得解脫。非思量人能得解脫。如是起怖畏者不應爾。如是已遮怖畏此法句。次以不信成立大乘。偈曰

&nbsp;&nbsp;&nbsp;&nbsp;由小信界伴&nbsp;&nbsp;&nbsp;&nbsp;不解深大法

&nbsp;&nbsp;&nbsp;&nbsp;由汝不解故&nbsp;&nbsp;&nbsp;&nbsp;成我無上乘

釋曰。小信者。狹劣信解故。小界者。阿梨耶識中熏習小種子故。小伴者。相似信界為眷屬故。此三若小則不信別有大乘。由此不信則成我所立是無上法。已說成立大乘次遮謗毀大乘。偈曰

&nbsp;&nbsp;&nbsp;&nbsp;隨聞而得覺&nbsp;&nbsp;&nbsp;&nbsp;未聞慎勿毀

&nbsp;&nbsp;&nbsp;&nbsp;無量餘未聞&nbsp;&nbsp;&nbsp;&nbsp;謗者成癡業

釋曰。汝隨少聞得有覺悟。不應隨聞復生謗毀。汝於未聞無信可爾。何以故。不積善故未聞者多慎勿謗毀。汝無簡別若生謗毀更增癡業。壞前聞故。已遮謗毀。次遮邪思。偈曰

&nbsp;&nbsp;&nbsp;&nbsp;如文取義時&nbsp;&nbsp;&nbsp;&nbsp;師心退真慧

&nbsp;&nbsp;&nbsp;&nbsp;謗說及輕法&nbsp;&nbsp;&nbsp;&nbsp;緣此大過生

釋曰。師心者。謂自見取。非智者。邊求義故。退真慧者。如實真解未得退故。謗說者。毀善說故。輕法者。嫉所聞故。緣此非福次身受大苦報。是名大過起。已遮邪思。次遮惡意。偈曰

&nbsp;&nbsp;&nbsp;&nbsp;惡意自性惡&nbsp;&nbsp;&nbsp;&nbsp;不善不應起

&nbsp;&nbsp;&nbsp;&nbsp;況移於善處&nbsp;&nbsp;&nbsp;&nbsp;應捨大過故

釋曰。惡意者。是憎嫉心。自性惡者。此心是自性罪。尚不可於過失法中起。何況於非過法中起。是故急應須捨大過患故。成宗品究竟

### 大乘莊嚴經論歸依品第三

釋曰。如此已成立大乘。次依大乘攝勝歸依。偈曰

&nbsp;&nbsp;&nbsp;&nbsp;若人歸三寶&nbsp;&nbsp;&nbsp;&nbsp;大乘歸第一

&nbsp;&nbsp;&nbsp;&nbsp;一切遍勇猛&nbsp;&nbsp;&nbsp;&nbsp;得果不及故

釋曰。一切歸依三寶中。應知大乘歸依最為第一。何以故。由四種大義自性勝故。何者四義。一者一切遍義。二者勇猛義。三者得果義。四者不及義。此義後當說。由此四義多有留難。諸歸依者或能不能。能者為勝。已說歸依勝。次勸勝歸依。偈曰

&nbsp;&nbsp;&nbsp;&nbsp;難起亦難成&nbsp;&nbsp;&nbsp;&nbsp;應須大志意

&nbsp;&nbsp;&nbsp;&nbsp;為成自他利&nbsp;&nbsp;&nbsp;&nbsp;當作勝歸依

釋曰。難起者。所謂勝願。由弘誓故。難成者。所謂勝行。由經無量劫故。由如此難應須發大志意。何以故。為欲成就他利與自利故。他利者。所謂願行。由願行是名聞因故。自利者。所謂大義。由大義是自體果故。前說四義。今當先說一切遍義。偈曰

&nbsp;&nbsp;&nbsp;&nbsp;眾生遍乘遍&nbsp;&nbsp;&nbsp;&nbsp;智遍寂滅遍

&nbsp;&nbsp;&nbsp;&nbsp;是名智慧者&nbsp;&nbsp;&nbsp;&nbsp;四種一切遍

釋曰。大乘歸依者有四種一切遍。一者眾生一切遍。欲度一切眾生故。二者乘一切遍。善解三乘故。三者智一切遍。通達二無我故。四者寂滅一切遍。生死涅槃體是一味。過惡功德不分別故。已說一切遍義。次說勇猛義。偈曰

&nbsp;&nbsp;&nbsp;&nbsp;悕望佛菩提&nbsp;&nbsp;&nbsp;&nbsp;不退難行行

&nbsp;&nbsp;&nbsp;&nbsp;諸佛平等覺&nbsp;&nbsp;&nbsp;&nbsp;勇猛勝有三

釋曰。大乘歸依有三種勝勇猛。一願勝勇猛。歸依佛時求大菩提多生歡喜知勝功德故。二者行勝勇猛。起修行時不退不屈難行行故。三者果勝勇猛。至成佛時與一切諸佛平等覺故。復次由此勇猛。彼諸佛子恒得善生。偈曰

&nbsp;&nbsp;&nbsp;&nbsp;發心與智度&nbsp;&nbsp;&nbsp;&nbsp;聚滿亦大慈

&nbsp;&nbsp;&nbsp;&nbsp;種子及生母&nbsp;&nbsp;&nbsp;&nbsp;胎藏乳母勝

釋曰。菩薩善生有四義。一者種子勝。以菩提心為種子故。二者生母勝。以般若波羅蜜為生母故。三者胎藏勝。以福智二聚住持為胎藏故。四者乳母勝。以大悲長養為乳母故。復次善生者。由勇猛故恒得勝身。偈曰

&nbsp;&nbsp;&nbsp;&nbsp;妙相成生力&nbsp;&nbsp;&nbsp;&nbsp;大樂大方便

&nbsp;&nbsp;&nbsp;&nbsp;如此四成就&nbsp;&nbsp;&nbsp;&nbsp;是名為勝身

釋曰。菩薩身勝有四種。一者色勝。得妙相嚴身勝轉輪王等相故。二者力勝。得成熟眾生自在力故。三者樂勝。得寂滅上品佛地無邊樂故。四者智勝。得救一切眾生大巧方便故此四成就是名佛子善生。所謂色成就力成就樂成就智成就。復次由此勇猛得與王子相似。偈曰

&nbsp;&nbsp;&nbsp;&nbsp;光授法自在&nbsp;&nbsp;&nbsp;&nbsp;巧說善治攝

&nbsp;&nbsp;&nbsp;&nbsp;由此四因故&nbsp;&nbsp;&nbsp;&nbsp;佛種則不斷

釋曰。由四因緣王種不斷。一者入位受職。二者增上無違。三者善能決判。四者分明賞罰。善生佛子亦爾。一者蒙光授。謂一切諸佛與大光明令受職故。二者法自在。謂於一切法中智慧自在他無違故。三者能巧說。謂對佛眾中善說法故。四者善治罰謂於學戒者過惡能治功德能攝故。復次由此勇猛得與大臣相似。偈曰

&nbsp;&nbsp;&nbsp;&nbsp;入度見覺分&nbsp;&nbsp;&nbsp;&nbsp;持密利眾生

&nbsp;&nbsp;&nbsp;&nbsp;由此四因故&nbsp;&nbsp;&nbsp;&nbsp;得似於大臣

釋曰。有四種因是大臣功德。一者入王禁宮。二者見王妙寶。三者祕王密語。四者自在賞賜。勇猛菩薩亦爾。一者常得善入諸波羅蜜。二者常見處處經中大菩提分寶。由不忘法故。三者常持如來身口意密。四者常能利益無邊眾生。已說勇猛義。次說得果義。偈曰

&nbsp;&nbsp;&nbsp;&nbsp;福德及尊重&nbsp;&nbsp;&nbsp;&nbsp;有樂亦苦滅

&nbsp;&nbsp;&nbsp;&nbsp;證樂證法陰&nbsp;&nbsp;&nbsp;&nbsp;習盡有滅捨

釋曰。大乘歸依者得此八果。一者信解時得大福德聚。二者發心時得三有尊重。三者故意受生時得三有中樂。四者解自他平等時得大苦聚滅。亦得滅一切眾生苦力。五者入無生忍時覺證最上樂。六者得菩提時證大法陰。法陰者所謂法身。如此法身名為大。名為勝。名為常。名為善聚。是無邊修多羅等法藏故名大。一切法中最上故名勝。永無有盡故名常。為力無畏等善法積聚故名善聚。七者得熏習聚盡永滅無餘。八者得有滅捨。有捨者不住生死。滅捨者不住涅槃。已說得果義。次說不及義。偈曰

&nbsp;&nbsp;&nbsp;&nbsp;大體及大義&nbsp;&nbsp;&nbsp;&nbsp;無邊及無盡

&nbsp;&nbsp;&nbsp;&nbsp;由善世出世&nbsp;&nbsp;&nbsp;&nbsp;成熟神通故

釋曰。大乘歸依者。所有善根由四因故。一切聲聞辟支佛所不能及。一者大體。二者大義。三者無邊。四者無盡問此云何。答大體者。謂世間善根。已得超過二乘故。大義者。謂出世善根。二乘出世但自利故。無邊者。謂成熟善根。能成熟無邊眾生故。無盡者。謂神通善根。至無餘涅槃亦無盡故。已說歸依勝義。次說歸依差別。偈曰

&nbsp;&nbsp;&nbsp;&nbsp;希望及大悲&nbsp;&nbsp;&nbsp;&nbsp;種智亦不退

&nbsp;&nbsp;&nbsp;&nbsp;三出及二得&nbsp;&nbsp;&nbsp;&nbsp;差別有六種

釋曰。歸依差別有六種。一自性。二因。三果。四業。五相應。六品類。悕望為自性。至心求佛體故。大悲為因。為一切眾生故。種智為果。得無上菩提故。不退為業。行利他難行行不退不屈故。三出為相應。具足三乘出離行故。二得為品類。世俗得法性得麁細差別故。已說功德差別。次說行差別。偈曰

&nbsp;&nbsp;&nbsp;&nbsp;歸依有大義&nbsp;&nbsp;&nbsp;&nbsp;功德聚增長

&nbsp;&nbsp;&nbsp;&nbsp;意悲遍世間&nbsp;&nbsp;&nbsp;&nbsp;廣流大聖法

釋曰。大義謂自他利行。自利行者。謂功德增長復有多種。若思度。若數數。若時節。皆無有量。由不可思度故。不可數知故。畢竟恒行。時無分齊故。他利行者。作意及悲遍一切眾生故。廣勤方便流大聖法故。大聖法者大乘法故。歸依品究竟

### 大乘莊嚴經論種性品第四

釋曰。已說歸依義。次說種性差別。偈曰

&nbsp;&nbsp;&nbsp;&nbsp;有勝性相類&nbsp;&nbsp;&nbsp;&nbsp;過惡及功德

&nbsp;&nbsp;&nbsp;&nbsp;金譬與寶譬&nbsp;&nbsp;&nbsp;&nbsp;九種各四種

釋曰。種性有九種差別。一有體。二最勝。三自性。四相貌。五品類。六過惡。七功德。八金譬。九寶譬。如是九義一一各有四種差別。此偈總舉。餘偈別釋。此中先分別有體。偈曰

&nbsp;&nbsp;&nbsp;&nbsp;由界及由信&nbsp;&nbsp;&nbsp;&nbsp;由行及由果

&nbsp;&nbsp;&nbsp;&nbsp;由此四差別&nbsp;&nbsp;&nbsp;&nbsp;應知有性體

釋曰。種性有體由四種差別。一由界差別。二由信差別。三由行差別。四由果差別。由界差別者眾生有種種界無量差別。如多界修多羅說。由界差別故。應知三乘種性有差別。由信差別者。眾生有種種信可得。或有因力起。或有緣力起。能於三乘隨信一乘非信一切。若無性差別則亦無信差別。由行差別者。眾生行行或有能進或有不能進。若無性差別則亦無行差別。由果差別者。眾生菩提有下中上。子果相似故。若無性差別則亦無果差別。由此四差別。是故應知。種性有體。已說種性有體。次說種性最勝。偈曰

&nbsp;&nbsp;&nbsp;&nbsp;明淨及普攝&nbsp;&nbsp;&nbsp;&nbsp;大義亦無盡

&nbsp;&nbsp;&nbsp;&nbsp;由善有四勝&nbsp;&nbsp;&nbsp;&nbsp;種性得第一

釋曰。菩薩種性由四種因緣。得為最勝。一由善根明淨。二由善根普攝。三由善根大義。四由善根無盡。何以故。非諸聲聞等善根如是明淨故。非一切人善根攝力無畏等故。餘人善根無他利故。餘人善根涅槃時盡故。菩薩善根不爾。由此為因。種性最勝。已說種性最勝。次說種性自性。偈曰

&nbsp;&nbsp;&nbsp;&nbsp;性種及習種&nbsp;&nbsp;&nbsp;&nbsp;所依及能依

&nbsp;&nbsp;&nbsp;&nbsp;應知有非有&nbsp;&nbsp;&nbsp;&nbsp;功德度義故

釋曰。菩薩種性有四種自性。一性種自性。二習種自性。三所依自性。四能依自性。彼如其次第。復次彼有者。因體有故。非有者。果體非有故。問若爾云何名性。答功德度義故。度者出生功德義。由此道理。是故名性。已說種性自性。次說種性相貌。偈曰

&nbsp;&nbsp;&nbsp;&nbsp;大悲及大信&nbsp;&nbsp;&nbsp;&nbsp;大忍及大行

&nbsp;&nbsp;&nbsp;&nbsp;若有如此相&nbsp;&nbsp;&nbsp;&nbsp;是名菩薩性

釋曰。菩薩種性有四種相貌。一大悲為相。哀愍一切苦眾生故。二大信為相。愛樂一切大乘法故。三大忍為相。能耐一切難行行故。四大行為相。遍行諸波羅蜜自性善根故。已說種性相貌。次說種性品類。偈曰

&nbsp;&nbsp;&nbsp;&nbsp;決定及不定&nbsp;&nbsp;&nbsp;&nbsp;不退或退墮

&nbsp;&nbsp;&nbsp;&nbsp;遇緣如次第&nbsp;&nbsp;&nbsp;&nbsp;品類有四種

釋曰。菩薩種性品類。略說有四種。一者決定。二者不定。三者不退。四者退墮。如其次第。決定者遇緣不退。不定者遇緣退墮。已說種性品類。次說種性過失。偈曰

&nbsp;&nbsp;&nbsp;&nbsp;應知菩薩性&nbsp;&nbsp;&nbsp;&nbsp;略說有四失

&nbsp;&nbsp;&nbsp;&nbsp;習惑與惡友&nbsp;&nbsp;&nbsp;&nbsp;貧窮屬他故

釋曰。菩薩種性過失。略說有四種。一者習惑。功德不行煩惱多行故。二者惡友。離善知識狎弊人故。三者貧窮。所須眾具皆乏少故。四者屬他。繫屬於人不自在故。已說種性過失。次說種性功德。偈曰

&nbsp;&nbsp;&nbsp;&nbsp;功德亦四種&nbsp;&nbsp;&nbsp;&nbsp;雖墮於惡道

&nbsp;&nbsp;&nbsp;&nbsp;遲入復速出&nbsp;&nbsp;&nbsp;&nbsp;苦薄及悲深

釋曰。菩薩種性。雖有如前過失。若墮惡道應知於中復有四種功德。一者遲入。不數墮故。二者速出不久住故。三者苦薄。逼惱輕故。四者悲深。哀愍眾生亦成就故。已說種性功德。次說種性金譬。偈曰

&nbsp;&nbsp;&nbsp;&nbsp;譬如勝金性&nbsp;&nbsp;&nbsp;&nbsp;出生有四種

&nbsp;&nbsp;&nbsp;&nbsp;諸善及諸智&nbsp;&nbsp;&nbsp;&nbsp;諸淨諸通故

釋曰。勝金性者所出有四義。一者極多。二者光明。三者無垢。四者調柔。菩薩種性亦爾。一者為無量善根依止。二者為無量智慧依止。三者為一切煩惱障智障得清淨依止。四者為一切神通變化依止。已說種性金性譬。次說種性寶性譬。偈曰

&nbsp;&nbsp;&nbsp;&nbsp;譬如妙寶性&nbsp;&nbsp;&nbsp;&nbsp;四種成就因

&nbsp;&nbsp;&nbsp;&nbsp;大果及大智&nbsp;&nbsp;&nbsp;&nbsp;大定大義故

釋曰。妙寶性者四種成就依止。一者真成就依止。二者色成就依止。三者形成就依止。四者量成就依止。菩薩種性亦爾。一者為大菩提因。二者為大智因。三者為大定因。定者由心住故。四者為大義因。成就無邊眾生故。已廣分別性位。次分別無性位。偈曰

&nbsp;&nbsp;&nbsp;&nbsp;一向行惡行&nbsp;&nbsp;&nbsp;&nbsp;普斷諸白法

&nbsp;&nbsp;&nbsp;&nbsp;無有解脫分&nbsp;&nbsp;&nbsp;&nbsp;善少亦無因

釋曰。無般涅槃法者。是無性位。此略有二種。一者時邊般涅槃法。二者畢竟無涅槃法。時邊般涅槃法者有四種人。一者一向行惡行。二者普斷諸善法。三者無解脫分善根。四者善根不具足。畢竟無涅槃法者無因故。彼無般涅槃性。此謂但求生死不樂涅槃人。已說無性。次說令入。偈曰

&nbsp;&nbsp;&nbsp;&nbsp;廣演深大法&nbsp;&nbsp;&nbsp;&nbsp;令信令極忍

&nbsp;&nbsp;&nbsp;&nbsp;究竟大菩提&nbsp;&nbsp;&nbsp;&nbsp;二知二性勝

釋曰。廣演深大法者。為利他故。謂無智者。令得大信。已大信者令成就極忍能行不退。已極忍者令究竟成就無上菩提。二知者。謂諸凡夫及諸聲聞。若得如是彼諸二人。則知自性性德圓滿性最為殊勝。問云何勝。偈曰

&nbsp;&nbsp;&nbsp;&nbsp;增長菩提樹&nbsp;&nbsp;&nbsp;&nbsp;生樂及滅苦

&nbsp;&nbsp;&nbsp;&nbsp;自他利為果&nbsp;&nbsp;&nbsp;&nbsp;此勝如吉根

釋曰。如是種性能增長極廣功德大菩提樹。能得大樂。能滅大苦。能得自他利樂以為大果。是故此性最為第一。譬如吉祥樹根。菩薩種性亦爾。種性品究竟

## 大乘莊嚴經論卷第二

### 發心品第五

釋曰。如說已分別菩薩種性。次分別菩薩發菩提心相。偈曰

&nbsp;&nbsp;&nbsp;&nbsp;勇猛及方便&nbsp;&nbsp;&nbsp;&nbsp;利益及出離

&nbsp;&nbsp;&nbsp;&nbsp;四大三功德&nbsp;&nbsp;&nbsp;&nbsp;二義故心起

釋曰。菩薩發心有四種大。一勇猛大。謂弘誓精進甚深難作長時隨順故。二方便大。謂被弘誓鉀已恒時方便勤精進故。三利益大。謂一切時作自他利故。四出離大。謂為求無上菩提故。復次此四種大顯示三種功德。第一第二大顯示作丈夫所作功德。第三大顯示作大義功德。第四大顯示受果功德。此三功德以二義為緣。所謂無上菩提及一切眾生。由此思故發菩提心。已說發心相。次說發心差別。偈曰

&nbsp;&nbsp;&nbsp;&nbsp;信行與淨依&nbsp;&nbsp;&nbsp;&nbsp;報得及無障

&nbsp;&nbsp;&nbsp;&nbsp;發心依諸地&nbsp;&nbsp;&nbsp;&nbsp;差別有四種

釋曰。菩薩發心依諸地有四種差別。一信行發心。謂信行他。二淨依發心。謂前七地。三報得發心。謂後三地。四無障發心。謂如來地。已說差別。次當廣釋。問如此發心。以何為根。何所依止。何所信。何所緣。何所乘。何所住。何等障難。何等功德。何等自性。何所出離。何處究竟。偈曰

&nbsp;&nbsp;&nbsp;&nbsp;大悲與利物&nbsp;&nbsp;&nbsp;&nbsp;大法將種智

&nbsp;&nbsp;&nbsp;&nbsp;勝欲亦大護&nbsp;&nbsp;&nbsp;&nbsp;受障及增善

&nbsp;&nbsp;&nbsp;&nbsp;福智與修度&nbsp;&nbsp;&nbsp;&nbsp;及以地地滿

&nbsp;&nbsp;&nbsp;&nbsp;初根至後竟&nbsp;&nbsp;&nbsp;&nbsp;隨次解應知

釋曰。菩薩發心以大悲為根。以利物為依止。以大乘法為所信。以種智為所緣。為求彼故。以勝欲為所乘。欲無上乘故。以大護為所住。住菩薩戒故。以受障為難。起異乘心故。以增善為功德。以福智為自性。以習諸度為出離。以地滿為究竟。由地地勤方便。與彼彼相應故。如此已廣分別。次說受世俗發心。偈曰

&nbsp;&nbsp;&nbsp;&nbsp;友力及因力&nbsp;&nbsp;&nbsp;&nbsp;根力亦聞力

&nbsp;&nbsp;&nbsp;&nbsp;四力總二發&nbsp;&nbsp;&nbsp;&nbsp;不堅及以堅

釋曰。若從他說得覺而發心。是名受世俗發心。此發心由四力。一者友力發心。或得善知識隨順故。二者因力發心。或過去曾發心為性故。三者根力發心。或過去曾行諸善根所圓滿故。四者聞力發心。或處處說法時無量眾生發菩提心故。又習善根者。或現在如法常聞受持等故。復次彼四力發心總為二種。一者不堅發。謂友力發心故。二者堅發。謂因等三力發心故。已說世俗發心。次說第一義發心。偈曰

&nbsp;&nbsp;&nbsp;&nbsp;親近正遍知&nbsp;&nbsp;&nbsp;&nbsp;善集福智聚

&nbsp;&nbsp;&nbsp;&nbsp;於法無分別&nbsp;&nbsp;&nbsp;&nbsp;最上真智生

釋曰。第一義發心顯有三種勝。一教授勝。親近正遍知故。二隨順勝。善集福智聚故。三得果勝。生無分別智故。此發心名歡喜地。由歡喜勝故。問此勝以何為因。偈曰

&nbsp;&nbsp;&nbsp;&nbsp;諸法及眾生&nbsp;&nbsp;&nbsp;&nbsp;所作及佛體

&nbsp;&nbsp;&nbsp;&nbsp;於此四平等&nbsp;&nbsp;&nbsp;&nbsp;故得歡喜勝

釋曰。四平等者一法平等。由通達法無我故。二眾生平等。由至得自他平等故。三所作平等。由令他盡苦如自盡苦故。四佛體平等。由法界與我無別決定能通達故。已說勝因。次說勝差別。偈曰

&nbsp;&nbsp;&nbsp;&nbsp;生位及願位&nbsp;&nbsp;&nbsp;&nbsp;亦猛亦淨依

&nbsp;&nbsp;&nbsp;&nbsp;餘巧及餘出&nbsp;&nbsp;&nbsp;&nbsp;六勝復如是

釋曰。第一義發心復有六勝。一生位勝。二願位勝三勇猛勝。四淨依勝。五餘巧勝。六餘出勝。問此六云何勝。偈曰

&nbsp;&nbsp;&nbsp;&nbsp;生勝由四義&nbsp;&nbsp;&nbsp;&nbsp;願大有十種

&nbsp;&nbsp;&nbsp;&nbsp;勇猛恒不退&nbsp;&nbsp;&nbsp;&nbsp;淨依二利生

&nbsp;&nbsp;&nbsp;&nbsp;巧便進餘地&nbsp;&nbsp;&nbsp;&nbsp;出離善思惟

&nbsp;&nbsp;&nbsp;&nbsp;如此六道理&nbsp;&nbsp;&nbsp;&nbsp;次第成六勝

釋曰。生勝由四義者。一種子勝。信大乘法為種子故。二生母勝。般若波羅蜜為生母故。三胎藏勝。大禪定樂為胎藏故。四乳母勝。大悲長養為乳母故。願大有十種者。十大願如十地經說。發此願勝故。勇猛恒不退者。能行難行永不退故。淨依二利生者。一知自近菩提。二知利他方便故巧便進餘地者。得趣上地方便故。出離善思惟者。思惟住諸地中所建立法故問云何思惟。答如所建立分齊分別知故。以是分別亦知無分別故。已說發心。次說譬喻顯此發心。偈曰

&nbsp;&nbsp;&nbsp;&nbsp;如地如淨金&nbsp;&nbsp;&nbsp;&nbsp;如月如增火

&nbsp;&nbsp;&nbsp;&nbsp;如藏如寶篋&nbsp;&nbsp;&nbsp;&nbsp;如海如金剛

&nbsp;&nbsp;&nbsp;&nbsp;如山如藥王&nbsp;&nbsp;&nbsp;&nbsp;如友如如意

&nbsp;&nbsp;&nbsp;&nbsp;如日如美樂&nbsp;&nbsp;&nbsp;&nbsp;如王如庫倉

&nbsp;&nbsp;&nbsp;&nbsp;如道如車乘&nbsp;&nbsp;&nbsp;&nbsp;如泉如喜聲

&nbsp;&nbsp;&nbsp;&nbsp;如流亦如雲&nbsp;&nbsp;&nbsp;&nbsp;發心譬如是

釋曰。如此發心與諸譬喻。何義相似。答譬如大地。最初發心亦如是。一切佛法能生持故。譬如淨金。依相應發心亦如是。利益安樂不退壞故。譬如新月。勤相應發心亦如是。一切善法漸漸增故。譬如增火。極依相應發心亦如是。益薪火熾積行依極故。譬如大藏。檀波羅蜜相應發心亦如是。以財周給亦無盡故。譬如寶篋。尸波羅蜜相應發心亦如是。功德法寶從彼生故。譬如大海。羼提波羅蜜相應發心亦如是。諸來違逆心不動故。譬如金剛。毘梨耶波羅蜜相應發心亦如是。勇猛堅牢不可壞故。譬如山王。禪波羅蜜相應發心亦如是。物無能動以不亂故。譬如藥王。般若波羅蜜相應發心亦如是。惑智二病此能破故。譬如善友。無量相應發心亦如是。一切時中不捨眾生故。譬如如意珠。神通相應發心亦如是。隨所欲現能成就故。譬如盛日。攝相應發心亦如是。如日熟穀成熟眾生故。譬如美樂。辯相應發心亦如是。說法教化攝眾生故。譬如國王。量相應發心亦如是。能為正道不壞因故。譬如倉庫。聚相應發心亦如是。福智法財之所聚故。譬如王路。覺分相應發心亦如是。大聖先行餘隨行故。譬如車乘。止觀相應發心亦如是。二輪具足安樂去故。譬如涌泉。總持相應發心亦如是。聞者雖多法無盡故。譬如喜聲。法印相應發心亦如是。求解脫者所樂聞故。譬如河流。自性相應發心亦如是。無生忍道自然而流不作意故。譬如大雲能成世界。方便相應發心亦如是。示現八相成道化眾生故。如此等及二十二譬。譬彼發心。如聖者無盡慧經廣說應知。已說發心譬喻。次說不發心過失。偈曰

&nbsp;&nbsp;&nbsp;&nbsp;思利及得方&nbsp;&nbsp;&nbsp;&nbsp;解義亦證實

&nbsp;&nbsp;&nbsp;&nbsp;如是四時樂&nbsp;&nbsp;&nbsp;&nbsp;趣寂則便捨

釋曰。菩薩有四種樂。一思利樂。謂思惟利益他時。二得方樂。謂至得巧方便時。三解義樂。謂解了大乘意時。四證實樂。謂證人法無我時。若人棄捨眾生趣向寂滅。應知是人不得菩薩如是四樂。已呵不發心。發心者應讚歎。偈曰

&nbsp;&nbsp;&nbsp;&nbsp;最初發大心&nbsp;&nbsp;&nbsp;&nbsp;善護無邊惡

&nbsp;&nbsp;&nbsp;&nbsp;善增悲增故&nbsp;&nbsp;&nbsp;&nbsp;樂喜苦亦喜

釋曰。若菩薩初發大菩提心。爾時依無邊眾生。即得善護不作諸惡。為此故是人遠離退墮惡道畏。復次由有善及增故於樂常喜。由有悲及增故於苦常喜。為此故是人遠離退失善道畏。已讚發心。次說因此發心得不作護。偈曰

&nbsp;&nbsp;&nbsp;&nbsp;愛他過自愛&nbsp;&nbsp;&nbsp;&nbsp;忘己利眾生

&nbsp;&nbsp;&nbsp;&nbsp;不為自憎他&nbsp;&nbsp;&nbsp;&nbsp;豈作不善業

釋曰。若略示彼義。菩薩愛他過於自愛。由此故忘自身命而利於他。不為自利而損於彼。由此故能於眾生絕諸惡業。已說得不作護。次說得不退心。偈曰

&nbsp;&nbsp;&nbsp;&nbsp;觀法如知幻&nbsp;&nbsp;&nbsp;&nbsp;觀生如入苑

&nbsp;&nbsp;&nbsp;&nbsp;若成若不成&nbsp;&nbsp;&nbsp;&nbsp;惑苦皆無怖

釋曰。菩薩觀一切諸法如似知幻。若成就時於煩惱不生怖。菩薩觀自生處如入園苑。若不成就時於苦惱亦不生怖。若如是者。更有何意而退菩提心耶。復次偈曰

&nbsp;&nbsp;&nbsp;&nbsp;自嚴及自食&nbsp;&nbsp;&nbsp;&nbsp;園地與戲喜

&nbsp;&nbsp;&nbsp;&nbsp;如是有四事&nbsp;&nbsp;&nbsp;&nbsp;悲者非餘乘

釋曰。菩薩以自功德而為自嚴。以利他歡喜而為自食。以作意生處而為園地。以神通變化而為戲喜。如此四事。唯菩薩有。於二乘無。菩薩既有此四事。云何當退菩提心。已說不退心。次遮畏苦心。偈曰

&nbsp;&nbsp;&nbsp;&nbsp;極勤利眾生&nbsp;&nbsp;&nbsp;&nbsp;大悲為性故

&nbsp;&nbsp;&nbsp;&nbsp;無間如樂處&nbsp;&nbsp;&nbsp;&nbsp;豈怖諸有苦

釋曰。菩薩以大悲為體。是故極勤利他。雖入阿鼻地獄如遊樂處。菩薩如是於餘苦中豈生怖畏。因此怖畏而退心耶。偈曰

&nbsp;&nbsp;&nbsp;&nbsp;大悲恒在意&nbsp;&nbsp;&nbsp;&nbsp;他苦為自苦

&nbsp;&nbsp;&nbsp;&nbsp;自然作所作&nbsp;&nbsp;&nbsp;&nbsp;待勸深慚羞

釋曰。諸菩薩大悲闍梨常在心中。若見眾生受苦即自生苦。由此道理自然作所應作。若待善友勸發深生極重慚羞。偈曰

&nbsp;&nbsp;&nbsp;&nbsp;荷負眾生擔&nbsp;&nbsp;&nbsp;&nbsp;懈怠醜非勝

&nbsp;&nbsp;&nbsp;&nbsp;為解自他縛&nbsp;&nbsp;&nbsp;&nbsp;精進應百倍

釋曰。菩薩發心荷負眾生重擔。若去賒緩此是醜事。非為第一端正眾生。菩薩應思。若自若他有種種急縛。謂惑業生。為解此縛應須百倍精進。過彼聲聞作所應作。發心品究竟

### 大乘莊嚴經論二利品第六

釋曰。已說發心。次說依此發心隨順修行自他利行。偈曰

&nbsp;&nbsp;&nbsp;&nbsp;大依及大行&nbsp;&nbsp;&nbsp;&nbsp;大果次第說

&nbsp;&nbsp;&nbsp;&nbsp;大取及大忍&nbsp;&nbsp;&nbsp;&nbsp;大義三事成

釋曰。大依者。依止大菩提而發心故。大行者。為利自他而發行故。大果者。令得無上菩提故。如其次第。大取者。發心時攝一切眾生故。大忍者。發行時忍一切大苦故。大義者。得果時廣利一切眾生業成就故。已說次第。次說自他無差別。偈曰

&nbsp;&nbsp;&nbsp;&nbsp;他自心平等&nbsp;&nbsp;&nbsp;&nbsp;愛則於彼勝

&nbsp;&nbsp;&nbsp;&nbsp;如是有勝相&nbsp;&nbsp;&nbsp;&nbsp;二利何差別

釋曰。菩薩得他自心平等。或由信得。謂世俗發心時。或由智得。謂第一義發心時。菩薩雖有此心。然愛他身則勝自身。於他既有如此勝想。則不復分別何者為自利何者為他利。俱無別故。已說無差別。次說他利勝。偈曰

&nbsp;&nbsp;&nbsp;&nbsp;於世無怨業&nbsp;&nbsp;&nbsp;&nbsp;利彼恒自苦

&nbsp;&nbsp;&nbsp;&nbsp;悲性自然起&nbsp;&nbsp;&nbsp;&nbsp;是故利他勝

釋曰。菩薩於諸世間久絕怨業。是故恒為成就他利。自身受諸勤苦。由大悲為體自然起故。由此道理則利他為勝。問如是利他云何隨順。偈曰

&nbsp;&nbsp;&nbsp;&nbsp;善說令歸向&nbsp;&nbsp;&nbsp;&nbsp;令入亦令調

&nbsp;&nbsp;&nbsp;&nbsp;令成亦令住&nbsp;&nbsp;&nbsp;&nbsp;令覺令解脫

&nbsp;&nbsp;&nbsp;&nbsp;集德及生家&nbsp;&nbsp;&nbsp;&nbsp;得記并受職

&nbsp;&nbsp;&nbsp;&nbsp;至成如來智&nbsp;&nbsp;&nbsp;&nbsp;以是利群生

釋曰。三種眾生。謂住下中上性。菩薩如其所住而攝取之。以十三種隨順利益。一者善說。由隨教及記心故。二者令歸向。由神通力故。三者令入。由向已能令信受正教故。四者令調。由入已斷其疑故。五者令成。由成熟善根故。六者令住。由教授令心住故。七者令覺。由得智慧故。八者令解脫。由得神通等諸勝功德故。九者集德。由遍集福智故。十者生家。由生佛家故。十一者得記。由八地受記故。十二者受職。由十地受職故。十三者得如來智。由入佛地故。問如此隨順云何成立。偈曰

&nbsp;&nbsp;&nbsp;&nbsp;不倒及不高&nbsp;&nbsp;&nbsp;&nbsp;無著亦通達

&nbsp;&nbsp;&nbsp;&nbsp;能忍及調順&nbsp;&nbsp;&nbsp;&nbsp;遠去亦無盡

&nbsp;&nbsp;&nbsp;&nbsp;應知此八義&nbsp;&nbsp;&nbsp;&nbsp;成就彼十三

釋曰。不倒者。若人已住於性。菩薩隨機而為說法不妄授故。不高者。彼歸向時不恃神通而自高故。無著者。彼入正法時不染眾生故。通達者。斷彼疑網故。能忍者。善成熟彼故。調順者。隨順教授非不調教授故。遠去者。隨順生家等非不遠去令他能作故。無盡者。菩薩利益眾生一切時願無盡故。是名成就應知。問此隨順云何勝差別。偈曰

&nbsp;&nbsp;&nbsp;&nbsp;習欲大可畏&nbsp;&nbsp;&nbsp;&nbsp;有愛動而倒

&nbsp;&nbsp;&nbsp;&nbsp;樂滅斷煩惱&nbsp;&nbsp;&nbsp;&nbsp;大悲求佛法

釋曰。習欲者。謂欲界人。大可畏者。身心苦多及向惡趣故。有愛者。謂色無色界人。動而倒者。彼樂無常故動。行苦故倒。樂滅者。謂自利人。斷煩惱者。由煩惱所持則苦不斷為離苦故。自斷煩惱而求寂滅。大悲者。謂利他人。求佛法者。此人常求一切佛法。擬利一切眾生故。偈曰

&nbsp;&nbsp;&nbsp;&nbsp;世間求自樂&nbsp;&nbsp;&nbsp;&nbsp;不樂恒極苦

&nbsp;&nbsp;&nbsp;&nbsp;菩薩勤樂他&nbsp;&nbsp;&nbsp;&nbsp;二利成上樂

釋曰。世間愚癡常求自樂。而不得樂反得極苦。菩薩不爾。常勤樂他而二利成就。更得第一大涅槃樂。此是菩薩勝隨順差別。已說利他隨順。次以此行迴向眾生。偈曰

&nbsp;&nbsp;&nbsp;&nbsp;異根於異處&nbsp;&nbsp;&nbsp;&nbsp;異作有異行

&nbsp;&nbsp;&nbsp;&nbsp;凡是諸所作&nbsp;&nbsp;&nbsp;&nbsp;迴以利眾生

釋曰。菩薩迴向隨眼等諸根行種種處作種種威儀業行利益眾生。凡是諸行。若事相應及以相似。彼皆迴向一切眾生。如行清淨經中廣說。已說迴向心。次遮不忍心。偈曰

&nbsp;&nbsp;&nbsp;&nbsp;眾生不自在&nbsp;&nbsp;&nbsp;&nbsp;常作諸惡業

&nbsp;&nbsp;&nbsp;&nbsp;忍彼增悲故&nbsp;&nbsp;&nbsp;&nbsp;無惱亦無違

釋曰。眾生為煩惱所惱心不自在。是故作諸惡業。菩薩智慧於彼常起大忍增長大悲。是故於彼不起惱心。亦不欲作不隨順事。已遮不忍心。次顯隨順大。偈曰

&nbsp;&nbsp;&nbsp;&nbsp;勝出與寂靜&nbsp;&nbsp;&nbsp;&nbsp;功德及利物

&nbsp;&nbsp;&nbsp;&nbsp;次第依四義&nbsp;&nbsp;&nbsp;&nbsp;說大有四種

釋曰。諸菩薩有四種隨順大。一者勝出大。於三有五趣中而勝出故。如般若波羅蜜經說。須菩提。若色有法非無法者是摩訶衍。不能勝出一切世間天人阿修羅故。二者寂靜大。隨向無住處涅槃故。三者功德大。福智二聚增長故。四者利物大。常依大悲不捨眾生故。二利品究竟

### 大乘莊嚴經論真實品第七

釋曰。已說隨順修行。次說第一義相。偈曰

&nbsp;&nbsp;&nbsp;&nbsp;非有亦非無&nbsp;&nbsp;&nbsp;&nbsp;非如亦非異

&nbsp;&nbsp;&nbsp;&nbsp;非生亦非滅&nbsp;&nbsp;&nbsp;&nbsp;非增亦非減

&nbsp;&nbsp;&nbsp;&nbsp;非淨非不淨&nbsp;&nbsp;&nbsp;&nbsp;此五無二相

&nbsp;&nbsp;&nbsp;&nbsp;是名第一義&nbsp;&nbsp;&nbsp;&nbsp;行者應當知

釋曰。無二義是第一義。五種示現。非有者。分別依他二相無故非無者。真實相有故。非如者。分別依他二相無一實體故。非異者。彼二種如無異體故。非生非滅者。無為故。非增非減者。淨染二分起時滅時法界正如是住故。非淨者。自性無染不須淨故。非不淨者。客塵去故。如是五種無二相。是第一義相應知。已說第一義。次遮於彼起顛倒。偈曰

&nbsp;&nbsp;&nbsp;&nbsp;我見非見我&nbsp;&nbsp;&nbsp;&nbsp;無相非無緣

&nbsp;&nbsp;&nbsp;&nbsp;異二無我故&nbsp;&nbsp;&nbsp;&nbsp;解脫唯迷盡

釋曰。我見非見我者。無我相故。何以故。由我相但是分別故。非無緣者。煩惱習氣所起緣五受陰故。異二無我故者。二謂我見及五受陰。亦非異此二種而有我相。如是我見但是迷謬。實無我相可得故。解脫唯迷盡者。若緣自身起解脫亦唯迷盡。無別有我名解脫者故。已遮妄見。次訶顛倒。偈曰

&nbsp;&nbsp;&nbsp;&nbsp;云何依我見&nbsp;&nbsp;&nbsp;&nbsp;不見苦自性

&nbsp;&nbsp;&nbsp;&nbsp;迷苦及苦者&nbsp;&nbsp;&nbsp;&nbsp;法性與無性

釋曰。云何依我見不見苦自性者。咄哉世間云何依止。我見起種種迷不能了達諸行。是苦自性而常隨逐邪。迷苦及苦者法性與無性者。苦謂受彼苦觸。苦者謂苦不斷非我與苦相應。名為苦者。迷苦謂不解苦自性。迷苦者謂不解無我。法性者唯法。由人無我故。無性者非法。由法無我故。偈曰

&nbsp;&nbsp;&nbsp;&nbsp;云何緣起體&nbsp;&nbsp;&nbsp;&nbsp;現見生異見

&nbsp;&nbsp;&nbsp;&nbsp;闇故不見有&nbsp;&nbsp;&nbsp;&nbsp;亦復不有見

釋曰。云何緣起體現見生異見者。咄哉世間云何現見。諸行各從緣起。而依此體橫生異見。謂眼等諸根體非緣起。邪闇故不見有。亦復不有見者。由無明故緣起之法是有而不見有。我體不有而復有見。問若爾云何得涅槃。偈曰

&nbsp;&nbsp;&nbsp;&nbsp;生死與涅槃&nbsp;&nbsp;&nbsp;&nbsp;無二無少異

&nbsp;&nbsp;&nbsp;&nbsp;善住無我故&nbsp;&nbsp;&nbsp;&nbsp;生盡得涅槃

釋曰。生死涅槃無有二。乃至無有少異。何以故。無我平等故。若人善住無我而修善業。則生死便盡而得涅槃。如是已遮顛倒。次應說彼對治。偈曰

&nbsp;&nbsp;&nbsp;&nbsp;福智無邊際&nbsp;&nbsp;&nbsp;&nbsp;生長悉圓滿

&nbsp;&nbsp;&nbsp;&nbsp;思法決定已&nbsp;&nbsp;&nbsp;&nbsp;通達義類性

釋曰。此偈顯第一集大聚位。福智無邊際者。由差別無數及時節無邊故。生長悉圓滿者。菩薩集此大聚到彼岸故。思法決定已者。依止定心而思惟故。通達義類性者。解所思諸法義類。悉以意言為自性故。偈曰

&nbsp;&nbsp;&nbsp;&nbsp;已知義類性&nbsp;&nbsp;&nbsp;&nbsp;善住唯心光

&nbsp;&nbsp;&nbsp;&nbsp;現見法界故&nbsp;&nbsp;&nbsp;&nbsp;解脫於二相

釋曰。此偈顯第二通達分位。由解一切諸義唯是意言為性。則了一切諸義悉是心光。菩薩爾時名善住唯識。從彼後現見法界。了達所有二相。即解脫能執所執。偈曰

&nbsp;&nbsp;&nbsp;&nbsp;心外無有物&nbsp;&nbsp;&nbsp;&nbsp;物無心亦無

&nbsp;&nbsp;&nbsp;&nbsp;以解二無故&nbsp;&nbsp;&nbsp;&nbsp;善住真法界

釋曰。此偈顯第三見道位。如彼現見法界故。解心外無有所取物。所取物無故。亦無能取心。由離所取能取二相故。應知善住法界自性。偈曰

&nbsp;&nbsp;&nbsp;&nbsp;無分別智力&nbsp;&nbsp;&nbsp;&nbsp;恒平等遍行

&nbsp;&nbsp;&nbsp;&nbsp;為壞過聚體&nbsp;&nbsp;&nbsp;&nbsp;如藥能除毒

釋曰。此偈顯第四修道位。菩薩入第一義智轉依已。以無分別智恒平等行及遍處行。何以故。為壞依止依他性熏習稠林過聚相故。問此智力云何。答譬如阿伽陀大藥。能除一切眾毒。彼力如此。偈曰

&nbsp;&nbsp;&nbsp;&nbsp;緣佛善成法&nbsp;&nbsp;&nbsp;&nbsp;心根安法界

&nbsp;&nbsp;&nbsp;&nbsp;解念唯分別&nbsp;&nbsp;&nbsp;&nbsp;速窮功德海

釋曰。此偈顯第五究竟位。緣佛善成法者。諸菩薩於佛善成立一切妙法中作總聚緣故。問云何總聚緣。答心根安法界。此明入第一義智故。由此慧安住法界。是故此心名根。問此後復云何。答解念唯分別。謂此後起觀如前觀事。處處念轉。解知諸念唯是分別非實有故。問如此知已得進何位。答速窮功德海。謂如是知已佛果功德海。能速窮彼岸故。真實品究竟

### 大乘莊嚴經論神通品第八

釋曰。說真實義已。次顯菩薩神通相。偈曰

&nbsp;&nbsp;&nbsp;&nbsp;起滅及言音&nbsp;&nbsp;&nbsp;&nbsp;心行亦先住

&nbsp;&nbsp;&nbsp;&nbsp;向彼令出離&nbsp;&nbsp;&nbsp;&nbsp;六智自在通

釋曰。起滅者。謂生死智境。知諸眾生生死故。言音者。謂天耳智境。隨彼所起言語悉聞知故。心行者。謂他心智境。能知他人心行差別故。先住者。謂宿命智境。知彼先住善惡所集故。向彼者。謂如意智境。隨彼處處往教化故。出離者。謂漏盡智境。知彼眾生出離應不應故。如此六智。於諸世界六義差別。遍知無礙勇猛自在。是名菩薩神通自性。已說自性。次說修習。偈曰

&nbsp;&nbsp;&nbsp;&nbsp;第四極淨禪&nbsp;&nbsp;&nbsp;&nbsp;無分別智攝

&nbsp;&nbsp;&nbsp;&nbsp;如所立方便&nbsp;&nbsp;&nbsp;&nbsp;依此淨諸通

釋曰。如所依禪。如所攝智。如所立方便。菩薩作意修習則得最上神通。已說修通。次說得果。偈曰

&nbsp;&nbsp;&nbsp;&nbsp;三住住無比&nbsp;&nbsp;&nbsp;&nbsp;所住善供養

&nbsp;&nbsp;&nbsp;&nbsp;令彼得清淨&nbsp;&nbsp;&nbsp;&nbsp;是說神通果

釋曰。神通有三種果。一勝住果。此住有三種。一聖住。二梵住。三天住。所得無比無上故。二善供養果。隨所住處世間眾生大供養故。三令他清淨果。能令供養者得清淨故。問神通有六種業。一自業。二他業。三光業。四戲業。五化業。六淨業此云何。偈曰

&nbsp;&nbsp;&nbsp;&nbsp;世生成壞事&nbsp;&nbsp;&nbsp;&nbsp;見彼猶如幻

&nbsp;&nbsp;&nbsp;&nbsp;種種他所欲&nbsp;&nbsp;&nbsp;&nbsp;自在隨意成

釋曰。此偈上半顯示自業。見諸世界及諸眾生若成若壞。猶如幻故。下半顯示他業。謂動地放光等事。隨他所欲自在現故。十種自在如十地經說。偈曰

&nbsp;&nbsp;&nbsp;&nbsp;神光照惡趣&nbsp;&nbsp;&nbsp;&nbsp;令信生善道

&nbsp;&nbsp;&nbsp;&nbsp;威力震天宮&nbsp;&nbsp;&nbsp;&nbsp;動殿令魔怖

釋曰。此偈顯示光業。光業二種。一救苦。二怖魔。上半偈明救苦。謂下照惡道眾生。令發信心得生善道故。下半偈明怖魔。謂上照天宮動魔宮殿令魔驚怖故。偈曰

&nbsp;&nbsp;&nbsp;&nbsp;遊戲諸三昧&nbsp;&nbsp;&nbsp;&nbsp;僧中最第一

&nbsp;&nbsp;&nbsp;&nbsp;恒現三種化&nbsp;&nbsp;&nbsp;&nbsp;以是利眾生

釋曰。此偈上半顯示戲業。於佛眾中遊戲諸定最得自在。下半顯示化業。化有三種。一業化。工巧業處自在化故。二隨化。隨他所欲自在化故。三上化。住兜率天等勝上化故。以是三化恒為利益。偈曰

&nbsp;&nbsp;&nbsp;&nbsp;智力普自在&nbsp;&nbsp;&nbsp;&nbsp;剎土隨欲現

&nbsp;&nbsp;&nbsp;&nbsp;無佛令聞佛&nbsp;&nbsp;&nbsp;&nbsp;懸擲有佛境

釋曰。此偈顯示淨業。淨業二種。一淨剎土。二淨眾生。上半偈明淨剎土。由智自在隨彼所欲能現水精琉璃等清淨世界故。下半偈明淨眾生。於無佛世界能令聞佛起淨信心生有佛處故。已說業用。次說相應。偈曰

&nbsp;&nbsp;&nbsp;&nbsp;成熟眾生力&nbsp;&nbsp;&nbsp;&nbsp;諸佛所稱譽

&nbsp;&nbsp;&nbsp;&nbsp;發語無不信&nbsp;&nbsp;&nbsp;&nbsp;如是說相應

釋曰。神通相應有三種。一成生相應。譬如鳥翅初得成就。二稱譽相應。常得諸佛之所讚歎。三信受相應。凡所言說人皆信受。已說相應。次說住神通具。偈曰

&nbsp;&nbsp;&nbsp;&nbsp;六智及三明&nbsp;&nbsp;&nbsp;&nbsp;八解八勝處

&nbsp;&nbsp;&nbsp;&nbsp;十遍諸三昧&nbsp;&nbsp;&nbsp;&nbsp;勇猛資神通

釋曰。菩薩住神通具有六種差別。一六智。二三明。三八解脫。四八勝處。五十遍入。六諸三昧。如是六義。是分別神通具差別。已說住神通具。次說神通大。偈曰

&nbsp;&nbsp;&nbsp;&nbsp;能安不自在&nbsp;&nbsp;&nbsp;&nbsp;常勤於利物

&nbsp;&nbsp;&nbsp;&nbsp;行有無怖畏&nbsp;&nbsp;&nbsp;&nbsp;勇猛如師子

釋曰。菩薩神通有三種大。一自在大。眾生由煩惱故不得自在。菩薩智力能自在安置故。二歡樂大。由常勤利益眾生一向樂故。三無畏大。行三有中得極勇猛如師子故。神通品究竟

### 大乘莊嚴經論成熟品第九

釋曰。已說諸菩薩神通。諸菩薩云何自成熟。偈曰

&nbsp;&nbsp;&nbsp;&nbsp;欲信捨悲忍&nbsp;&nbsp;&nbsp;&nbsp;念力堅支具

&nbsp;&nbsp;&nbsp;&nbsp;應知自成熟&nbsp;&nbsp;&nbsp;&nbsp;此九皆上品

釋曰。菩薩有九種自成熟。一者欲成熟。由悕求大法故。二者信成熟。由淨心說者故。三者捨成熟。由滅離煩惱故。四者悲成熟。由憐愍眾生故。五者忍成熟。由能行難行故。六者念成熟。由一切受持故。七者力成熟。由皆能通達故。八者堅成熟。由惡魔外道不能奪故。九者支成熟。由善分圓滿故。如此九種窮最上位。是名成熟相。此九成熟。一一有因有體有業。今當說。偈曰

&nbsp;&nbsp;&nbsp;&nbsp;近友聞亦思&nbsp;&nbsp;&nbsp;&nbsp;勝勇勝究竟

&nbsp;&nbsp;&nbsp;&nbsp;攝法及受法&nbsp;&nbsp;&nbsp;&nbsp;說欲成熟相

釋曰。親近善友。聽聞正法。如法思惟。此三能起大欲。是名欲因。上大精進一切不思議處究竟無疑。是名欲體。於大乘法有災橫處則能守護。菩薩所說信心領受。是名欲業。偈曰

&nbsp;&nbsp;&nbsp;&nbsp;如來福智聚&nbsp;&nbsp;&nbsp;&nbsp;淨心不可壞

&nbsp;&nbsp;&nbsp;&nbsp;速受定智果&nbsp;&nbsp;&nbsp;&nbsp;說信成熟相

釋曰。婆伽婆如是廣說。是名信因。得不壞淨。是名信體。得定智果。是名信業。偈曰

&nbsp;&nbsp;&nbsp;&nbsp;善護於六根&nbsp;&nbsp;&nbsp;&nbsp;離惡起對治

&nbsp;&nbsp;&nbsp;&nbsp;樂修諸善法&nbsp;&nbsp;&nbsp;&nbsp;說捨成熟相

釋曰。以念倚等善護六根。是名捨因。離不善覺起無間道。是名捨體。一切善法恒樂修習。是名捨業。偈曰

&nbsp;&nbsp;&nbsp;&nbsp;見諸眾生苦&nbsp;&nbsp;&nbsp;&nbsp;哀憐離小心

&nbsp;&nbsp;&nbsp;&nbsp;受身世間勝&nbsp;&nbsp;&nbsp;&nbsp;說悲成熟相

釋曰。菩薩見眾生苦。是名悲因。起極憐愍遠離小乘心。是名悲體。得一切世間勝諸地不退。是名悲業。偈曰

&nbsp;&nbsp;&nbsp;&nbsp;持性數修習&nbsp;&nbsp;&nbsp;&nbsp;極苦能安忍

&nbsp;&nbsp;&nbsp;&nbsp;善根恒樂進&nbsp;&nbsp;&nbsp;&nbsp;說忍成熟相

釋曰。持耐忍謂名門數習成性。是名忍因。能受極風寒等苦。是名忍體。隨勝生處恒修善法。是名忍業。偈曰

&nbsp;&nbsp;&nbsp;&nbsp;報淨善隨順&nbsp;&nbsp;&nbsp;&nbsp;極入善惡說

&nbsp;&nbsp;&nbsp;&nbsp;能起大般若&nbsp;&nbsp;&nbsp;&nbsp;說念成熟相

釋曰。得清淨器。是名念因。隨所聞說善惡二義。聞思修已深了不忘。是名念體。能生出世般若。是名念業。偈曰

&nbsp;&nbsp;&nbsp;&nbsp;二聚界圓滿&nbsp;&nbsp;&nbsp;&nbsp;果起依最上

&nbsp;&nbsp;&nbsp;&nbsp;世間得第一&nbsp;&nbsp;&nbsp;&nbsp;說力成熟相

釋曰。福智二聚種子充滿。是名力因。能得最上依止。是名力體。世間第一隨意成熟。是名力業。偈曰

&nbsp;&nbsp;&nbsp;&nbsp;深觀妙法理&nbsp;&nbsp;&nbsp;&nbsp;諸魔不可奪

&nbsp;&nbsp;&nbsp;&nbsp;能與異部過&nbsp;&nbsp;&nbsp;&nbsp;說堅成熟相

釋曰。妙法道理作心觀察。是名堅固。惡魔波旬不能障礙。是名堅體。能與他部而作過失。是名堅業。偈曰

&nbsp;&nbsp;&nbsp;&nbsp;所有善根聚&nbsp;&nbsp;&nbsp;&nbsp;依勤能發起

&nbsp;&nbsp;&nbsp;&nbsp;離惡及修善&nbsp;&nbsp;&nbsp;&nbsp;說支成熟相

釋曰。彼成熟善根聚。是名支因。依此因能發起上精進。是名支體。離諸不善樂修勝善。是名支業。偈曰

&nbsp;&nbsp;&nbsp;&nbsp;如此九種物&nbsp;&nbsp;&nbsp;&nbsp;自熟亦熟他

&nbsp;&nbsp;&nbsp;&nbsp;增善增法身&nbsp;&nbsp;&nbsp;&nbsp;如世極親者

釋曰。欲等九物能自成熟亦成熟他。常增長一切善根及增長法身。由此二種增故。如似世間第一親者。已說菩薩自得成熟。次說菩薩成熟眾生。偈曰

&nbsp;&nbsp;&nbsp;&nbsp;癰熟則堪治&nbsp;&nbsp;&nbsp;&nbsp;食熟則堪噉

&nbsp;&nbsp;&nbsp;&nbsp;眾生熟亦爾&nbsp;&nbsp;&nbsp;&nbsp;二分捨用故

釋曰。二分者。一障分。二治分。障熟須捨。如癰熟須潰。治熟須用。如食熟須噉。是名成熟依止。已說成熟依止。次說成熟差別。偈曰

&nbsp;&nbsp;&nbsp;&nbsp;捨普勝隨善&nbsp;&nbsp;&nbsp;&nbsp;得常漸為八

&nbsp;&nbsp;&nbsp;&nbsp;如此諸成熟&nbsp;&nbsp;&nbsp;&nbsp;是說差別種

釋曰。成熟他相有八種。一者捨成熟。令滅煩惱故。二者普成熟。化以三乘故。三者勝成熟。過外道法故。四者隨成熟。應機說故。五者善成熟心恭敬故。六者得成熟。令不倒解故。七者常成熟。令永不退故。八者漸成熟。令次第增長故。已說成熟差別。次說成熟心勝。偈曰

&nbsp;&nbsp;&nbsp;&nbsp;利子及利親&nbsp;&nbsp;&nbsp;&nbsp;利己三利勝

&nbsp;&nbsp;&nbsp;&nbsp;菩薩利一切&nbsp;&nbsp;&nbsp;&nbsp;過彼勝無比

釋曰。譬如世人安樂自子安樂自親安樂自身。此心最勝。菩薩普欲成熟一切眾生。過彼三心不可為比。是故菩薩成熟眾生。其心最勝。問此勝云何成立。偈曰

&nbsp;&nbsp;&nbsp;&nbsp;世間不自愛&nbsp;&nbsp;&nbsp;&nbsp;何況能愛他

&nbsp;&nbsp;&nbsp;&nbsp;菩薩自愛捨&nbsp;&nbsp;&nbsp;&nbsp;但為愛他故

釋曰。世人雖欲自愛尚不能自安利處。況能愛他安他利處。菩薩不爾。捨於自愛但為愛他。是故成熟眾生勝過於彼。問用此心勝云何成熟。偈曰

&nbsp;&nbsp;&nbsp;&nbsp;身財一切捨&nbsp;&nbsp;&nbsp;&nbsp;平等及無厭

&nbsp;&nbsp;&nbsp;&nbsp;所乏令充足&nbsp;&nbsp;&nbsp;&nbsp;安立於善根

釋曰。此偈顯示檀波羅蜜成熟眾生。檀有三種。一資生檀。內外身財一切捨故。二平等檀。於諸施田離高下故。三無厭檀。勇猛恒施不疲倦故。以是三檀二世隨攝。於現在世皆令充足。於未來世安立善根。偈曰

&nbsp;&nbsp;&nbsp;&nbsp;常與性及滿&nbsp;&nbsp;&nbsp;&nbsp;自樂不放逸

&nbsp;&nbsp;&nbsp;&nbsp;引入於戒足&nbsp;&nbsp;&nbsp;&nbsp;二果常無盡

釋曰。此偈顯示尸波羅蜜成熟眾生。菩薩有五種尸羅。一者常尸羅。生生常有故。二者自性尸羅。無功用心住真實體故。三者圓滿尸羅。十善業道皆具足故。如十地經說。四者自樂尸羅。恒自愛樂故。五者不放逸尸羅。念念無犯故。以是五種尸羅二世隨攝。於現在世安立戒品。於未來世令依報二果功德無絕。偈曰

&nbsp;&nbsp;&nbsp;&nbsp;不益得益想&nbsp;&nbsp;&nbsp;&nbsp;極忍解方便

&nbsp;&nbsp;&nbsp;&nbsp;令彼起隨順&nbsp;&nbsp;&nbsp;&nbsp;及種諸善根

釋曰。此偈顯示羼提波羅蜜成熟眾生。若他以不饒益事來向菩薩。菩薩於彼得饒益解起極忍辱。何以故。由彼隨順令我忍波羅蜜得增長故。亦以是忍二世隨攝。於現在世令起歸向。於未來世令種善根。偈曰

&nbsp;&nbsp;&nbsp;&nbsp;久劫行上勤&nbsp;&nbsp;&nbsp;&nbsp;利物心無退

&nbsp;&nbsp;&nbsp;&nbsp;令生一念善&nbsp;&nbsp;&nbsp;&nbsp;況欲善無量

釋曰。此偈顯示毘梨耶波羅蜜成熟眾生。菩薩於億百千劫行最上精進。為成熟無邊眾生心無退轉。以是精進二世隨攝。於現在世但令得生一念善心。況於未來令無量善根皆得增益。偈曰

&nbsp;&nbsp;&nbsp;&nbsp;得上自在禪&nbsp;&nbsp;&nbsp;&nbsp;離染及見慢

&nbsp;&nbsp;&nbsp;&nbsp;現在令歸向&nbsp;&nbsp;&nbsp;&nbsp;未來善法增

釋曰。此偈顯示禪波羅蜜成熟眾生。菩薩所得禪定遠離愛見慢等故自在最上。以是禪定二世隨攝。於現在世令歸向第一妙法。於未來世令增長一切善根。偈曰

&nbsp;&nbsp;&nbsp;&nbsp;知真及知意&nbsp;&nbsp;&nbsp;&nbsp;能斷一切疑

&nbsp;&nbsp;&nbsp;&nbsp;於法令恭敬&nbsp;&nbsp;&nbsp;&nbsp;自他功德滿

釋曰。此偈顯示般若波羅蜜成熟眾生。知真者。解法不顛倒故。知意者。了達眾生心行斷彼疑故。以是般若二世隨攝。於現在世令向大法深生恭敬。於未來世令彼自身功德及他身功德皆得圓滿。偈曰

&nbsp;&nbsp;&nbsp;&nbsp;善趣及三乘&nbsp;&nbsp;&nbsp;&nbsp;大悲有三品

&nbsp;&nbsp;&nbsp;&nbsp;盡於未來際&nbsp;&nbsp;&nbsp;&nbsp;如是熟眾生

釋曰。此偈顯示大成熟相有三種。一者位大。謂窮四位安立善道及以三乘。二者品大。悲極三品。下者信行地。中者初地至七地。上者八九十地。三者時大。時節無邊盡未來際。菩薩如是利益眾生。是名大成熟相。成熟品究竟

## 大乘莊嚴經論卷第三

### 菩提品第十

釋曰。已說菩薩成熟眾生。次說菩薩得一切種智。偈曰

&nbsp;&nbsp;&nbsp;&nbsp;一切難已行&nbsp;&nbsp;&nbsp;&nbsp;一切善已集

&nbsp;&nbsp;&nbsp;&nbsp;一切時已度&nbsp;&nbsp;&nbsp;&nbsp;一切障已斷

釋曰。此偈顯一切種智因圓滿。一切難已行者。由具足行無量百千種難行行未曾疲倦故。一切善已集者。由具足聚集諸波羅蜜自性善根故。一切時已度者。由具足經長時大劫阿僧祇故。一切障已斷者。由具足斷一切大乘障謂諸地所有微細障故。偈曰

&nbsp;&nbsp;&nbsp;&nbsp;成就一切種&nbsp;&nbsp;&nbsp;&nbsp;此即為佛身

&nbsp;&nbsp;&nbsp;&nbsp;譬如大篋開&nbsp;&nbsp;&nbsp;&nbsp;眾寶無不現

釋曰。此偈顯一切種智果圓滿有三義分別。一至得。二自性。三譬喻。成就一切種者。謂至得分別。從此已後成就一切種智故。此即為佛身者。謂自性分別。即說一切種智為佛身體故。譬如大篋開眾寶無不現者。謂譬喻分別。不可思議菩提分寶皆現前故。已說一切種智為佛身。次說此身無二相。偈曰

&nbsp;&nbsp;&nbsp;&nbsp;白法為佛身&nbsp;&nbsp;&nbsp;&nbsp;非無亦非有

&nbsp;&nbsp;&nbsp;&nbsp;佛為法寶因&nbsp;&nbsp;&nbsp;&nbsp;法則善根因

釋曰。白法為佛身者。轉六波羅蜜等一切善法為佛體故。非無亦非有者。此體非無。何以故。真如無別故。亦復非有。何以故。自性不成就故。是名無二相。佛為法寶因者。佛說一切法故。及以神通力故。法則善根因者。眾生為田善根為穀。如是法寶於所化眾生田生長善根穀故。偈曰

&nbsp;&nbsp;&nbsp;&nbsp;具法亦離法&nbsp;&nbsp;&nbsp;&nbsp;如藏亦如雲

&nbsp;&nbsp;&nbsp;&nbsp;生法雨法雨&nbsp;&nbsp;&nbsp;&nbsp;故成如是譬

釋曰。此偈重顯前義。具法亦離法者。諸佛具足一切善法故。遠離一切不善法故。如藏亦如雲者。佛寶如藏法寶如雲。問此以何義。答生法雨法雨故成如是譬。佛寶能出生法寶。與大藏相似。法寶能生長一切眾生善根。與大雲相似。已說佛身無二相。次說是無上歸依。偈曰

&nbsp;&nbsp;&nbsp;&nbsp;諸佛常救護&nbsp;&nbsp;&nbsp;&nbsp;眾生三染污

&nbsp;&nbsp;&nbsp;&nbsp;諸惑諸惡行&nbsp;&nbsp;&nbsp;&nbsp;及以生老死

釋曰。此偈略顯救護義。諸佛常救護者。由畢竟救護故。問救護何法。答眾生三染污。謂煩惱染污。業染污。生染污。諸惑者。即煩惱染污。諸惡行者。即業染污。及以生老死者。即生染污。問云何救護。答於此三種眾生一切時救護不捨。即是畢竟義。偈曰

&nbsp;&nbsp;&nbsp;&nbsp;諸災及惡趣&nbsp;&nbsp;&nbsp;&nbsp;身見亦小乘

&nbsp;&nbsp;&nbsp;&nbsp;如是諸眾生&nbsp;&nbsp;&nbsp;&nbsp;一切皆救護

釋曰。此偈廣顯救護義。諸災者。謂盲聾瘖瘂狂亂形殘等眾生。由佛力故。盲者得視。聾者得聽。瘂者能言。狂者得正。亂者得定。形殘者得具足。如是救護。惡趣者。謂地獄等眾生放火照觸。令得離苦不復更入。如是救護。身見者。謂著我眾生令得人無我解入二乘涅槃。如是救護。小乘者。謂二乘性。不定眾生方便引入大乘。如是救護。偈曰

&nbsp;&nbsp;&nbsp;&nbsp;佛為勝歸處&nbsp;&nbsp;&nbsp;&nbsp;無比故無上

&nbsp;&nbsp;&nbsp;&nbsp;如前種種畏&nbsp;&nbsp;&nbsp;&nbsp;無不令脫者

釋曰。此偈顯歸依勝。由佛無譬喻故為無上。是故如前所說三種染污眾生及餘災等眾生。一切皆能救護。偈曰

&nbsp;&nbsp;&nbsp;&nbsp;諸佛善滿身&nbsp;&nbsp;&nbsp;&nbsp;一切世間勝

&nbsp;&nbsp;&nbsp;&nbsp;妙法化眾生&nbsp;&nbsp;&nbsp;&nbsp;以度悲海故

釋曰。此偈顯歸依勝因。諸佛善滿身一切世間勝者。此由自利究竟。由力無畏等諸善功德自性滿故。妙法化眾生以度悲海故者。善解教化眾生方便。及度大悲海岸究竟故。偈曰

&nbsp;&nbsp;&nbsp;&nbsp;盡於未來際&nbsp;&nbsp;&nbsp;&nbsp;普及一切生

&nbsp;&nbsp;&nbsp;&nbsp;恒時利益彼&nbsp;&nbsp;&nbsp;&nbsp;是說歸依大

釋曰。此偈顯歸依大。大有三義。一者時大。窮一切眾生生死際故。二者境大。以一切眾生為境故。三者事大。恒時作利益救脫其苦令出離故。已說無上歸依。次說如來轉依相。偈曰

&nbsp;&nbsp;&nbsp;&nbsp;二障種恒隨&nbsp;&nbsp;&nbsp;&nbsp;彼滅極廣斷

&nbsp;&nbsp;&nbsp;&nbsp;白法圓滿故&nbsp;&nbsp;&nbsp;&nbsp;依轉二道成

釋曰。此偈顯示轉依有離有得。二障種恒隨彼滅極廣斷者。此明所治遠離。謂煩惱障智障二種種子。無始已來恒時隨逐。今得永滅極者。一切地廣者。一切種此皆斷故。白法圓滿故。依轉二道成者。此明能治成就。謂佛體與最上圓滿白法相應。爾時依轉得二道成就。一得極清淨出世智。道二得無邊所識境界智道。是名轉依。偈曰

&nbsp;&nbsp;&nbsp;&nbsp;彼處如來住&nbsp;&nbsp;&nbsp;&nbsp;不動如山王

&nbsp;&nbsp;&nbsp;&nbsp;尚悲樂滅人&nbsp;&nbsp;&nbsp;&nbsp;況著諸有者

釋曰。此偈顯示如來轉依諸轉中勝。何以故。如來轉依住無漏界處。如山王鎮地安住不動。如此轉已見於聲聞緣覺樂寂滅人尚生憐愍。何況遠邊下賤著有苦惱眾生。偈曰

&nbsp;&nbsp;&nbsp;&nbsp;他利及無上&nbsp;&nbsp;&nbsp;&nbsp;不轉及不生

&nbsp;&nbsp;&nbsp;&nbsp;廣大與無二&nbsp;&nbsp;&nbsp;&nbsp;無住亦平等

&nbsp;&nbsp;&nbsp;&nbsp;殊勝與遍授&nbsp;&nbsp;&nbsp;&nbsp;是說如來轉

&nbsp;&nbsp;&nbsp;&nbsp;顯示十功德&nbsp;&nbsp;&nbsp;&nbsp;差別義應知

釋曰。此二偈顯示如來轉依有十種功德差別。何等為十。一者他義轉。謂轉依已為利他故。二者無上轉。謂轉依已一切法中而得自在過二乘轉故。三者不轉轉。謂轉依已染污諸因不能轉此依彼依轉故。四者不生轉。謂轉依已一切染污法畢竟不起故。五者廣大轉。謂轉依已示現得大菩提及般涅槃故。六者無二轉。謂轉依已生死涅槃無有二故。七者不住轉。謂轉依已有為無為俱不住故。八者平等轉。謂轉依已與聲聞緣覺。同解脫煩惱障故。九者殊勝轉。謂轉依已力無畏等一切佛法無與等故。十者遍授轉。謂轉依已恒以一切乘而教授故。偈曰

&nbsp;&nbsp;&nbsp;&nbsp;如空遍一切&nbsp;&nbsp;&nbsp;&nbsp;佛亦一切遍

&nbsp;&nbsp;&nbsp;&nbsp;虛空遍諸色&nbsp;&nbsp;&nbsp;&nbsp;諸佛遍眾生

釋曰。此偈顯示佛體一切遍與虛空相似。初二句直說。後二句釋說。譬如虛空遍一切色聚。佛體亦爾遍一切眾生聚。若以眾生現非佛故。言佛體不遍者。是義不然。未成就故。偈曰

&nbsp;&nbsp;&nbsp;&nbsp;譬如水器壞&nbsp;&nbsp;&nbsp;&nbsp;月像不現前

&nbsp;&nbsp;&nbsp;&nbsp;如是眾生過&nbsp;&nbsp;&nbsp;&nbsp;佛像亦不現

釋曰。此偈顯示佛體雖遍而眾生不見。譬如水器破壞不見月像。如是眾生過失不見佛像。此義得成。偈曰

&nbsp;&nbsp;&nbsp;&nbsp;譬如火聚性&nbsp;&nbsp;&nbsp;&nbsp;或然或滅盡

&nbsp;&nbsp;&nbsp;&nbsp;如是諸佛化&nbsp;&nbsp;&nbsp;&nbsp;或出或涅槃

釋曰。此偈顯示諸佛教化有出有沒。譬如火性有時熾然有時滅盡。諸佛教化亦復如是。有時示現出世。有時示現涅槃。如是已說如來轉依。次說如來事業恒無功用。偈曰

&nbsp;&nbsp;&nbsp;&nbsp;意珠及天鼓&nbsp;&nbsp;&nbsp;&nbsp;自然成自事

&nbsp;&nbsp;&nbsp;&nbsp;佛化及佛說&nbsp;&nbsp;&nbsp;&nbsp;無思亦如是

釋曰。此偈顯示佛事無功用。譬如如意寶珠雖復無心自然能作種種變現。如來亦爾。雖復無功用心自然能起種種變化。譬如天鼓雖復無心自然能出種種音聲。如來亦爾。雖復無功用心自然能說種種妙法。偈曰

&nbsp;&nbsp;&nbsp;&nbsp;依空業無間&nbsp;&nbsp;&nbsp;&nbsp;而業有增減

&nbsp;&nbsp;&nbsp;&nbsp;依界事不斷&nbsp;&nbsp;&nbsp;&nbsp;而事有生滅

釋曰。此偈顯示佛事無間。譬如世間依空所作無時斷絕。諸佛亦爾。依無漏界而作佛事亦無斷絕。譬如世間依空所作有增有減。諸佛亦爾。依無漏界而作佛事亦有生滅。已說無功用心不捨佛事。次說無漏法界甚深。偈曰

&nbsp;&nbsp;&nbsp;&nbsp;如前後亦爾&nbsp;&nbsp;&nbsp;&nbsp;及離一切障

&nbsp;&nbsp;&nbsp;&nbsp;非淨非不淨&nbsp;&nbsp;&nbsp;&nbsp;佛說名為如

釋曰。此偈顯示法界清淨相。如前後亦爾者。所謂非淨。由自性不染故。及離一切障者。所謂非不淨。由後時客塵離故。非淨非不淨佛說名為如者。是故佛說是如非淨非不淨。是名法界清淨相。偈曰

&nbsp;&nbsp;&nbsp;&nbsp;清淨空無我&nbsp;&nbsp;&nbsp;&nbsp;佛說第一我

&nbsp;&nbsp;&nbsp;&nbsp;諸佛我淨故&nbsp;&nbsp;&nbsp;&nbsp;故佛名大我

釋曰。此偈顯示法界大我相。清淨空無我者。此無漏界由第一無我為自性故。佛說第一我者。第一無我謂清淨如。彼清淨如即是諸佛我自性。諸佛我淨故。故佛名大我者。由佛此我最得清淨。是故號佛以為大我。由此義意。諸佛於無漏界建立第一我。是名法界大我相。偈曰

&nbsp;&nbsp;&nbsp;&nbsp;非體非非體&nbsp;&nbsp;&nbsp;&nbsp;如是說佛體

&nbsp;&nbsp;&nbsp;&nbsp;是故作是論&nbsp;&nbsp;&nbsp;&nbsp;定是無記法

釋曰。此偈顯示法界無記相。作體者。人法二相不可說故。非非體者。如相實有故。如是說佛體者。由此因緣故說佛體非體非非體。是故作是論定是無記法者。無記謂死後有如來死後無如來。死後亦有如來亦無如來。死後非有如來非無如來。如是四句不可記故。是故法界是無記相。偈曰

&nbsp;&nbsp;&nbsp;&nbsp;譬如鐵熱息&nbsp;&nbsp;&nbsp;&nbsp;譬如眼瞖除

&nbsp;&nbsp;&nbsp;&nbsp;心智息亦爾&nbsp;&nbsp;&nbsp;&nbsp;不說有無體

釋曰。此偈顯示法界解脫相。譬如鐵熱息譬如眼瞖除者。如是二物熱息瞖除可說非體非非體。何以故。非體者。由熱瞖無相故。非非體者。由息相有體故。心智息亦爾不說有無體者。諸佛心智以貪為熱以無明為瞖。彼二若息亦說非體非非體。何以故。非體者。由貪及無明息故。非非體者。由心慧解脫有故。是名法界解脫相。已說相甚深。次說處甚深。偈曰

&nbsp;&nbsp;&nbsp;&nbsp;諸佛無漏界&nbsp;&nbsp;&nbsp;&nbsp;非一亦非多

&nbsp;&nbsp;&nbsp;&nbsp;前身隨順故&nbsp;&nbsp;&nbsp;&nbsp;非身如空故

釋曰。此偈顯示法界處甚深。諸佛無漏。法界非一亦非多。何以故。非一者。由前身隨順故。非多者。由非身故。問云何非身。答如虛空故。是名法界處甚深。已說處甚深。次說業甚深。偈曰

&nbsp;&nbsp;&nbsp;&nbsp;譬如大寶藏&nbsp;&nbsp;&nbsp;&nbsp;眾寶之所依

&nbsp;&nbsp;&nbsp;&nbsp;淨界亦如是&nbsp;&nbsp;&nbsp;&nbsp;佛法之依止

釋曰。此偈顯示法界依止業。由清淨法界為力無畏等諸菩提分寶所依止故。偈曰

&nbsp;&nbsp;&nbsp;&nbsp;譬如密雲布&nbsp;&nbsp;&nbsp;&nbsp;灑雨成百穀

&nbsp;&nbsp;&nbsp;&nbsp;淨界亦如是&nbsp;&nbsp;&nbsp;&nbsp;流善熟眾生

釋曰。此偈顯示法界成熟眾生業。由從清淨法界流諸善根成熟眾生故。偈曰

&nbsp;&nbsp;&nbsp;&nbsp;譬如日月盈&nbsp;&nbsp;&nbsp;&nbsp;皎淨輪圓滿

&nbsp;&nbsp;&nbsp;&nbsp;淨界亦如是&nbsp;&nbsp;&nbsp;&nbsp;善根聚圓滿

釋曰。此偈顯示法界到究竟業聚。謂福智由清淨法界。如此二聚得圓滿故。偈曰

&nbsp;&nbsp;&nbsp;&nbsp;譬如日輪出&nbsp;&nbsp;&nbsp;&nbsp;流光照一切

&nbsp;&nbsp;&nbsp;&nbsp;淨界亦如是&nbsp;&nbsp;&nbsp;&nbsp;流說化群生

釋曰。此偈顯示法界說正法業。偈曰

&nbsp;&nbsp;&nbsp;&nbsp;譬如日光合&nbsp;&nbsp;&nbsp;&nbsp;同事照世間

&nbsp;&nbsp;&nbsp;&nbsp;淨界亦如是&nbsp;&nbsp;&nbsp;&nbsp;佛合同業化

釋曰。此偈顯示法界化所作業。譬如多日多光一時和合同作一事。謂乾熟等。如是多佛多智一時和合同作一業。謂變化等。偈曰

&nbsp;&nbsp;&nbsp;&nbsp;譬如日光照&nbsp;&nbsp;&nbsp;&nbsp;無限亦一時

&nbsp;&nbsp;&nbsp;&nbsp;淨界佛光照&nbsp;&nbsp;&nbsp;&nbsp;二事亦如是

釋曰。此偈顯示法界無分別業。譬如日光普照無有分限亦復一時。如是佛光普照無限一時亦復如是。偈曰

&nbsp;&nbsp;&nbsp;&nbsp;譬如諸日光&nbsp;&nbsp;&nbsp;&nbsp;說有雲等翳

&nbsp;&nbsp;&nbsp;&nbsp;淨界諸佛智&nbsp;&nbsp;&nbsp;&nbsp;說有眾生障

釋曰。此偈顯示法界不作業。譬如日光雲等為翳是故不照。如是佛光眾生過失為障。五濁多故。是故不有所作。偈曰

&nbsp;&nbsp;&nbsp;&nbsp;譬如滋灰力&nbsp;&nbsp;&nbsp;&nbsp;染衣種種色

&nbsp;&nbsp;&nbsp;&nbsp;淨界行願力&nbsp;&nbsp;&nbsp;&nbsp;解脫種種智

釋曰。此偈顯示法界解脫智業。譬如別衣由滋灰力。有處得種種色。有處不得種種色。三乘淨界亦爾。由行願力諸佛解脫得種種智。二乘解脫不得種種智。偈曰

&nbsp;&nbsp;&nbsp;&nbsp;無漏界甚深&nbsp;&nbsp;&nbsp;&nbsp;相處業三種

&nbsp;&nbsp;&nbsp;&nbsp;諸佛如是說&nbsp;&nbsp;&nbsp;&nbsp;譬如染畫空

釋曰。此偈重顯前甚深義。無漏界甚深相處業三種者。此無漏界世尊略說三種甚深。一者相甚深。二者處甚深。三者業甚深。相甚深有四種。一清淨相。二大我相。三無記相。四解脫相。如其次第。由前四偈所顯處甚深一種。謂一多不住故。由第五偈所顯業甚深有八種。一寶依止業。二成熟眾生業。三到究竟業。四說正法業。五化所作業。六無分別業。七智不作業。八解脫智業。如其次第。由後八偈所顯。諸佛如是說。譬如染畫空者。此無漏界無有戲論。譬如虛空是故甚深。如是甚深差別說者。譬如染於虛空畫於虛空。是義應知。偈曰

&nbsp;&nbsp;&nbsp;&nbsp;一切無別故&nbsp;&nbsp;&nbsp;&nbsp;得如清淨故

&nbsp;&nbsp;&nbsp;&nbsp;故說諸眾生&nbsp;&nbsp;&nbsp;&nbsp;名為如來藏

釋曰。此偈顯示法界是如來藏。一切無別故者。一切眾生一切諸佛等無差別。故名為如。得如清淨故者。得清淨如以為自性。故名如來。以是義故可說一切眾生名為如來藏。已說無漏界甚深。次說諸佛變化。偈曰

&nbsp;&nbsp;&nbsp;&nbsp;聲聞及緣覺&nbsp;&nbsp;&nbsp;&nbsp;菩薩與如來

&nbsp;&nbsp;&nbsp;&nbsp;初化退世間&nbsp;&nbsp;&nbsp;&nbsp;至佛退菩薩

釋曰。此偈顯示增上變化。一切世間變化聲聞變化能退。一切聲聞變化緣覺變化能退。一切緣覺變化菩薩變化能退。一切菩薩變化諸佛變化能退。無有一人變化能退諸佛變化。是故如來變化最得增上。偈曰

&nbsp;&nbsp;&nbsp;&nbsp;如是佛變化&nbsp;&nbsp;&nbsp;&nbsp;無量不思議

&nbsp;&nbsp;&nbsp;&nbsp;隨人隨世界&nbsp;&nbsp;&nbsp;&nbsp;隨時種種現

釋曰。此偈顯示甚深變化。此甚深有二種。一者無量。二者不思議。問此事云何。答隨何根人隨何世界隨何時節。如其差別。若多若少。種種變化。如是無量亦不思議。是故如來變化最為甚深。自下次說別轉變化。偈曰

&nbsp;&nbsp;&nbsp;&nbsp;如是五根轉&nbsp;&nbsp;&nbsp;&nbsp;變化得增上

&nbsp;&nbsp;&nbsp;&nbsp;諸義遍所作&nbsp;&nbsp;&nbsp;&nbsp;功德千二百

釋曰。此偈顯示轉五根變化。此變化得二種增上。一者得諸義遍所作。謂一一根皆能互用一切境界故。二者得功德千二百。謂一一根各得千二百功德故。偈曰

&nbsp;&nbsp;&nbsp;&nbsp;如是意根轉&nbsp;&nbsp;&nbsp;&nbsp;變化得增上

&nbsp;&nbsp;&nbsp;&nbsp;極淨無分別&nbsp;&nbsp;&nbsp;&nbsp;恒隨變化行

釋曰。此偈顯示轉意根變化。意根謂染污識。由此轉故得極淨無分別智。恒與一切變化隨行共所作故。偈曰

&nbsp;&nbsp;&nbsp;&nbsp;如是義受轉&nbsp;&nbsp;&nbsp;&nbsp;變化得增上

&nbsp;&nbsp;&nbsp;&nbsp;淨土如所欲&nbsp;&nbsp;&nbsp;&nbsp;受用皆現前

釋曰。此偈顯示轉義受變化。義謂五塵受謂五識。由此二轉剎土清淨。所欲現前隨意受用。偈曰

&nbsp;&nbsp;&nbsp;&nbsp;如是分別轉&nbsp;&nbsp;&nbsp;&nbsp;變化得增上

&nbsp;&nbsp;&nbsp;&nbsp;諸智所作業&nbsp;&nbsp;&nbsp;&nbsp;恒時無礙行

釋曰。此偈顯示轉分別變化。分別謂意識。由此轉故諸智所作。一切時變化無有障礙。偈曰

&nbsp;&nbsp;&nbsp;&nbsp;如是安立轉&nbsp;&nbsp;&nbsp;&nbsp;變化得增上

&nbsp;&nbsp;&nbsp;&nbsp;住佛不動句&nbsp;&nbsp;&nbsp;&nbsp;不住於涅槃

釋曰。此偈顯示轉安立變化。安立謂器世界。由此轉故。住佛不動無漏法界。得不般涅槃。恒起增上變化。偈曰

&nbsp;&nbsp;&nbsp;&nbsp;如是欲染轉&nbsp;&nbsp;&nbsp;&nbsp;變化得增上

&nbsp;&nbsp;&nbsp;&nbsp;住佛無上樂&nbsp;&nbsp;&nbsp;&nbsp;示現妻無染

釋曰。此偈顯示轉欲染變化。由此轉故得二種變化。一者得無上樂住。二者得於妻無染。偈曰

&nbsp;&nbsp;&nbsp;&nbsp;如是空想轉&nbsp;&nbsp;&nbsp;&nbsp;變化得增上

&nbsp;&nbsp;&nbsp;&nbsp;隨欲一切得&nbsp;&nbsp;&nbsp;&nbsp;所去皆無擁

釋曰。此偈顯示轉空想變化。由此轉故得二種變化。一者所欲皆得。得虛空藏故。二者所去無擁。得虛空解故。偈曰

&nbsp;&nbsp;&nbsp;&nbsp;如是無量轉&nbsp;&nbsp;&nbsp;&nbsp;如是無量化

&nbsp;&nbsp;&nbsp;&nbsp;不思議所作&nbsp;&nbsp;&nbsp;&nbsp;諸佛依無垢

釋曰。此偈總結前義。由無量轉故得無量變化。如是諸佛不思議業。一切皆依無漏法界。是義應知。已說諸佛變化。次說諸佛成熟眾生。偈曰

&nbsp;&nbsp;&nbsp;&nbsp;令集亦令長&nbsp;&nbsp;&nbsp;&nbsp;令熟亦令脫

&nbsp;&nbsp;&nbsp;&nbsp;熟熟不無餘&nbsp;&nbsp;&nbsp;&nbsp;世間無盡故

釋曰。此偈顯示次第成熟因。未集善根者令聚集。已集善根者令增長。已長善根者令成熟。已熟善根者令解脫。使得最極清淨。如是十方諸佛各各善說。熟已復熟不般涅槃。何以故。由諸世間無有盡故。偈曰

&nbsp;&nbsp;&nbsp;&nbsp;難得已具得&nbsp;&nbsp;&nbsp;&nbsp;處處為物歸

&nbsp;&nbsp;&nbsp;&nbsp;希有非希有&nbsp;&nbsp;&nbsp;&nbsp;由得善方便

釋曰。此偈顯示已熟菩薩行非希有相。難得已具得處處為物歸者。無上菩提最上功德。此未曾有。今已具足相應。由此相應故能恒於十方世界為物歸處。希有非希有者。如是處處成熟眾生。是為希有。如此希有亦非希有。何以故。由得善方便故。善方便者。謂隨機道即是清淨行。偈曰

&nbsp;&nbsp;&nbsp;&nbsp;轉法及法沒&nbsp;&nbsp;&nbsp;&nbsp;得道亦涅槃

&nbsp;&nbsp;&nbsp;&nbsp;處處方便起&nbsp;&nbsp;&nbsp;&nbsp;不動真法界

釋曰。此偈顯示普遍成熟因。轉法及法沒得道亦涅槃者。謂於一剎那中有處示現轉無量法輪。有處示現正法滅盡。有處示現得大菩提。有處示現入於涅槃。此由眾生行不同故。處處方便起不動真法界者。若眾生應可成熟。如來隨彼住處處處教化。然於無漏法界亦復不動偈曰

&nbsp;&nbsp;&nbsp;&nbsp;不起分別意&nbsp;&nbsp;&nbsp;&nbsp;成熟去來今

&nbsp;&nbsp;&nbsp;&nbsp;處處化眾生&nbsp;&nbsp;&nbsp;&nbsp;三門常示現

釋曰。此偈顯示自然成熟因。不起分別意成熟去來今者。一切諸佛不作是念。我曾成熟眾生。我當成熟眾生。我今成熟眾生。何以故。由無分別故。處處化眾生三門常示現者。雖無功用而一切時。以諸善根於十方世界。遍以三門成熟眾生。三門者。謂三乘教門故。偈曰

&nbsp;&nbsp;&nbsp;&nbsp;如日自然光&nbsp;&nbsp;&nbsp;&nbsp;照闇成百穀

&nbsp;&nbsp;&nbsp;&nbsp;法日光亦爾&nbsp;&nbsp;&nbsp;&nbsp;滅惑熟眾生

釋曰。此偈譬顯自然義。譬如日輪無勤方便自然放光處處破闇成熟百穀。諸佛亦爾。雖無功用以法日光處處滅惑成熟眾生。偈曰

&nbsp;&nbsp;&nbsp;&nbsp;一燈燃眾燈&nbsp;&nbsp;&nbsp;&nbsp;極聚明無盡

&nbsp;&nbsp;&nbsp;&nbsp;一熟化多熟&nbsp;&nbsp;&nbsp;&nbsp;無盡化亦然

釋曰。此偈顯示展轉成熟因。譬如一燈。傳然眾燈。極大燈聚無量無數而一燈無盡。諸佛亦爾。一佛成熟化多成熟極大眾生聚無量無數。然其化力亦復無盡。偈曰

&nbsp;&nbsp;&nbsp;&nbsp;巨海納眾流&nbsp;&nbsp;&nbsp;&nbsp;無厭復無溢

&nbsp;&nbsp;&nbsp;&nbsp;佛界攝眾善&nbsp;&nbsp;&nbsp;&nbsp;不滿亦不增

釋曰。此偈顯示無厭成熟因。譬如巨海廣納百川無有厭足亦無盈溢。為容受故。佛界亦爾。常攝無量清淨善根。而不滿足亦不增長。由希有故。已說諸佛成熟眾生。次說諸佛法界清淨。偈曰

&nbsp;&nbsp;&nbsp;&nbsp;二障已永除&nbsp;&nbsp;&nbsp;&nbsp;法如得清淨

&nbsp;&nbsp;&nbsp;&nbsp;諸物及緣智&nbsp;&nbsp;&nbsp;&nbsp;自在亦無盡

釋曰。此偈顯示法界性義。二障已永除法如得清淨者。謂清淨相。由煩惱障及智障悉永盡故。諸物及緣智自在亦無盡者。謂自在相。由於諸物及緣彼智。二種自在永無盡故。偈曰

&nbsp;&nbsp;&nbsp;&nbsp;一切種如智&nbsp;&nbsp;&nbsp;&nbsp;修淨法界因

&nbsp;&nbsp;&nbsp;&nbsp;利樂化眾生&nbsp;&nbsp;&nbsp;&nbsp;此果亦無盡

釋曰。此偈顯示法界因義。一切種如智修淨法界因者。謂為清淨法界於一切時修一切種如門智以為因故。利樂化眾生此果亦無盡者。謂為教化眾生於一切時與一切眾生利樂二果恒無盡故。偈曰

&nbsp;&nbsp;&nbsp;&nbsp;發起身口心&nbsp;&nbsp;&nbsp;&nbsp;三業恒時化

&nbsp;&nbsp;&nbsp;&nbsp;二門及二聚&nbsp;&nbsp;&nbsp;&nbsp;方便悉圓滿

釋曰。此偈顯示法界業義。發起身口心三業恒時化者。謂起身業口業心業一切時教化眾生故。二門及二聚方便悉圓滿者。論具足二門二聚為方便故。二門謂三昧門陀羅尼門。二聚謂福德聚智慧聚。偈曰

&nbsp;&nbsp;&nbsp;&nbsp;自性及法食&nbsp;&nbsp;&nbsp;&nbsp;變化位差別

&nbsp;&nbsp;&nbsp;&nbsp;此由法界淨&nbsp;&nbsp;&nbsp;&nbsp;諸佛之所說

釋曰。此偈顯示法界位義。自性及法食變化位差別者。謂自性身食身化身位差別故。此由法界淨諸佛之所說者。若法界不清淨此位不成故。已說諸佛法界清淨。次說諸佛三身。偈曰

&nbsp;&nbsp;&nbsp;&nbsp;性身及食身&nbsp;&nbsp;&nbsp;&nbsp;化身合三身

&nbsp;&nbsp;&nbsp;&nbsp;應知第一身&nbsp;&nbsp;&nbsp;&nbsp;餘二之依止

釋曰。一切諸佛有三種身。一者自性身。由轉依相故。二者食身。由於大集眾中作法食故。三者化身。由作所化眾生利益故。此中應知。自性身為食身化身依止。由是本故。偈曰

&nbsp;&nbsp;&nbsp;&nbsp;食身於諸界&nbsp;&nbsp;&nbsp;&nbsp;受用有差別

&nbsp;&nbsp;&nbsp;&nbsp;眾土名身業&nbsp;&nbsp;&nbsp;&nbsp;一切皆異故

釋曰。食身於一切世界中諸徒眾諸剎土諸名號諸身諸業。如此諸受用事悉皆不同。偈曰

&nbsp;&nbsp;&nbsp;&nbsp;平等微細身&nbsp;&nbsp;&nbsp;&nbsp;受用身相合

&nbsp;&nbsp;&nbsp;&nbsp;應知受用身&nbsp;&nbsp;&nbsp;&nbsp;得是化身因

釋曰。平等謂自性身。一切諸佛等無別故。微細者。由此身難知故。受用身謂食身。此身與平等身合由依起故。應知受用身復是化身因者。由所欲受用一切示現故。偈曰

&nbsp;&nbsp;&nbsp;&nbsp;化佛無量化&nbsp;&nbsp;&nbsp;&nbsp;是故名化身

&nbsp;&nbsp;&nbsp;&nbsp;二身二利成&nbsp;&nbsp;&nbsp;&nbsp;一切種建立

釋曰。由化身諸佛於一切時化作無量差別。佛由此化故名為化身。二身者謂食身化身。二利者謂自利他利。食身以自利成就為相。化身以他利成就為相。如此二利。一切種成就故。次第建立食身及化身。偈曰

&nbsp;&nbsp;&nbsp;&nbsp;工巧及出生&nbsp;&nbsp;&nbsp;&nbsp;得道般涅槃

&nbsp;&nbsp;&nbsp;&nbsp;示此大方便&nbsp;&nbsp;&nbsp;&nbsp;令他得解脫

釋曰。復次化身者。於一切時教化眾生。或現工巧。或現出生。或現得菩提。或現般涅槃。如是種種示大方便。皆令眾生而得解脫。此是他利成就相。偈曰

&nbsp;&nbsp;&nbsp;&nbsp;應知佛三身&nbsp;&nbsp;&nbsp;&nbsp;是佛身皆攝

&nbsp;&nbsp;&nbsp;&nbsp;自他利依止&nbsp;&nbsp;&nbsp;&nbsp;示現悉三身

釋曰。應知此三身攝一切諸佛身。示現一切自利他利依止故。偈曰

&nbsp;&nbsp;&nbsp;&nbsp;由依心業故&nbsp;&nbsp;&nbsp;&nbsp;三佛俱平等

&nbsp;&nbsp;&nbsp;&nbsp;自性無間續&nbsp;&nbsp;&nbsp;&nbsp;三佛俱常住

釋曰。彼三種身如其次第。一切諸佛悉皆平等。由依故。一切諸佛自性身平等。法界無別故。由心故。一切諸佛食身平等。佛心無別故。由業故。一切諸佛化身平等。同一所作故。復次一切諸佛悉同常住。由自性常故。一切諸佛自性身常住。畢竟無漏故。由無間常故。一切諸佛食身常住。說法無斷絕故。由相續常故。一切諸佛化身常住。雖於此滅復彼現故。已說諸佛身。次說諸佛智。偈曰

&nbsp;&nbsp;&nbsp;&nbsp;四智鏡不動&nbsp;&nbsp;&nbsp;&nbsp;三智之所依

&nbsp;&nbsp;&nbsp;&nbsp;八七六五識&nbsp;&nbsp;&nbsp;&nbsp;次第轉得故

釋曰。四智鏡不動三智之所依者。一切諸佛有四種智。一者鏡智。二者平等智。三者觀智。四者作事智。彼鏡智以不動為相。恒為餘三智之所依止。何以故。三智動故。八七六五識次第轉得故者。轉第八識得鏡智。轉第七識得平等智。轉第六識得觀智。轉前五識得作事智。是義應知。偈曰

&nbsp;&nbsp;&nbsp;&nbsp;鏡智緣無分&nbsp;&nbsp;&nbsp;&nbsp;相續恒不斷

&nbsp;&nbsp;&nbsp;&nbsp;不愚諸所識&nbsp;&nbsp;&nbsp;&nbsp;諸相不現前

釋曰。此偈顯示轉第八識得鏡智。鏡智緣無分者。於一切境界不作分段緣故。相續恒不斷者。於一切時常行不斷絕故。不愚諸所識者。了知一切境界障永盡故。諸相不現前者。於諸境界離行相緣無分別故。偈曰

&nbsp;&nbsp;&nbsp;&nbsp;鏡智諸智因&nbsp;&nbsp;&nbsp;&nbsp;說是大智藏

&nbsp;&nbsp;&nbsp;&nbsp;餘身及餘智&nbsp;&nbsp;&nbsp;&nbsp;像現從此起

釋曰。此偈顯示鏡智用。鏡智諸智因說是大智藏者。彼平等智等諸智一切種皆以鏡智為因。是故此智譬如大藏。由是諸智藏故。餘身及餘智像現從此起者。餘身謂受用身等。餘智謂平等智等。由彼身像及彼智像。一切皆從此智出生。是故佛說此智以為鏡智。偈曰

&nbsp;&nbsp;&nbsp;&nbsp;眾生平等智&nbsp;&nbsp;&nbsp;&nbsp;修淨證菩提

&nbsp;&nbsp;&nbsp;&nbsp;不住於涅槃&nbsp;&nbsp;&nbsp;&nbsp;以無究竟故

釋曰。此偈顯示轉第七識得平等智。眾生平等智修淨證菩提者。若諸菩薩證法現前時。即得一切眾生平等智。若修習此智最極清淨。即得無上菩提。不住於涅槃。以無究竟故者。由眾生無盡故無究竟。無究竟故不住涅槃。由此義故說為平等智。偈曰

&nbsp;&nbsp;&nbsp;&nbsp;大慈與大悲&nbsp;&nbsp;&nbsp;&nbsp;是二恒無絕

&nbsp;&nbsp;&nbsp;&nbsp;眾生若有信&nbsp;&nbsp;&nbsp;&nbsp;佛像即現前

釋曰。此偈顯示平等智用。大慈與大悲是二恒無絕者。諸佛如來於一切時隨逐眾生。何以故。大慈大悲無斷絕故。眾生若有信佛像即現前者。如其所信隨彼現故。是故或有眾生見如來青色。或有眾生見如來黃色。如是一切此前二智即是法身。偈曰

&nbsp;&nbsp;&nbsp;&nbsp;觀智識所識&nbsp;&nbsp;&nbsp;&nbsp;恒時無有礙

&nbsp;&nbsp;&nbsp;&nbsp;此智如大藏&nbsp;&nbsp;&nbsp;&nbsp;總持三昧依

釋曰。此偈顯示轉第六識得觀智。觀智於所識一切境界恒無障礙。譬如大藏。與一切陀羅尼門一切三昧門而為依止。何以故。如是二門皆從此智生故。偈曰

&nbsp;&nbsp;&nbsp;&nbsp;恒在大眾中&nbsp;&nbsp;&nbsp;&nbsp;種種皆示現

&nbsp;&nbsp;&nbsp;&nbsp;能斷諸疑網&nbsp;&nbsp;&nbsp;&nbsp;雨大法雨故

釋曰。此偈顯示觀智用義如偈說。此觀智即是食身。偈曰

&nbsp;&nbsp;&nbsp;&nbsp;事智於諸界&nbsp;&nbsp;&nbsp;&nbsp;種種化事起

&nbsp;&nbsp;&nbsp;&nbsp;無量不思議&nbsp;&nbsp;&nbsp;&nbsp;為利群生故

釋曰。此偈顯示轉前五識得作事智。彼作事智於一切世界中作種種變化事。無量無邊不可思議。如此等業。皆為利益一切眾生故。此作事智即是化身。偈曰

&nbsp;&nbsp;&nbsp;&nbsp;攝持及等心&nbsp;&nbsp;&nbsp;&nbsp;開法亦作事

&nbsp;&nbsp;&nbsp;&nbsp;如是依四義&nbsp;&nbsp;&nbsp;&nbsp;次第四智起

釋曰。攝持者。謂聞法攝持故。等心者。謂於一切眾生得自他平等故。開法者。謂演說正法故。作事者。謂起種種化業故。依第一義鏡智起。依第二義平等智起。依第三義觀智起。依第四義作事智起。偈曰

&nbsp;&nbsp;&nbsp;&nbsp;性別及不虛&nbsp;&nbsp;&nbsp;&nbsp;一切亦無始

&nbsp;&nbsp;&nbsp;&nbsp;無別故不一&nbsp;&nbsp;&nbsp;&nbsp;依同故不多

釋曰。此偈顯示諸佛不一不多。不一者。由性別故。不虛故。一切故。無始故。無別故。性別者。由無邊諸佛性別。若言唯有一佛而有當得菩提者。是義不然。故佛不一。不虛者。若福智聚虛則應餘菩薩不得菩提。由二聚不虛故。是義不然。故佛不一。一切者。若言唯有一佛則應是佛不利益一切眾生。由佛建立一切眾生作佛故。是義不然。故佛不一。無始者。若言唯有最初一佛。是佛應無福智二聚而得成佛。是義不然。故佛不一。無別者。若言有別佛無福智二聚。是義不然。故佛不一。不多者。由依同故。一切諸佛法身由依無漏界故。已說諸佛智。次說入佛方便。偈曰

&nbsp;&nbsp;&nbsp;&nbsp;分別若恒有&nbsp;&nbsp;&nbsp;&nbsp;真實則永無

&nbsp;&nbsp;&nbsp;&nbsp;分別若永無&nbsp;&nbsp;&nbsp;&nbsp;真實則恒有

釋曰。若分別自性是恒有。則真實自性是永無。由不可得故。若分別自性是永無。則真實自性是恒有。由可得故偈曰

&nbsp;&nbsp;&nbsp;&nbsp;欲修最上修&nbsp;&nbsp;&nbsp;&nbsp;不見一切修

&nbsp;&nbsp;&nbsp;&nbsp;欲得最上得&nbsp;&nbsp;&nbsp;&nbsp;不見一切得

釋曰。彼如是最上修。彼修不可得。彼如是最上得。彼得不可得。偈曰

&nbsp;&nbsp;&nbsp;&nbsp;尊重及長時&nbsp;&nbsp;&nbsp;&nbsp;觀佛希有法

&nbsp;&nbsp;&nbsp;&nbsp;緣此速得佛&nbsp;&nbsp;&nbsp;&nbsp;去佛菩提遠

釋曰。若有菩薩於佛世尊極生尊重及長時正勤觀佛未曾有法。緣此觀心及長時精進。而謂我當速得無上菩提。應知如是菩薩去佛菩提則為甚遠。何以故。彼有慢故。偈曰

&nbsp;&nbsp;&nbsp;&nbsp;觀法唯分別&nbsp;&nbsp;&nbsp;&nbsp;此義如前知

&nbsp;&nbsp;&nbsp;&nbsp;菩薩無分別&nbsp;&nbsp;&nbsp;&nbsp;說彼速成佛

釋曰。若菩薩觀一切諸法唯是分別。觀彼分別亦無分別。即得入彼無生忍位。由如此義說得菩提。已說入佛方便。次說諸佛同事。偈曰

&nbsp;&nbsp;&nbsp;&nbsp;應知諸河水&nbsp;&nbsp;&nbsp;&nbsp;別依亦別事

&nbsp;&nbsp;&nbsp;&nbsp;水少虫用少&nbsp;&nbsp;&nbsp;&nbsp;未入大海故

&nbsp;&nbsp;&nbsp;&nbsp;一切入大海&nbsp;&nbsp;&nbsp;&nbsp;一依亦一事

&nbsp;&nbsp;&nbsp;&nbsp;水大虫用大&nbsp;&nbsp;&nbsp;&nbsp;亦復常無盡

&nbsp;&nbsp;&nbsp;&nbsp;如是諸別解&nbsp;&nbsp;&nbsp;&nbsp;別意亦別業

&nbsp;&nbsp;&nbsp;&nbsp;解少利益少&nbsp;&nbsp;&nbsp;&nbsp;未入佛體故

&nbsp;&nbsp;&nbsp;&nbsp;一切入佛體&nbsp;&nbsp;&nbsp;&nbsp;一解亦一意

&nbsp;&nbsp;&nbsp;&nbsp;解大利益大&nbsp;&nbsp;&nbsp;&nbsp;極聚亦無盡

釋曰。別水譬諸菩薩別解。別依譬諸菩薩別意。一水譬諸如來一解。一依譬諸如來一意。由諸河水別故水事業亦別。由水少故水虫受用亦少。何以故。未得同入大海故。諸菩薩亦爾。由解別故作業亦別。由解少故利益眾生亦少。何以故。未得同入佛體故。諸水若入大海。即同一依。即同一體。由水一故事業亦一。由水大故水虫受用亦大。若諸菩薩同入佛體。即同一意。即同一解。由解一故作業亦一。由解大故利益亦大。極一切眾生聚亦無有盡。如是已說諸佛體用次說一偈勸進悕求。偈曰

&nbsp;&nbsp;&nbsp;&nbsp;無比圓白法&nbsp;&nbsp;&nbsp;&nbsp;眾生利樂因

&nbsp;&nbsp;&nbsp;&nbsp;樂住無盡藏&nbsp;&nbsp;&nbsp;&nbsp;智者應求發

釋曰。無比圓白法者。由佛自利成就故。眾生利樂因者。由佛利他成就故。樂住無盡藏者。由佛善根無過無上是無盡樂藏故。智者應求發者。有智之人應求如此最勝樂住而發大菩提心故。菩提品究竟

## 大乘莊嚴經論卷第四

### 明信品第十一

釋曰。已說無上菩提隨順。菩提者所謂信。此信相今當說。偈曰

&nbsp;&nbsp;&nbsp;&nbsp;已生及未生&nbsp;&nbsp;&nbsp;&nbsp;正受及似受

&nbsp;&nbsp;&nbsp;&nbsp;他力亦自力&nbsp;&nbsp;&nbsp;&nbsp;有迷亦不迷

&nbsp;&nbsp;&nbsp;&nbsp;現前不現前&nbsp;&nbsp;&nbsp;&nbsp;聽法及求義

&nbsp;&nbsp;&nbsp;&nbsp;觀察等十三&nbsp;&nbsp;&nbsp;&nbsp;分別於信相

釋曰。信相差別有十三種。一者已生信。謂過去現在信。二者未生信。謂未來信。三者正受信。謂內信。四者似受信。謂外信。五者他力信。謂麁信。由善友力生故。六者自力信。謂細信。由自力生故。七者有迷信。謂惡信。由顛倒故。八者不迷信。謂好信。由無倒故。九者現前信。謂近信。由無障故。十者不現前信。謂遠信。由有障故。十一者聽法信。謂聞信。由聞生故。十二者求義信。謂思信。由思生故。十三者觀察信。謂修信。由修生故。已說信相差別。次說信種差別。偈曰

&nbsp;&nbsp;&nbsp;&nbsp;可奪間無間&nbsp;&nbsp;&nbsp;&nbsp;有多亦有少

&nbsp;&nbsp;&nbsp;&nbsp;有覆及無覆&nbsp;&nbsp;&nbsp;&nbsp;相應不相應

&nbsp;&nbsp;&nbsp;&nbsp;有聚亦無聚&nbsp;&nbsp;&nbsp;&nbsp;極入亦遠入

&nbsp;&nbsp;&nbsp;&nbsp;復此十三義&nbsp;&nbsp;&nbsp;&nbsp;分別於信種

釋曰。信種差別亦有十三。一者可奪信。謂下品信。二者有間信。謂中品信。三者無間信。謂上品信。四者多信。謂大乘信。五者少信。謂小乘信。六者有覆信。謂有障信。由不能勝進故。七者無覆信。謂無障信。由能勝進故八者相應信。謂熟修信。由恒行及恭敬行故。九者不相應信。謂不熟修信。由離前二行故。十者有聚信。謂有果信。由能得大菩提故。十一者無聚信。謂無果信。由不能得大菩提故。十二者極入信。謂功用信。從初地至七地故。十三者遠入信。謂極淨信。從八地至佛地故。已說信種。次說信障難。偈曰

&nbsp;&nbsp;&nbsp;&nbsp;多忘亦懈怠&nbsp;&nbsp;&nbsp;&nbsp;行迷并惡友

&nbsp;&nbsp;&nbsp;&nbsp;善羸及邪憶&nbsp;&nbsp;&nbsp;&nbsp;放逸復少聞

&nbsp;&nbsp;&nbsp;&nbsp;聞喜及思喜&nbsp;&nbsp;&nbsp;&nbsp;因定增上慢

&nbsp;&nbsp;&nbsp;&nbsp;應知此等過&nbsp;&nbsp;&nbsp;&nbsp;障礙於信相

釋曰。障者相違義。多忘者。於已生信為障。懈怠者。於未生信為障。行迷者。於正受似受信為障。如先所受能受執著故。惡友者。於他力信為障。以倒法令受故。善羸者。於自力信為障。邪憶者。於不迷信為障。放逸者。於現前信為障。少聞者於聽法信為障。不聽了義故。聞喜者。於求義信為障。少思惟故。思喜及定慢者。於觀察信為障。少修及不細觀察故。問何障障信種。偈曰

&nbsp;&nbsp;&nbsp;&nbsp;不厭及不習&nbsp;&nbsp;&nbsp;&nbsp;有厭亦有覆

&nbsp;&nbsp;&nbsp;&nbsp;無應及無聚&nbsp;&nbsp;&nbsp;&nbsp;應知障信種

釋曰。不習者於可奪信有聞信為障。不厭者。於小信為障。不厭生死故。有厭者。於大信為障。厭生死故。有覆者。於無覆信為障。無應者。於相應信為障。無聚者。於有聚信為障。已顯示信障難。次讚歎信功德。偈曰

&nbsp;&nbsp;&nbsp;&nbsp;信有大福德&nbsp;&nbsp;&nbsp;&nbsp;不悔及大喜

&nbsp;&nbsp;&nbsp;&nbsp;不壞將堅固&nbsp;&nbsp;&nbsp;&nbsp;進位并得法

&nbsp;&nbsp;&nbsp;&nbsp;自利與他利&nbsp;&nbsp;&nbsp;&nbsp;亦復速諸通

&nbsp;&nbsp;&nbsp;&nbsp;以此諸功德&nbsp;&nbsp;&nbsp;&nbsp;讚歎信利益

釋曰。大福德者。讚現在信不悔者。讚過去信。不追變故。大喜者。讚正受信及似受信。定相應故。不壞者。讚友力信。正道不壞故堅固者。讚自力信。不退捨故。進位者。讚不迷信現前信聽法信求義信觀察信有間信。得法者。讚無間信。自利者。讚少信。他利者。讚多信。速通者。讚諸自分信。謂無覆信相應信有聚信極入信速入信。偈曰

&nbsp;&nbsp;&nbsp;&nbsp;狗龜奴王譬&nbsp;&nbsp;&nbsp;&nbsp;次第譬四信

&nbsp;&nbsp;&nbsp;&nbsp;習欲習諸定&nbsp;&nbsp;&nbsp;&nbsp;自利利他人

釋曰。譬如餓狗求食無厭。諸習欲人信亦復如是。於一切時種種信故。譬如盲龜水中藏六。諸習外定人信亦復如是。唯知修習世間定故。譬如賊奴畏主。勤作諸自利人信亦復如是。為怖生死勤方便故。譬如大王自在詔勅。諸利他人信亦復如是。增上教化無休息故。菩薩自解諸信。復廣分別令他得解。如是勸諸眾生生大乘信。已讚信功德。次遮下劣心。偈曰

&nbsp;&nbsp;&nbsp;&nbsp;人身及方處&nbsp;&nbsp;&nbsp;&nbsp;時節皆無限

&nbsp;&nbsp;&nbsp;&nbsp;三因菩提得&nbsp;&nbsp;&nbsp;&nbsp;勿起下劣心

釋曰。人身及方處時節皆無限者。得無上菩提有三因無限。一者人身無限。由人道眾生得無限故。二者方處無限。由十方世界得無限故。三者時節無限。由盡未來際剎那剎那得無限故。三因菩提得勿起下劣心者。由此三因無限。是故諸菩薩於無上菩提不應退屈起下劣心。已遮下劣心。次顯福德勝。偈曰

&nbsp;&nbsp;&nbsp;&nbsp;得福由施彼&nbsp;&nbsp;&nbsp;&nbsp;非由自受用

&nbsp;&nbsp;&nbsp;&nbsp;依他說大乘&nbsp;&nbsp;&nbsp;&nbsp;不依自義法

釋曰。得福由施彼非由自受用者。譬如以食施彼則得大福。由利他故。非自受用能得大福。由自利故。問若爾菩薩云何得福。答依他說大乘不依自義法。諸菩薩如是依他說大乘經得大福德。不依自利說小乘經得大福德。已說勝福。次說得果。偈曰

&nbsp;&nbsp;&nbsp;&nbsp;大法起大信&nbsp;&nbsp;&nbsp;&nbsp;大信果有三

&nbsp;&nbsp;&nbsp;&nbsp;信增及福增&nbsp;&nbsp;&nbsp;&nbsp;得佛功德體

釋曰。大法起大信大信果有三者。謂有智人於大乘聖法而生大信。由此大信得三種果。問得何等果。答信增及福增得佛功德體。此明一得大信果。信增長故二得大福果。福增長故三得大菩提果。功德無等及佛體大故。明信品究竟

### 大乘莊嚴經論述求品第十二之一

釋曰。如是已說種種信。次說以信求諸法。偈曰

&nbsp;&nbsp;&nbsp;&nbsp;三藏或二攝&nbsp;&nbsp;&nbsp;&nbsp;成三有九因

&nbsp;&nbsp;&nbsp;&nbsp;熏覺寂通故&nbsp;&nbsp;&nbsp;&nbsp;解脫生死事

釋曰。三藏或二攝者。三藏謂修多羅藏毘尼藏阿毘曇藏。或二謂此三由下上乘差別故。復次為聲聞藏及菩薩藏。問彼三及二。云何名藏。答由攝故。謂攝一切所應知義。問云何成三。答成三有九因。立修多羅者。為對治疑惑。若人於義處處起疑。為令彼人得決定故。立毘尼者。為對治受用二邊。為離樂行邊遮有過受用。為離苦行邊聽無過受用。立阿毘曇者。為對治自心見取。不倒法相此能示故。復次立修多羅者。為說三學。立毘尼者。為成戒學。心學由持戒故不悔。由不悔故隨次得定。立阿毘曇者。為成慧學。不顛倒義此能擇故。復次立修多羅者。為正說法及義。立毘尼者。謂成就法及義由勤方便煩惱滅故。立阿毘曇者。為通達法及義。由種種簡擇此為方便故。由此九因故立三藏。問別用如此通用云何。答熏覺寂通故解脫生死事。此明解脫生死是其通用。由聞故熏。由思故覺。由止故寂。由觀故通。由此四義生死諸事永得解脫。偈曰

&nbsp;&nbsp;&nbsp;&nbsp;經律阿毘曇&nbsp;&nbsp;&nbsp;&nbsp;是各有四義

&nbsp;&nbsp;&nbsp;&nbsp;具解成種智&nbsp;&nbsp;&nbsp;&nbsp;一偈得漏盡

釋曰。若略說三藏一一各有四義。若菩薩能了此義。則成就一切種智。若聲聞能了一偈則得諸漏永盡。問云何一一四種義。偈曰

&nbsp;&nbsp;&nbsp;&nbsp;依故及相故&nbsp;&nbsp;&nbsp;&nbsp;法故及義故

&nbsp;&nbsp;&nbsp;&nbsp;如是四種義&nbsp;&nbsp;&nbsp;&nbsp;是說多羅義

釋曰。修多羅有此四義。一依二相三法四義。依者。是處是人是用。謂隨是何國土。隨是何諸佛。隨是何眾生。如來依此三種說修多羅。相者。謂世諦相及第一義諦相。法者。謂陰界入緣生諦食等法。義者。謂釋所以。偈曰

&nbsp;&nbsp;&nbsp;&nbsp;對故及數故&nbsp;&nbsp;&nbsp;&nbsp;伏故及解故

&nbsp;&nbsp;&nbsp;&nbsp;如是四種義&nbsp;&nbsp;&nbsp;&nbsp;是說毘曇義

釋曰。阿毘曇有此四義。一對二數三伏四解。對者是向涅槃法。諦菩提分解脫門等說故。數者是相續法。於一一法色非色可見不可見等差別無量說故。伏者。是勝上法。於諍論眾中決判法義退彼說故。解者。是釋義法。由阿毘曇修多羅義易可解故。偈曰

&nbsp;&nbsp;&nbsp;&nbsp;罪起淨出故&nbsp;&nbsp;&nbsp;&nbsp;人制解判故

&nbsp;&nbsp;&nbsp;&nbsp;四義復四義&nbsp;&nbsp;&nbsp;&nbsp;是說毘尼義

釋曰。毘尼有二種四義。初四義者。一罪二起三淨四出。罪者。罪自性。謂五聚罪。起者。罪緣起。此有四種。一無知。二放逸。三煩惱疾利。四無恭敬心。淨者。罪還淨。由善心不由治罰。出者。罪出離。此有七種。一者悔過。謂永遮相續。二者順教。謂與學羯磨治罰。三者開許。謂先時已制後時更開。四者更捨。謂僧和合與學者捨。是時先犯還得清淨。五者轉依。謂比丘比丘尼男女轉根出不共罪。六者實觀。謂法憂陀那由勝觀察。七者性得。謂見諦時細罪無體。由證法空法爾所得。復四義者。一人二制三解四判。人者謂犯罪人。制者謂依彼犯人大師集眾說彼過失制立學足。解者謂如所制更廣分別。判者謂云何得罪。云何不得罪。如是應持。已說求法。次說求緣。偈曰

&nbsp;&nbsp;&nbsp;&nbsp;佛說所緣法&nbsp;&nbsp;&nbsp;&nbsp;應知內外俱

&nbsp;&nbsp;&nbsp;&nbsp;得二無二義&nbsp;&nbsp;&nbsp;&nbsp;二亦不可得

釋曰。佛說所緣法應知內外俱者。佛說一切所緣法有三種。一內二外三俱。彼能取自性身等為內。所取自性身等為外。合二自性為俱。得二無二義二亦不可得者。於此內外二緣如其次第得無二義。問云何得。答若所取義與能取義無別觀。若能取義與所取義無別觀。復次合二為一。由於內外二緣得如如故。如是彼二無有二義。則此二緣亦不可得。問已說得緣。云何得智。偈曰

&nbsp;&nbsp;&nbsp;&nbsp;三緣得三智&nbsp;&nbsp;&nbsp;&nbsp;淨持意言境

&nbsp;&nbsp;&nbsp;&nbsp;了別義光已&nbsp;&nbsp;&nbsp;&nbsp;安心唯有名

釋曰。三緣謂如前說內外俱三境。三智謂聞思修三慧。由依三緣能得三慧。問云何得。答若於三緣淨持意言境即得聞慧。意言者分別也。淨者信決定。持者擇彼種。由此得聞慧。若於三緣了別義光已即得思慧。謂知義及光不異意言。由此得思慧。若於三緣安心唯有名即得修慧。謂知義及光但唯是名。由此得修慧。如先所說二緣不可得。是故應知彼三緣者。是聞思修三慧依止。已說求緣。次說求作意。偈曰

&nbsp;&nbsp;&nbsp;&nbsp;最初謂種性&nbsp;&nbsp;&nbsp;&nbsp;所作及依止

&nbsp;&nbsp;&nbsp;&nbsp;信安及欲生&nbsp;&nbsp;&nbsp;&nbsp;依定亦依智

&nbsp;&nbsp;&nbsp;&nbsp;別緣種種緣&nbsp;&nbsp;&nbsp;&nbsp;通達及修種

&nbsp;&nbsp;&nbsp;&nbsp;自性與功力&nbsp;&nbsp;&nbsp;&nbsp;領受及方便

&nbsp;&nbsp;&nbsp;&nbsp;自在小大等&nbsp;&nbsp;&nbsp;&nbsp;如是有十八

&nbsp;&nbsp;&nbsp;&nbsp;盡攝諸作意&nbsp;&nbsp;&nbsp;&nbsp;行者應勤修

釋曰。十八種作意者。一種性作意。二所作作意。三依止作意。四信安作意。五欲生作意。六依定作意。七依智作意。八別緣作意。九種種緣作意。十通達作意。十一修種作意。十二自性作意。十三功力作意。十四領受作意。十五方便作意。十六自在作意。十七小作意。十八大作意。種性作意者。由聲聞等三乘性定故。所作作意者。由福智二聚圓滿故。依止作意者。由在家出家迫迮不迫迮差別故。信安作意者。念佛相應故。欲生作意者。隨念佛時信心相應故。依定作意者。有覺有觀等三三昧相應故。依智作意者。從聞思修方便次第生故。別緣作意者。此有五種。於修多羅憂陀那伽陀阿波陀那。一受二持三讀四思五說故。種種緣作意者。此有七種。名緣句緣字緣人無我緣法無我緣色緣無色緣。色緣謂身緣。無色緣謂受心法緣。通達作意者。此有四種。一通達物。謂知苦體。二通達義。謂知苦無常空無我義。三通達果。謂知解脫。四通達覺。謂知解脫智。修種作意者。此有四種修及三十七種。修四種修者。謂人無我種修。法無我種修見種修。智種修。三十七種修者。謂不淨苦無常無我四種修。是名四念處種修。復次得習斷對治四種修。是名四正勤種修。復次為對治知足亂疑掉動沈沒四障故欲進念慧四種修。是名四神足種修。復次住心者。為成就出世間故起信勤不忘心住簡擇五種修。是名五根種修。復次如是五修能治五障即名為力。是名五力種修。復次於菩提正憶簡擇勇猛慶悅調柔心住平等七種修。是名七覺分種修。復次得決定故。成淨持地業。思惟分別故。聖所受三戒能持故。先所得道勤習故。法住相不忘故。無想心住轉依故。如是八種修。是名八道分種修。自性作意者。此有二種。一奢摩他。二毘鉢舍那。此二是道自性故。功力作意者。力有二種。一拔除熏習。二拔除相見。領受作意者。諸佛菩薩教授所有法流悉受持故。方便作意者。於定所行處方便有五。一解數方便。於名句字數悉通達故。二解具方便。具有二種。一分量具所謂諸字。二非分量具所謂名句等。三解分別方便。分別二種。一依名分別義。二依義分別名非分別者字也。四解次第方便。謂先取名後轉取義。五解通達方便。通達有十一種。一通達客塵。二通達境光。三通達義不可得。四通達不可得不可得。五通達法界。六通達人無我。七通達法無我。八通達下劣心。九通達高大心。十通達所得法。十一通達所立法。自在作意者。自在三種。一惑障極清淨。二惑智二障極清淨。三功德極清淨。小作意者。謂初清淨。大作意者。謂後二清淨。已說求作意。次說求真實義。偈曰

&nbsp;&nbsp;&nbsp;&nbsp;離二及迷依&nbsp;&nbsp;&nbsp;&nbsp;無說無戲論

&nbsp;&nbsp;&nbsp;&nbsp;三應及二淨&nbsp;&nbsp;&nbsp;&nbsp;二淨三譬顯

釋曰。離二及迷依無說無戲論者。此中應知。三性俱是真實。離二者。謂分別性真實。由能取所取畢竟無故。迷依者。謂依他性真實。由此起諸分別故。無說無戲論者。謂真實性真實。由自性無戲論不可說故。三應及二淨二淨三譬顯者。三應謂初真實。應知第二真實應斷。第三真實應淨。二淨謂一者自性清淨。由本來清淨故。二者無垢清淨。由離客塵故。此二清淨由三種譬喻可得顯現。謂空金水。如此三譬。一則俱譬自性清淨。由空等非不自性清淨故。二則俱譬無垢清淨。由空等非不離客塵清淨故。偈曰

&nbsp;&nbsp;&nbsp;&nbsp;法界與世間&nbsp;&nbsp;&nbsp;&nbsp;未曾有少異

&nbsp;&nbsp;&nbsp;&nbsp;眾生癡盛故&nbsp;&nbsp;&nbsp;&nbsp;著無而棄有

釋曰。法界與世間未曾有少異者。非法界與世間而有少異。何以故。法性與諸法無差別故。眾生癡盛故著無而棄有者。由眾生愚癡熾盛。於世間無法。不應著而起著。於如如有法。不應捨而棄捨。已說求真實。次說求真實譬喻。偈曰

&nbsp;&nbsp;&nbsp;&nbsp;如彼起幻師&nbsp;&nbsp;&nbsp;&nbsp;譬說虛分別

&nbsp;&nbsp;&nbsp;&nbsp;如彼諸幻事&nbsp;&nbsp;&nbsp;&nbsp;譬說二種迷

釋曰。如彼起幻師譬說虛分別者。譬如幻師依呪術力變木石等以為迷因。如是虛分別依他性亦爾。起種種分別為顛倒因。如彼諸幻事譬說二種迷者。譬如幻像金等種種相貌顯現。如是所起分別性亦爾。能取所取二迷恒時顯現。偈曰

&nbsp;&nbsp;&nbsp;&nbsp;如彼無體故&nbsp;&nbsp;&nbsp;&nbsp;得入第一義

&nbsp;&nbsp;&nbsp;&nbsp;如彼可得故&nbsp;&nbsp;&nbsp;&nbsp;通達世諦實

釋曰。如彼無體故得入第一義者。如彼謂幻者幻事無有實體。此譬依他分別二相亦無實體。由此道理即得通達第一義諦。如彼可得故通達世諦實者。可得謂幻者幻事體亦可得。此譬虛妄分別亦爾。由此道理即得通達世諦之實。偈曰

&nbsp;&nbsp;&nbsp;&nbsp;彼事無體故&nbsp;&nbsp;&nbsp;&nbsp;即得真實境

&nbsp;&nbsp;&nbsp;&nbsp;如是轉依故&nbsp;&nbsp;&nbsp;&nbsp;即得真實義

釋曰。彼事無體故即得真實境者。若人了彼幻事無體。即得木等實境。如是轉依故即得真實義者。若諸菩薩了彼二迷無體。得轉依時即得真實性義。偈曰

&nbsp;&nbsp;&nbsp;&nbsp;迷因無體故&nbsp;&nbsp;&nbsp;&nbsp;無迷自在行

&nbsp;&nbsp;&nbsp;&nbsp;倒因無體故&nbsp;&nbsp;&nbsp;&nbsp;無倒自在轉

釋曰。迷因無體故無迷自在行者。世間木石等雖復無體而為迷因。若得無迷行則自在不依於他。倒因無體故無倒自在轉者。如是依未轉時雖復無體而為倒因。若得轉時由無倒故。聖人亦得自在依自在行。偈曰

&nbsp;&nbsp;&nbsp;&nbsp;是事彼處有&nbsp;&nbsp;&nbsp;&nbsp;彼有體亦無

&nbsp;&nbsp;&nbsp;&nbsp;有體無有故&nbsp;&nbsp;&nbsp;&nbsp;是故說是幻

釋曰。是事彼處有彼有體亦無者。此顯幻事有而非有。何以故。有者是幻像事。彼處顯現故。非有者彼實體不可得故。有體無有故是故說是幻者。如是有體與無體無二。由此義故說彼是幻。偈曰

&nbsp;&nbsp;&nbsp;&nbsp;無體非無體&nbsp;&nbsp;&nbsp;&nbsp;非無體即體

&nbsp;&nbsp;&nbsp;&nbsp;無體體無二&nbsp;&nbsp;&nbsp;&nbsp;是故說是幻

釋曰。無體非無體非無體即體者。此顯幻事非有而有。何以故。非有者。彼幻事無體由無實體故。而有者。彼幻事非無體由像顯現故。無體體無二是故說是幻者。如是無體與體無二。由此義故說彼是幻。偈曰

&nbsp;&nbsp;&nbsp;&nbsp;說有二種光&nbsp;&nbsp;&nbsp;&nbsp;而無二光體

&nbsp;&nbsp;&nbsp;&nbsp;是故說色等&nbsp;&nbsp;&nbsp;&nbsp;有體即無體

釋曰。說有二種光而無二光體者。此顯虛妄分別有而非有。何以故。有者。彼二光顯現故。非有者。彼實體不可得故。是故說色等有體即無體者。由此義故。故說色等有體即是無體。偈曰

&nbsp;&nbsp;&nbsp;&nbsp;無體非無體&nbsp;&nbsp;&nbsp;&nbsp;非無體即體

&nbsp;&nbsp;&nbsp;&nbsp;是故說色等&nbsp;&nbsp;&nbsp;&nbsp;無體體無二

釋曰。無體非無體非無體即體者。此顯虛妄分別非有而有。何以故。非有者。彼二光無體由無實體故。而有者。彼二光非無體由光顯現故。是故說色等無體體無二者。由此義故。故說色等無體與體而無有二。問體與無體何不一向定說而令彼二無差別耶。偈曰

&nbsp;&nbsp;&nbsp;&nbsp;有邊為遮立&nbsp;&nbsp;&nbsp;&nbsp;無邊為遮謗

&nbsp;&nbsp;&nbsp;&nbsp;退大趣小滅&nbsp;&nbsp;&nbsp;&nbsp;遮彼亦如是

釋曰。如其次第。一為遮有邊。二為遮無邊。三為遮趣小乘寂滅。是故不得一向定說。問云何遮有邊。答有邊為遮立。此明由於無體知無體故。不應安立有。問云何遮無邊。答無邊為遮謗。此明由於有體知世諦故。不應非謗無。問云何遮趣小乘寂滅。答退大趣小滅遮。彼亦如是。此明由彼二無別故。不應厭體入小涅槃。偈曰

&nbsp;&nbsp;&nbsp;&nbsp;色識為迷因&nbsp;&nbsp;&nbsp;&nbsp;識識為迷體

&nbsp;&nbsp;&nbsp;&nbsp;色識因無故&nbsp;&nbsp;&nbsp;&nbsp;識識體亦無

釋曰。色識為迷因識識為迷體者。彼所迷境名色識。彼能迷體名非色識。色識無體故識識體亦無者。色識無故非色識亦無。何以故。由因無故彼果亦無。偈曰

&nbsp;&nbsp;&nbsp;&nbsp;幻像及取幻&nbsp;&nbsp;&nbsp;&nbsp;迷故說有二

&nbsp;&nbsp;&nbsp;&nbsp;如是無彼二&nbsp;&nbsp;&nbsp;&nbsp;而有二可得

釋曰。幻像及取幻迷故說有二者。迷人於幻像及取幻。由迷故說有能取所取二事。如是無彼二而有二可得者。彼二雖無而二可得。由迷顯現故。問此譬欲何所顯。偈曰

&nbsp;&nbsp;&nbsp;&nbsp;骨像及取骨&nbsp;&nbsp;&nbsp;&nbsp;觀故亦說二

&nbsp;&nbsp;&nbsp;&nbsp;無二而說二&nbsp;&nbsp;&nbsp;&nbsp;可得亦如是

釋曰。骨像及取骨觀故亦說二者。觀行人於骨像及取骨。由觀故說有能觀所觀二事。無二而說二可得亦如是者。彼二雖無而二亦可得。由觀顯現故。問如是觀已。何法為所治。何法為能治。偈曰

&nbsp;&nbsp;&nbsp;&nbsp;應知所治體&nbsp;&nbsp;&nbsp;&nbsp;謂彼法迷相

&nbsp;&nbsp;&nbsp;&nbsp;如是體無體&nbsp;&nbsp;&nbsp;&nbsp;有非有如幻

釋曰。應知所治體謂彼法迷相者。此中應知。所治體即是法迷相。法迷相者謂如是如是體故。如是體無體有非有如幻者。如是體說有者。由虛妄分別故。說非有者。由能取所取二體與非體無別故。如是有亦如幻無亦如幻說此相如幻。偈曰

&nbsp;&nbsp;&nbsp;&nbsp;應知能治體&nbsp;&nbsp;&nbsp;&nbsp;念處等諸法

&nbsp;&nbsp;&nbsp;&nbsp;如是體無相&nbsp;&nbsp;&nbsp;&nbsp;如幻亦如是

釋曰。應知能治體念處等諸法者。此中應知。能治體即是諸法。諸法者。謂佛所說念處等法。如是如是體故。如是體無相如幻亦如是者。彼體亦如幻。何以故。如諸凡夫所取。如是如是有體故。如諸佛所說。如是如是無體故。如是體無相。而佛世尊示現入胎出生踰城出家成正覺。如是無相而光顯現。是故如幻。問若諸法同如幻。以何義故。一為能治。一為所治。偈曰

&nbsp;&nbsp;&nbsp;&nbsp;譬如強幻王&nbsp;&nbsp;&nbsp;&nbsp;令餘幻王退

&nbsp;&nbsp;&nbsp;&nbsp;如是清淨法&nbsp;&nbsp;&nbsp;&nbsp;能令染法盡

釋曰。譬如強幻王令餘幻王退者。彼能治淨法亦如幻王。由能對治染法得增上故。彼所治染法亦如幻王。由於境界得增上故。如是清淨法能令染法盡者。如彼強力幻王能令餘幻王退。菩薩亦爾。知法如幻。能以淨法對治染法。是故無慢。問世尊處處說如幻如夢如焰如像如影如響如水月如化。如此八譬各何所顯。偈曰

&nbsp;&nbsp;&nbsp;&nbsp;如幻至如化&nbsp;&nbsp;&nbsp;&nbsp;次第譬諸行

&nbsp;&nbsp;&nbsp;&nbsp;二六二二六&nbsp;&nbsp;&nbsp;&nbsp;一一一有三

釋曰。如幻至如化次第譬諸行者。幻譬內六入。無有我等體但光顯現故。夢譬外六入。所受用塵體無有故。焰譬心及心數二法。由起迷故。像復譬內六入。由是宿業像故。影復譬外六入。由是內入影內入增上起故。響譬所說法。法如響故。水月譬依定法定則如水。法則如月。由彼澄靜法顯現故。化譬菩薩故意受生。不染一切所作事故。二六二二六一一一有三者。初二六謂內六入外六入。彼幻夢二譬。所顯二謂心及心數。彼炎譬所顯。復二六謂內六入外六入。彼像影二譬所顯。一一一謂說法三昧受生。彼響月化三譬所顯。已說真實義。次求能知智。偈曰

&nbsp;&nbsp;&nbsp;&nbsp;不真及似真&nbsp;&nbsp;&nbsp;&nbsp;真及似不真

&nbsp;&nbsp;&nbsp;&nbsp;如是四種智&nbsp;&nbsp;&nbsp;&nbsp;能知一切境

釋曰。不真及似真真及似不真者。不真謂不真分別智。由不隨順出世智分別故。似真謂非真非不真分別智。從初極通達分由隨順出世智故。真謂出世無分別智。證真如故。似不真謂非分別非不分別智。即出世後得世智故。如是四種智能知一切境者。由此四智具足知一切境界。已說求智。次說求染污及清淨。偈曰

&nbsp;&nbsp;&nbsp;&nbsp;自界及二光&nbsp;&nbsp;&nbsp;&nbsp;癡共諸惑起

&nbsp;&nbsp;&nbsp;&nbsp;如是諸分別&nbsp;&nbsp;&nbsp;&nbsp;二實應遠離

釋曰。自界及二光癡共諸惑起者。自界謂自阿 耶識種子。二光謂能取光所取光。此等分別。由共無明及諸餘惑故得生起。如是諸分別二實應遠離者。二實謂所取實及能取實。如是二實染污應求遠離。偈曰

&nbsp;&nbsp;&nbsp;&nbsp;得彼三緣已&nbsp;&nbsp;&nbsp;&nbsp;自界處應學

&nbsp;&nbsp;&nbsp;&nbsp;如是二光滅&nbsp;&nbsp;&nbsp;&nbsp;譬如調箭皮

釋曰。得彼三緣已自界處應學者。三緣謂內外俱。如前說。自界謂諸分別。應如是解。處謂名處。此名處應安心。應學謂修止觀二道。如是二光滅。譬如調箭皮者。謂分別二種光息。譬如柔皮熟 令軟。亦如調箭端曲令直轉依亦爾。若止若觀一一須修。得心慧二脫則二光不起。如是清淨應求至得

## 大乘莊嚴經論卷第五

### 述求品之二

釋曰。已說求染淨。次說求唯識。偈曰

&nbsp;&nbsp;&nbsp;&nbsp;能取及所取&nbsp;&nbsp;&nbsp;&nbsp;此二唯心光

&nbsp;&nbsp;&nbsp;&nbsp;貪光及信光&nbsp;&nbsp;&nbsp;&nbsp;二光無二法

釋曰。能取及所取此二唯心光者。求唯識人應知。能取所取。此之二種唯是心光。貪光及信光二光無二法者。如是貪等煩惱光。及信等善法光。如是二光亦無染淨二法。何以故。不離心光別有貪等信等染淨法故。是故二光亦無二相。偈曰

&nbsp;&nbsp;&nbsp;&nbsp;種種心光起&nbsp;&nbsp;&nbsp;&nbsp;如是種種相

&nbsp;&nbsp;&nbsp;&nbsp;光體非體故&nbsp;&nbsp;&nbsp;&nbsp;不得彼法實

釋曰。種種心光起如是種種相者。種種心光即是種種事相。或異時起。或同時起。異時起者。謂貪光瞋光等。同時起者。謂信光進光等。光體非體故不得彼法實者。如是染位心數淨位心數。唯有光相而無光體。是故世尊不說彼為真實之法。已說求唯識。次說求諸相。偈曰

&nbsp;&nbsp;&nbsp;&nbsp;所相及能相&nbsp;&nbsp;&nbsp;&nbsp;如是相差別

&nbsp;&nbsp;&nbsp;&nbsp;為攝利眾生&nbsp;&nbsp;&nbsp;&nbsp;諸佛開示現

釋曰。相有二種。一者所相。二者能相。此偈總舉。餘偈別釋。偈曰

&nbsp;&nbsp;&nbsp;&nbsp;共及心及見&nbsp;&nbsp;&nbsp;&nbsp;及位及不轉

&nbsp;&nbsp;&nbsp;&nbsp;略說所相五&nbsp;&nbsp;&nbsp;&nbsp;廣說則無量

釋曰。共及心及見及位及不轉者。所相有五。一者色法。二者心法。三者心數法。四者不相應法。五者無為法。彼共者謂色法。心者謂識法。見者謂心數法。位者謂不相應法。不轉者謂虛空等無為法。略說所相五廣說則無量者。彼識常起如是五相。此五所相是世尊略說。若廣說者則有無量差別。已說所相諸相。次說能相諸相。偈曰

&nbsp;&nbsp;&nbsp;&nbsp;意言與習光&nbsp;&nbsp;&nbsp;&nbsp;名義互光起

&nbsp;&nbsp;&nbsp;&nbsp;非真分別故&nbsp;&nbsp;&nbsp;&nbsp;是名分別相

釋曰。能相略說有三種。謂分別相<sup>遍计所执相</sup>。依他相<sup>依他起相</sup>。真實相<sup>圆成实相</sup>。此偈顯示分別相。此相復有三種。一有覺分別相。二無覺分別相。三相因分別相。意言者謂義想。義即想境。想即心數。由此想於義能如是如是起意言解。此是有覺分別相。習光者。習謂意言種子。光謂從彼種子直起義光未能如是如是起意言解。此是無覺分別相。名義互光起者。謂依名起義。光依義起。名光境界。非真唯是分別世間。所謂若名若義。此是相因分別相。如此三種相。悉是非真分別。是名分別相。偈曰

&nbsp;&nbsp;&nbsp;&nbsp;所取及能取&nbsp;&nbsp;&nbsp;&nbsp;二相各三光

&nbsp;&nbsp;&nbsp;&nbsp;不真分別故&nbsp;&nbsp;&nbsp;&nbsp;是說依他相

釋曰。此偈顯示依他相。此相中自有所取相及能取相。所取相有三光。謂句光義光身光。能取相有三光。謂意光受光分別光。意謂一切時染污識。受謂五識身。分別謂意識。彼所取相三光及能取相三光。如此諸光。皆是不真分別故。是依他相。偈曰

&nbsp;&nbsp;&nbsp;&nbsp;無體體無二&nbsp;&nbsp;&nbsp;&nbsp;非寂靜寂靜

&nbsp;&nbsp;&nbsp;&nbsp;以無分別故&nbsp;&nbsp;&nbsp;&nbsp;是說真實相

釋曰。此偈顯示真實相真實謂如也。此相有三種。一自相。二染淨相。三無分別相。無體體無二者。是真實自相。無體者。一切諸法但分別故。體者。以無體為體故。無二者。體無體無別故。非寂靜寂靜者。是真實染淨相。非寂靜者。由客塵煩惱故。寂靜者。由自性清淨故。以無分別故者。是真實無分別相。由分別不行境界。無戲論故。已說三種能相。復次偈曰

&nbsp;&nbsp;&nbsp;&nbsp;應知五學境&nbsp;&nbsp;&nbsp;&nbsp;正法及正憶

&nbsp;&nbsp;&nbsp;&nbsp;心界有非有&nbsp;&nbsp;&nbsp;&nbsp;第五說轉依

釋曰。彼能相復有五種學境。一能持。二所持。三鏡像。四明悟。五轉依。能持者。謂佛所說正法。由此法持彼能緣故所持者。即正憶念。由正法所持故。鏡像者。謂心界。由得定故。安心法界如先所說。皆見是名。定心為鏡法界為像故。明悟者。出世間慧。彼有如實見有。非有如實見非有。有謂法無我。非有謂能取所取於此明見故。轉依者。偈曰

&nbsp;&nbsp;&nbsp;&nbsp;聖性證平等&nbsp;&nbsp;&nbsp;&nbsp;解脫事亦一

&nbsp;&nbsp;&nbsp;&nbsp;勝則有五義&nbsp;&nbsp;&nbsp;&nbsp;不減亦不增

釋曰。聖性證平等解脫事亦一者。聖性謂無漏界。證平等者。諸聖同得故。解脫事亦一者。諸佛聖性與聲聞緣覺平等。由解脫同故。勝則有五義不減亦不增者。雖復聖性平等。然諸佛最勝自有五義。一者清淨勝。由漏習俱盡故。二者普遍勝。由剎土通淨故。三者身勝。由法身故。四者受用勝。由轉法輪受用不斷故。五者業勝。由住兜率天等現諸化事利益眾生故。不減者。謂染分減時。不增者。謂淨分增時。此是五種學地解相似。彼解脫所相法及三種能相法故。已說所相能相。次說求解脫偈曰

&nbsp;&nbsp;&nbsp;&nbsp;如是種子轉&nbsp;&nbsp;&nbsp;&nbsp;句義身光轉

&nbsp;&nbsp;&nbsp;&nbsp;是名無漏界&nbsp;&nbsp;&nbsp;&nbsp;三乘同所依

釋曰。如是種子轉者。阿梨耶識轉故。句義身光轉者。謂餘識轉故。是名無漏界者。由解脫故。三乘同所依者。聲聞緣覺與佛同依止故。偈曰

&nbsp;&nbsp;&nbsp;&nbsp;意受分別轉&nbsp;&nbsp;&nbsp;&nbsp;四種自在得

&nbsp;&nbsp;&nbsp;&nbsp;次第無分別&nbsp;&nbsp;&nbsp;&nbsp;剎土智業故

釋曰。意受分別轉四種自在得者。若意若受若分別。如此三光若轉即得四種自在。問何者為四。答次第無分別剎土智業故。一得無分別自在。二得剎土自在。三得智自在。四得業自在。偈曰

&nbsp;&nbsp;&nbsp;&nbsp;應知後三地&nbsp;&nbsp;&nbsp;&nbsp;說有四自在

&nbsp;&nbsp;&nbsp;&nbsp;不動地有二&nbsp;&nbsp;&nbsp;&nbsp;餘地各餘一

釋曰。應知後三地說有四自在者。謂不動地善慧地法雲地。成就彼四種自在。不動地有二餘地各餘一者。不動地有第一無分別自在。第二剎土自在由無功用無分別故。由剎土清淨故。善慧地有第三智自在。由得四辯善巧勝故。法雲地有第四業自在。由諸通業無障礙故。偈曰

&nbsp;&nbsp;&nbsp;&nbsp;三有二無我&nbsp;&nbsp;&nbsp;&nbsp;了入真唯識

&nbsp;&nbsp;&nbsp;&nbsp;亦無唯識光&nbsp;&nbsp;&nbsp;&nbsp;得離名解脫

釋曰。復有別解脫門。三有二無我了入真唯識者。由知二無我為方便故。菩薩於三有中分別人法皆無有體。是故無我。如是知已。亦非一向都無有體。取一切諸法真實唯識故。亦無唯識光得離名解脫者。菩薩爾時安心唯識。識光亦無即得解脫。何以故。由人法不可得離有所得故。偈曰

&nbsp;&nbsp;&nbsp;&nbsp;能持所持聚&nbsp;&nbsp;&nbsp;&nbsp;觀故唯有名

&nbsp;&nbsp;&nbsp;&nbsp;觀名不見名&nbsp;&nbsp;&nbsp;&nbsp;無名得解脫

釋曰。復有別解脫門。能持所持聚者。能持謂所聞法。所持謂正憶念。聚謂福智滿。由先聚力故而有所持。觀故唯有名者。但有言說無有義故。復次唯名者。唯識故。復次唯名者。非色四陰故。觀名不見名無名得解脫者。復次觀所觀名復不見名。由義無體故。又不見識故。又不見非色四陰故。如是名亦不可得。離有所得故。故名解脫。偈曰

&nbsp;&nbsp;&nbsp;&nbsp;我見熏習心&nbsp;&nbsp;&nbsp;&nbsp;流轉於諸趣

&nbsp;&nbsp;&nbsp;&nbsp;安心住於內&nbsp;&nbsp;&nbsp;&nbsp;迴流說解脫

釋曰。復有別解脫門。我見熏習。心流轉於諸趣者。有二種我見滋灰故言熏習。由此熏習為因。是故流轉生死。安心住於內。迴流說解脫者。若知所緣不可得。置心於內攝令不散。即迴彼流說名解脫。已說求解脫。次求無自體。偈曰

&nbsp;&nbsp;&nbsp;&nbsp;自無及體無&nbsp;&nbsp;&nbsp;&nbsp;及以體不住

&nbsp;&nbsp;&nbsp;&nbsp;如執無體故&nbsp;&nbsp;&nbsp;&nbsp;法成無自體

釋曰。自無及體無及以體不住者。自無謂諸法自然無。由不自起故。不自起者。屬因緣故。體無謂諸法已滅者不復起故。及以體不住者。現在諸法剎那剎那不住故。此三種無自體。遍一切有為相。是義應知。如執無體故法成無自體者。如所執著實無自體。由自體無體故。如諸凡夫。於自體執著常樂我淨。如是異分別相亦復無體。是故一切諸法成無自體。偈曰

&nbsp;&nbsp;&nbsp;&nbsp;無自體故成&nbsp;&nbsp;&nbsp;&nbsp;前為後依止

&nbsp;&nbsp;&nbsp;&nbsp;無生復無滅&nbsp;&nbsp;&nbsp;&nbsp;本靜性涅槃

釋曰。無自體故成前為後依止者。由前無性故次第成立後無生等。問此云何。答無生復無滅本靜性涅槃。若無性則無生。若無生則無滅。若無滅則本來寂靜。若本來寂靜則自性涅槃。如是前前次第為後後依止。此義得成。已說求無自性。次說求無生忍偈曰

&nbsp;&nbsp;&nbsp;&nbsp;本來及真實&nbsp;&nbsp;&nbsp;&nbsp;異相及自相

&nbsp;&nbsp;&nbsp;&nbsp;自然及無異&nbsp;&nbsp;&nbsp;&nbsp;染污差別八

釋曰。有八種無起法。名無生法忍。一者本來無起。由生死非有本起故。二者真實無起。由法無先後異先起法無故。三者異相無起。由非舊種處更得起故。四者自相無起。由分別性畢竟不起故。五者自然無起。由依他性自性不起故。六者無異無起。由真實性非有異體起故。七者染污無起。由盡智時染污諸見不復起故。八者差別無起。由諸佛法身非有差別起故。此八無起法。說名無生法忍。已說求無生忍。次說求一乘。偈曰

&nbsp;&nbsp;&nbsp;&nbsp;法無我解脫&nbsp;&nbsp;&nbsp;&nbsp;同故性別故

&nbsp;&nbsp;&nbsp;&nbsp;得二意變化&nbsp;&nbsp;&nbsp;&nbsp;究竟說一乘

釋曰。此中八意佛說一乘。一者法同故。謂聲聞等人無別法界。由所趣同故。故說一乘。二者無我同故。謂聲聞等人同無我體。由趣者同故。故說一乘。三者解脫同故。謂聲聞等人同滅惑障。由出離同故。故說一乘。四者性別故。謂不定三乘性人引入大乘。故說一乘。五者諸佛得同自意故。謂諸佛得如此意如我所得。一切眾生亦同我得。由此意故。故說一乘。六者聲聞得作佛意故。謂諸聲聞昔行大菩提聚時有定作佛性。彼時佛加故勝攝故。得自知作佛意。由此人前後相續無別。故說一乘。七者變化故。謂佛示現聲聞而般涅槃為教化故。如佛自說。我無量無數以聲聞乘示現涅槃。由離此方便更無方便化小根人入大乘故。理實唯一故說一乘。八者究竟故。謂至佛體無復去處。故說一乘。如是處處經中以此八意佛說一乘。而亦不無三乘。問若爾復有何義以彼彼意而說一乘。偈曰

&nbsp;&nbsp;&nbsp;&nbsp;引接諸聲聞&nbsp;&nbsp;&nbsp;&nbsp;攝住諸菩薩

&nbsp;&nbsp;&nbsp;&nbsp;於此二不定&nbsp;&nbsp;&nbsp;&nbsp;諸佛說一乘

釋曰。彼彼意有二義。一為引接諸聲聞故。二為攝住諸菩薩故。若諸聲聞於自乘性不定。佛為引接彼人令入大乘。故說一乘。若諸菩薩於自乘性不定。佛為攝住彼人令不退大乘故說一乘。偈曰

&nbsp;&nbsp;&nbsp;&nbsp;聲聞二不定&nbsp;&nbsp;&nbsp;&nbsp;見義不見義

&nbsp;&nbsp;&nbsp;&nbsp;見義不斷愛&nbsp;&nbsp;&nbsp;&nbsp;斷愛俱軟根

釋曰。聲聞不定復有二種。一者見義乘。彼見諦發大乘故。二者不見義乘。彼不見諦發大乘故。見義復有二種。一者斷愛。彼已離欲界欲故。二者不斷愛。彼未離欲界欲故。此中見義二人。應知具足軟品。由根鈍故。偈曰

&nbsp;&nbsp;&nbsp;&nbsp;二得聖道人&nbsp;&nbsp;&nbsp;&nbsp;迴向於諸有

&nbsp;&nbsp;&nbsp;&nbsp;迴向不思議&nbsp;&nbsp;&nbsp;&nbsp;二生相應故

釋曰。如是見義得聖道二人。能以聖道迴向諸有。如是迴向名不思議生。由以聖道迴向生故。如此二人與二生相應。問何者二生。偈曰

&nbsp;&nbsp;&nbsp;&nbsp;願力及化力&nbsp;&nbsp;&nbsp;&nbsp;隨欲而受生

&nbsp;&nbsp;&nbsp;&nbsp;願力不斷愛&nbsp;&nbsp;&nbsp;&nbsp;化住阿那含

釋曰。二生者。一願自在生。二化自在生。初是未離欲人。後是阿那含人。問如此二人云何軟品。偈曰

&nbsp;&nbsp;&nbsp;&nbsp;由二樂涅槃&nbsp;&nbsp;&nbsp;&nbsp;數數自厭故

&nbsp;&nbsp;&nbsp;&nbsp;二俱說鈍道&nbsp;&nbsp;&nbsp;&nbsp;久久得菩提

釋曰。由此二人先有樂滅心故。恒起自厭心故。是故彼道說為鈍道。由不能速得無上菩提故。偈曰

&nbsp;&nbsp;&nbsp;&nbsp;所作未辦人&nbsp;&nbsp;&nbsp;&nbsp;生在無佛世

&nbsp;&nbsp;&nbsp;&nbsp;修禪為化故&nbsp;&nbsp;&nbsp;&nbsp;漸得大菩提

釋曰。所作未辦人者。謂見諦未斷愛未得阿羅漢果人。此人生在無佛世界。生已自能勤修諸禪為變化故。此人依止此化。漸漸更得無上菩提。如此三位。如佛勝鬘經說。如是聲聞次得緣覺後得作佛。如大譬中說。一者先見諦位。二者佛空時生。自能修禪捨於生身而受化身。三者當得無上菩提。已說求一乘。次說求明處。偈曰

&nbsp;&nbsp;&nbsp;&nbsp;菩薩習五明&nbsp;&nbsp;&nbsp;&nbsp;總為求種智

&nbsp;&nbsp;&nbsp;&nbsp;解伏信治攝&nbsp;&nbsp;&nbsp;&nbsp;為五五別求

釋曰。菩薩習五明總為求種智者。明處有五。一內明。二因明。三聲明。四醫明。五巧明。菩薩學此五明總意為求一切種智。若不勤習五明。不得一切種智故。問別意云何。答解伏信治攝為五。五別求如其次第學。內明為求自解學。因明為伏外執學。聲明為令他信學。醫明為所治方學。巧明為攝一切眾生。已說求明處。次說求長養善根。所謂作意滿足諸波羅蜜。此作意有四十四種。初謂知因作意。乃至最後謂知我勝作意。此等作意今當顯說。偈曰

&nbsp;&nbsp;&nbsp;&nbsp;知因及念依&nbsp;&nbsp;&nbsp;&nbsp;共果與信解

&nbsp;&nbsp;&nbsp;&nbsp;四意隨次第&nbsp;&nbsp;&nbsp;&nbsp;修習諸善根

釋曰。此偈有四種作意。一知因作意。二念依作意。三共果作意。四信解作意。菩薩最初住性而作是念。我今自見波羅蜜性知可增長。是名知因作意。次作是念。我今已發大心諸波羅蜜決定當得圓滿。何以故。以此大心為依止故。是名念依作意。次作是念。我已發心。為利自他勤修諸波羅蜜。此果若共即願受之。若不共他即願不受。是名共果作意。次作是念。我今勤行自他利時。應通達涅槃真實方便。所謂不染三輪如過去諸佛曾解。未來諸佛當解。現住諸佛今解。我皆正信。是名信解作意。如是後後作意應知。次第亦爾。偈曰

&nbsp;&nbsp;&nbsp;&nbsp;得喜有四種&nbsp;&nbsp;&nbsp;&nbsp;二惡不能退

&nbsp;&nbsp;&nbsp;&nbsp;應知隨修意&nbsp;&nbsp;&nbsp;&nbsp;此復有四種

釋曰。此偈有三種作意。一得喜作意。二不退作意。三隨修作意。菩薩次作是念。我今信解諸波羅蜜得四種喜。謂障斷喜聚滿喜。攝自他二利喜。與依報二果喜。是名得喜作意。次作是念。我今為成就自他佛法修行諸波羅蜜時。雖遇惡人違逆惡事逼惱終無退心。是名不退作意。次作是念。我今為得無上菩提。於諸波羅蜜應起四種隨修。所謂應懺悔六波羅蜜諸障。應隨喜六波羅蜜諸行。應勸請六波羅蜜法義。應以六波羅蜜迴向無上菩提是名隨修作意。偈曰

&nbsp;&nbsp;&nbsp;&nbsp;淨信及領受&nbsp;&nbsp;&nbsp;&nbsp;樂說與被鉀

&nbsp;&nbsp;&nbsp;&nbsp;起願亦悕望&nbsp;&nbsp;&nbsp;&nbsp;方便復七種

釋曰。此偈有七種作意。一淨信作意。二領受作意。三樂說作意。四被鉀作意。五起願作意。六悕望作意。七方便作意。菩薩次作是念。我今應於諸波羅蜜法義起深信力持。是名淨信作意。次作是念。我今於諸波羅蜜法義。應一向起求不生誹謗。是名領受作意。次作是念。我今應以諸波羅蜜法義開示他人。是名樂說作意。次作是念。我今應令諸波羅蜜滿足起大勇猛。是名被鉀作意。次作是念。我今為滿足諸波羅蜜願值滿足諸緣。是名起願作意。次作是念。我今求正成就緣。是名悕望作意。次作是念。我今思惟諸波羅蜜業伴方便。是名方便作意。此中被鉀作意。起願作意。悕望作意。教授中當分別。偈曰

&nbsp;&nbsp;&nbsp;&nbsp;勇猛及憐愍&nbsp;&nbsp;&nbsp;&nbsp;如是二作意

&nbsp;&nbsp;&nbsp;&nbsp;應知二差別&nbsp;&nbsp;&nbsp;&nbsp;一一有四種

釋曰。此偈有二種作意。一勇猛作意。二憐愍作意。此二各有四種差別。菩薩思惟方便已。次作是念。我今應起四種勇猛為堅牢故。為成熟故。為供養故。為親近故。為堅牢者六。六波羅蜜修。所謂六施乃至六智。六施謂施施乃至施智。戒等六種亦復如是。為成熟者。以諸波羅蜜為攝物方便成熟眾生。為供養者以檀為利益供養。以戒等為修行供養。為親近者。親近不倒教授諸波羅蜜人。是名勇猛作意。次作是念。我今應起四無量心。諸波羅蜜現前時應起慈心。慳等現前時應起悲心。他人諸波羅蜜現前時應起喜心。他人信諸波羅蜜時應起無染心。是名憐愍作意偈曰

&nbsp;&nbsp;&nbsp;&nbsp;有羞亦有樂&nbsp;&nbsp;&nbsp;&nbsp;及以無屈心

&nbsp;&nbsp;&nbsp;&nbsp;修治與稱說&nbsp;&nbsp;&nbsp;&nbsp;此復為五種

釋曰。此偈有五種作意。一有羞作意。二有樂作意。三無屈作意。四修治作意。五稱說作意。菩薩次作是念。若我於諸波羅蜜。懈怠不作及以邪作。應起深慚愧等。應轉檀等不轉是名有羞作意。次作是念。我今於所緣諸波羅蜜境界。應持心不亂。是名有樂作意。次作是念。我今於退諸波羅蜜方便作怨家想。是名無屈作意。次作是念。我今於諸波羅蜜相應諸論。應善集修治。是名修治作意。次作是念。我今為生他解。應如其根器應讚揚諸波羅蜜法義。是名稱說作意。偈曰

&nbsp;&nbsp;&nbsp;&nbsp;依度得菩提&nbsp;&nbsp;&nbsp;&nbsp;非隨自在等

&nbsp;&nbsp;&nbsp;&nbsp;過惡及功德&nbsp;&nbsp;&nbsp;&nbsp;此二亦應知

釋曰。此偈有二作意。一依度作意。二應知作意。菩薩如前稱揚已。次作是念。我今依止諸波羅蜜得大菩提。非依自在天等。是名依度作意。次作是念。我今應知障諸波羅蜜過惡及諸波羅蜜功德。是名應知作意。偈曰

&nbsp;&nbsp;&nbsp;&nbsp;喜集及見義&nbsp;&nbsp;&nbsp;&nbsp;樂求求四種

&nbsp;&nbsp;&nbsp;&nbsp;平等無分別&nbsp;&nbsp;&nbsp;&nbsp;現持當緣故

釋曰。此偈有三種作意。一喜集作意。二見義作意。三樂求作意。菩薩知已。次作是念。我應歡喜聚集福智二聚。是名喜集作意。次作是念。我今見諸波羅蜜自性。能得無上菩提利益。是名見義作意。次作是念。今見是利應起四求。一求平等。止觀雙修故。二求無分別。三輪清淨故。三求現持。求持能成諸度法義故。四求當緣。求未來成就諸度緣故。是名樂求作意。偈曰

&nbsp;&nbsp;&nbsp;&nbsp;七非有取見&nbsp;&nbsp;&nbsp;&nbsp;四種希有想

&nbsp;&nbsp;&nbsp;&nbsp;翻此非希有&nbsp;&nbsp;&nbsp;&nbsp;此想亦有四

釋曰。此偈有三種作意。一見非有取作意。二希有想作意。三非希有想作意。菩薩樂求已。次作是念。七種非有取。我今應見。一非有為有非有取。二過失非失非有取。三功德非德非有取。四非常為常非有取。五非樂為樂非有取。六非我為我非有取。七寂滅非滅非有取。如來為對治此七非有取。次第說空等三三昧。及說四種法優陀那。是名見非有取作意。次作是念。我今於諸波羅蜜。應起四種希有想。所謂大想廣想不求報恩想不期果報想。是名希有想作意。次作是念。翻此希有於諸波羅蜜亦有四種非希有想。所謂由諸波羅蜜廣大故。能得無上菩提。能住自他平等。能不求一切世間供養。能不求過諸世間勝身勝財。是名非希有想作意。偈曰

&nbsp;&nbsp;&nbsp;&nbsp;離墮眾生邊&nbsp;&nbsp;&nbsp;&nbsp;大義及轉施

&nbsp;&nbsp;&nbsp;&nbsp;究竟與無間&nbsp;&nbsp;&nbsp;&nbsp;如是復五種

釋曰。此偈有五種作意。一離邊作意。二大義作意。三轉施作意。四究竟作意。五無間作意。菩薩次作是念。我今應以諸波羅蜜於一切眾生轉。是名離邊作意。次作是念。我今應以諸波羅蜜廣饒益一切眾生。是名大義作意。次作是念。我今所有諸波羅蜜功德願施一切眾生。是名轉施作意。次作是念。願一切眾生所有諸波羅蜜三處究竟。謂菩薩地究竟。如來地究竟。利益眾生究竟。是名究竟作意。次作是念。我應修習諸波羅蜜於一切時無有間斷。是名無間作意。偈曰

&nbsp;&nbsp;&nbsp;&nbsp;方便恒隨攝&nbsp;&nbsp;&nbsp;&nbsp;心住不顛倒

&nbsp;&nbsp;&nbsp;&nbsp;於退則不喜&nbsp;&nbsp;&nbsp;&nbsp;進則歡喜生

釋曰。此偈有三種作意。一隨攝作意。二不喜作意。三歡喜作意。菩薩次作是念。我今應住不顛倒心於佛所知應以諸波羅蜜恒時隨攝。是名隨攝作意。次作是念。我今於退屈諸波羅蜜者不應生悅。是名不喜作意。次作是念。我今於增進諸波羅蜜者應生慶悅。是名歡喜作意。偈曰

&nbsp;&nbsp;&nbsp;&nbsp;相似不欲修&nbsp;&nbsp;&nbsp;&nbsp;真實欲修習

&nbsp;&nbsp;&nbsp;&nbsp;不隨及欲得&nbsp;&nbsp;&nbsp;&nbsp;欲得有二種

釋曰。此偈有四種作意。一不欲修作意。二欲修作意。三不隨作意。四欲得作意。菩薩次作是念。我今於相似諸波羅蜜不應修習。是名不欲修作意。次作是念。我今於真實諸波羅蜜應勤修習。是名欲修作意。次作是念。我今於諸波羅蜜障礙作意應斷。是名不隨作意。次作是念。我今欲得授記位諸波羅蜜。欲得決定地諸波羅蜜。是名欲得作意。偈曰

&nbsp;&nbsp;&nbsp;&nbsp;定作未來行&nbsp;&nbsp;&nbsp;&nbsp;常觀他行滿

&nbsp;&nbsp;&nbsp;&nbsp;信解自第一&nbsp;&nbsp;&nbsp;&nbsp;知體無上故

釋曰。此偈有三種作意。一定作作意。二觀他作意。三我勝作意。菩薩次作是念。我見當來諸趣以智方便一切波羅蜜決定當行。是名定作作意。次作是念。我今應觀十方諸大菩薩諸波羅蜜得滿足時願我亦得滿足。同一事故。是名觀他作意。次作是念。我今自信所行諸波羅蜜。於諸行中最為第一。何以故。我觀此體更無上故。是名我勝作意。偈曰

&nbsp;&nbsp;&nbsp;&nbsp;以此諸作意&nbsp;&nbsp;&nbsp;&nbsp;修習於諸度

&nbsp;&nbsp;&nbsp;&nbsp;菩薩一切時&nbsp;&nbsp;&nbsp;&nbsp;善根得圓滿

釋曰。此偈總結前義應知。已說求長養善根。次說求法差別。偈曰

&nbsp;&nbsp;&nbsp;&nbsp;求法謂增長&nbsp;&nbsp;&nbsp;&nbsp;上意及廣大

&nbsp;&nbsp;&nbsp;&nbsp;有障亦無障&nbsp;&nbsp;&nbsp;&nbsp;及以諸神通

&nbsp;&nbsp;&nbsp;&nbsp;無身亦有身&nbsp;&nbsp;&nbsp;&nbsp;得身及滿身

&nbsp;&nbsp;&nbsp;&nbsp;多慢及少慢&nbsp;&nbsp;&nbsp;&nbsp;及以無慢故

釋曰。求法有十三種差別。一者增長求。謂以正聞增長信故。二者上意求。謂在佛邊受法流故。三者廣大求。謂得神通菩薩具足遠聞諸佛法故。四者有障求。謂初增長信者故。五者無障求。謂上意求者故。六者神通求。謂廣大求者故。七者無身求。謂聞思慧無法身故。八者有身求。謂修慧有多聞熏習種子身故。九者得身求。謂初地至七地。十者滿身求。謂八九十地。十一者多慢求。謂信行地。十二者少慢求。謂初七地。十三者無慢求。謂後三地。已說求法差別。次說求法因緣。偈曰

&nbsp;&nbsp;&nbsp;&nbsp;為色為非色&nbsp;&nbsp;&nbsp;&nbsp;為通為正法

&nbsp;&nbsp;&nbsp;&nbsp;相好及病愈&nbsp;&nbsp;&nbsp;&nbsp;自在無盡因

釋曰。求法有四因緣。一為色。二為非色。三為神通。四為正法。為色者。相好因故。為非色者。滅煩惱病因故。為神通者。自在因故。為正法者。無盡因故。如梵天王問經說。菩薩求法具足四想。一者如妙寶想。難得義故。二者如良藥想。除病義故。三者如財物想。不散義故。四者如涅槃想。苦滅義故。由法是相好莊嚴因故如妙寶想。由法是滅煩惱病因故如良藥想。由法是神通自在因故如財物想。由法是正法無盡因故如涅槃想。已說求法因緣。次說求遠離分別。偈曰

&nbsp;&nbsp;&nbsp;&nbsp;無體體增減&nbsp;&nbsp;&nbsp;&nbsp;一異自別相

&nbsp;&nbsp;&nbsp;&nbsp;如名如義者&nbsp;&nbsp;&nbsp;&nbsp;分別有十種

釋曰。有十種分別。一者無體分別。二者有體分別。三者增益分別。四者損減分別。五者一相分別。六者異相分別。七者自相分別。八者別相分別。九者如名起義分別。十者如義起名分別。般若波羅蜜經中為令諸菩薩遠離此十種分別故說十種對治。為對治無體分別故。經言有菩薩菩薩。為對治有體分別故。經言不見菩薩等。為對治增益分別故。經言舍利弗色自性空。為對治損減分別故。經言非色滅空。為對治一相分別故。經言若色空非色。為對治異相分別故。經言空不異色色不異空空即是色。為對治自相分別故。經言此色唯名。為對治別相分別故。經言色不生不滅非染非淨等。為對治如名起義分別故。經言名者作客故如名義不應著。為對治如義起名分別故。經言一切名不可見不可見故如義名不應著。已說求遠離分別。次說求法大偈曰

&nbsp;&nbsp;&nbsp;&nbsp;菩薩勝勇猛&nbsp;&nbsp;&nbsp;&nbsp;二求得真實

&nbsp;&nbsp;&nbsp;&nbsp;隨順諸世間&nbsp;&nbsp;&nbsp;&nbsp;功德如海滿

釋曰。求法有三種大。一者方便大。由最上精進求世諦第一義諦。真實不顛倒故。二者他利大。由作世間依怙以第一義安置故。三者自利大。由一切功德如海滿足故。述求品究竟

## 大乘莊嚴經論卷第六

### 弘法品第十三

釋曰。已說求法。次應以法為人演說。偈曰

&nbsp;&nbsp;&nbsp;&nbsp;難得復不堅&nbsp;&nbsp;&nbsp;&nbsp;愍苦恒喜施

&nbsp;&nbsp;&nbsp;&nbsp;況以法利世&nbsp;&nbsp;&nbsp;&nbsp;增長亦無盡

釋曰。此偈先遮法慳。難得復不堅者。謂身命財。愍苦恒喜施者。菩薩尚能於一切時捨此三種不堅之法施諸苦厄眾生。由慈悲故。況以法利世增長亦無盡者。何況大法得之不難而生慳悋。是故菩薩應以此法廣利世間。何以故。法得增長亦無盡故。已遮法慳。次說利益。偈曰

&nbsp;&nbsp;&nbsp;&nbsp;自證不可說&nbsp;&nbsp;&nbsp;&nbsp;引物說法性

&nbsp;&nbsp;&nbsp;&nbsp;法身寂滅口&nbsp;&nbsp;&nbsp;&nbsp;悲流如蟒吸

釋曰。自證不可說引物說法性者。世尊不說自所證法。由不可說故。為引接眾生復以方便而說法性問云何方便。答法身寂滅口悲流如蟒吸。諸佛以法性為身。寂滅為口。極廣清淨離二障故。以大慈悲流出教網引接眾生。譬如大蟒張口吐涎吸引諸物。一切諸佛身口悲同引接亦爾。大悲無盡由畢竟故。偈曰

&nbsp;&nbsp;&nbsp;&nbsp;彼修得果故&nbsp;&nbsp;&nbsp;&nbsp;修說非無義

&nbsp;&nbsp;&nbsp;&nbsp;但聞及不聞&nbsp;&nbsp;&nbsp;&nbsp;修說則無理

釋曰。彼修得果故修說非無義者。諸佛以方便說自所證引接世間。由能行者修力自在而得果故。是故彼修及佛所說得非無義。但聞及不聞修說則無理者。若但聞法得見真義。彼修則無利益。若不聞法得入於修。彼說則無利益。已說說法利益。次說說法差別。偈曰

&nbsp;&nbsp;&nbsp;&nbsp;阿含說證說&nbsp;&nbsp;&nbsp;&nbsp;謂口謂通力

&nbsp;&nbsp;&nbsp;&nbsp;通力謂相好&nbsp;&nbsp;&nbsp;&nbsp;餘色及虛空

釋曰。諸菩薩說法有二種差別。一者阿含說。謂以口力而說。二者證說。謂以通力而說。通力說復有多種。或相好說。或樹林說。或樂器說。或空中說。已說說法差別。次說說法成就。偈曰

&nbsp;&nbsp;&nbsp;&nbsp;無畏及斷疑&nbsp;&nbsp;&nbsp;&nbsp;令信亦顯實

&nbsp;&nbsp;&nbsp;&nbsp;如此諸菩薩&nbsp;&nbsp;&nbsp;&nbsp;說成就應知

釋曰。諸菩薩說法成就由四種義。一者無畏。二者斷疑。三者令信。四者顯實。如梵天王問經說。菩薩四法具足則能開於廣大法施。何等為四。一者攝治妙法。二者自慧明淨。三者作善丈夫業。四者顯示染淨。此中第一多聞故得無畏。第二大慧故能斷疑。第三不依名利故令他信受。第四由通達世諦第一義諦故能顯二種真實。謂染相真實淨相真實。偈曰

&nbsp;&nbsp;&nbsp;&nbsp;美語及離醉&nbsp;&nbsp;&nbsp;&nbsp;無退無不盡

&nbsp;&nbsp;&nbsp;&nbsp;種種及相應&nbsp;&nbsp;&nbsp;&nbsp;令解非求利

&nbsp;&nbsp;&nbsp;&nbsp;及以遍教授&nbsp;&nbsp;&nbsp;&nbsp;復次成就說

釋曰。美語者。他瞋罵時不惡報故。離醉者。醉有二種。一他稱讚時醉。二自成就時醉。謂家色財等成就生愛喜故。離者如此二醉於心滅故。無退者。不懈怠故。無不盡者。離於法慳一切說故。種種者。不重說故。相應者。不違現比量故。令解者。字句可解故。非求利者。不為財利令彼信故。遍教授者。被三乘故。已說說法成就。次說語成就。偈曰

&nbsp;&nbsp;&nbsp;&nbsp;不細及調和&nbsp;&nbsp;&nbsp;&nbsp;善巧亦明了

&nbsp;&nbsp;&nbsp;&nbsp;應機亦離求&nbsp;&nbsp;&nbsp;&nbsp;分量與無盡

釋曰。不細者。遍徒眾故。調和者。悅可意故。善巧者。開示字句分明故。明了者。令易解故。應機者。隨宜說故。離求者。不依名利說故。分量者。樂聞無厭故。無盡者。不可窮故。已說語成就。次說字成就。偈曰

&nbsp;&nbsp;&nbsp;&nbsp;舉名及釋義&nbsp;&nbsp;&nbsp;&nbsp;隨乘亦柔軟

&nbsp;&nbsp;&nbsp;&nbsp;易解而應機&nbsp;&nbsp;&nbsp;&nbsp;出離隨順故

釋曰。舉名者。相應諸字句不違驗故。釋義者。釋言諸字句不違理故。隨乘者。隨乘諸字句不違三乘故。柔軟者。離難諸字句不違於聲故。易解者。聚集諸字句得義易故。應機者。應物諸字句逗機宜故。出離者。不在諸字句向涅槃故。隨順者。正行諸字句隨順八支聖道故。偈曰

&nbsp;&nbsp;&nbsp;&nbsp;菩薩字成就&nbsp;&nbsp;&nbsp;&nbsp;如前義應知

&nbsp;&nbsp;&nbsp;&nbsp;聲有六十種&nbsp;&nbsp;&nbsp;&nbsp;是說如來事

釋曰。如來有六十種不可思議音聲。如佛祕密經中說。寂靜慧如來具足六十種聲語。所謂潤澤柔軟可意意樂清淨。如是廣說。此中潤澤聲者。眾生善根能持攝故。柔軟聲者。現前聞法得樂觸故。可意聲者。由善義故。意樂聲者。由善字故。清淨聲者。無上出世後得故。無垢聲者。諸惑習氣不相應故。明亮聲者。字句易解故。善力聲者。具足功德破諸外道惡邪見故。樂聞聲者。信順出離故。不絕聲者。一切外道無能斷故。調伏聲者。貪等煩惱能對治故。無刺聲者。制戒樂方便故。不澁聲者。令犯戒人得正出故。善調聲者。教化教授故。悅耳聲者。亂心對治故。身倚聲者。能引三摩提故。心了聲者。能引毘鉢舍那故。心喜聲者。善斷疑故。喜樂生聲者。決定拔邪故。無熱惱聲者。信受不悔故。能持智聲者。成就聞因智依止故。能持解聲者。成就思因智依止故。不隱覆聲者。不慳法而說故。可愛聲者。令得自利果故。渴仰聲者。已得果人深願樂故。教勅聲者。不思議法正說故。令解聲者。思議法正說故。相應聲者。不違驗故。有益聲者。如其所應教示導故。離重聲者。不虛說故。師子聲者。怖外道故。象聲者。振大故。雷聲者。深遠故。龍聲者。令信受故緊那羅聲者。歌音美故。迦陵頻伽聲者。韻清亮故。梵聲者。出遠去故。命命鳥聲者。初得吉祥一切事成故。天王聲者。無敢違故天鼓聲者。破魔初故離慢聲者。讚毀不高故。入一切聲者。入毘伽羅論一切種相故。離不正聲者。憶不忘故。應時聲者。教化事一切時起故。無羞聲者。不依利養故。不怖聲者。離慚羞故。歡喜聲者。聞無厭故。隨捨聲者。一切明處善巧入故。善友聲者。一切眾生利成就故。常流聲者。相續不斷故。嚴飾聲者種種顯現故。滿足聲者。一音無量聲說法故。眾生根喜聲者。一語無量義顯現故。不毀呰聲者。如所立義信順故。不增減聲者。應時量說故。不躁急聲者。不疾疾說故。遍一切聲者。遠近徒眾同依止故。一切種成就聲者。世間法義皆譬喻令解故。已說字成就。次說說法大。偈曰

&nbsp;&nbsp;&nbsp;&nbsp;開演及施設&nbsp;&nbsp;&nbsp;&nbsp;建立并總舉

&nbsp;&nbsp;&nbsp;&nbsp;別說與斷疑&nbsp;&nbsp;&nbsp;&nbsp;略廣皆令解

釋曰。開演者。謂言說也。施設者。謂諸句也。建立者謂善相應也。如是分別開示。如其次第總舉別說。斷疑使義淺近易解。令聽受者於所說法得決定故。略者一說。彼利根人速得解故。廣者重說。彼鈍根人遲得解故。偈曰

&nbsp;&nbsp;&nbsp;&nbsp;說者及所說&nbsp;&nbsp;&nbsp;&nbsp;受者三輪淨

&nbsp;&nbsp;&nbsp;&nbsp;復離八種過&nbsp;&nbsp;&nbsp;&nbsp;說者淨應知

釋曰。說者及所說受者三輪淨者。何等三輪一是說者。謂諸佛菩薩。二是所說。謂總說名字等諸種。三是受者。謂前略說得解人廣說得解人。復離八種過說者淨應知者。說者清淨。應知復離八種過失。問何者八耶。偈曰

&nbsp;&nbsp;&nbsp;&nbsp;懈怠及不解&nbsp;&nbsp;&nbsp;&nbsp;拒請不開義

&nbsp;&nbsp;&nbsp;&nbsp;及以不斷疑&nbsp;&nbsp;&nbsp;&nbsp;斷疑不堅固

&nbsp;&nbsp;&nbsp;&nbsp;厭退及有悋&nbsp;&nbsp;&nbsp;&nbsp;如是八種過

&nbsp;&nbsp;&nbsp;&nbsp;諸佛無彼體&nbsp;&nbsp;&nbsp;&nbsp;故成無上說

釋曰。八種過者。一懈怠。二不解義。三拒請。四不開義。五不斷疑。六斷疑不決定。七心有厭退不一切時說故。八有悋。不盡開示故。一切諸佛如是八過悉皆遠離。是故得成無上說法。已說說法大。次說義成就偈曰

&nbsp;&nbsp;&nbsp;&nbsp;此法隨時善&nbsp;&nbsp;&nbsp;&nbsp;生信喜覺因

&nbsp;&nbsp;&nbsp;&nbsp;義正及語巧&nbsp;&nbsp;&nbsp;&nbsp;能開四梵行

釋曰。此法隨時善生信喜覺因者。隨時善謂初中後善。如其次第。聞思修時為信因故。為喜因故。為覺因故。為覺因者。定心觀察此法道理得如實智故。義正及語巧能開四梵行者。義正謂善義及妙義。與世諦第一義諦相應故。語巧謂易受及易解由文顯義現故。由此故能開示四種梵行。問何者四耶。偈曰

&nbsp;&nbsp;&nbsp;&nbsp;不共他相應&nbsp;&nbsp;&nbsp;&nbsp;具斷三界惑

&nbsp;&nbsp;&nbsp;&nbsp;自性及無垢&nbsp;&nbsp;&nbsp;&nbsp;是行為四種

釋曰。四梵行者。一者獨。二者滿。三者清。四者白。不共他相應者是獨義。由此行不共外道同行故。具斷三界惑者是滿義。由此行具斷三界煩惱故。自性者是清義。由此行是無漏自性淨故。無垢者是白義。由此行在漏盡身種類得無垢淨故。已說說法義成就。次說說法節。偈曰

&nbsp;&nbsp;&nbsp;&nbsp;所謂令入節&nbsp;&nbsp;&nbsp;&nbsp;相節對治節

&nbsp;&nbsp;&nbsp;&nbsp;及以祕密節&nbsp;&nbsp;&nbsp;&nbsp;是名為四節

釋曰。諸佛說法不離四節。一者令入節。二者相節。三者對治節。四者祕密節。間此四節依何義。偈曰

&nbsp;&nbsp;&nbsp;&nbsp;聲聞及自性&nbsp;&nbsp;&nbsp;&nbsp;斷過亦語深

&nbsp;&nbsp;&nbsp;&nbsp;次第依四義&nbsp;&nbsp;&nbsp;&nbsp;說節有四種

釋曰。令入節者。應知教諸聲聞入於法義令得不怖。說色等是有故。相節者。應知於分別等三種自性。無體無起自性清淨。說一切法故。對治節者應知依斷諸過對治八種障故。如大乘中說。受持二偈得爾所功德。皆為對治故說。此對治後當解。祕密節者。應知依諸深語由迴語方得義故。如大乘經偈說。不堅堅固解善住於顛倒。為煩惱所惱。速得大菩提。此節中不堅堅固解者。不堅謂諸眾生其心不亂。於此不亂作堅固解。此解最勝能得菩提。亂者心馳堅著。不能至得菩提故。此是第一句義。善住於顛倒者。顛倒謂常樂我淨執。若人能於顛倒中解無常無樂無我無淨善住不退。即能速得菩提。不爾不得故。此是第二句義。為煩惱所惱者。長時勤修難行苦行由極疲倦能得菩提。不爾不得故。此是第三句義。已說說法節。次說說法意。偈曰

&nbsp;&nbsp;&nbsp;&nbsp;平等及別義&nbsp;&nbsp;&nbsp;&nbsp;別時及別欲

&nbsp;&nbsp;&nbsp;&nbsp;依此四種意&nbsp;&nbsp;&nbsp;&nbsp;諸佛說應知

釋曰。諸佛說法不離四意。一平等意。二別義意。三別時意。四別欲意。平等意者。如佛說。往昔毘婆尸佛即我身是。由法身無差別故。如是等說。是名平等意。別義意者。如佛說。一切諸法無自性故無生故。如是等說。是名別義意。別時意者。如佛說。若人願見阿彌陀佛。一切皆得往生。此由別時得生故如是說。如是等說。是名別時意。別欲意者。彼人有如是善根。如來或時讚歎或時毀呰。由得少善根便為足故。如是等說是。名別欲意。已說說法意。次說受持大乘功德。偈曰

&nbsp;&nbsp;&nbsp;&nbsp;輕佛及輕法&nbsp;&nbsp;&nbsp;&nbsp;懈怠少知足

&nbsp;&nbsp;&nbsp;&nbsp;貪行及慢行&nbsp;&nbsp;&nbsp;&nbsp;悔行不定等

&nbsp;&nbsp;&nbsp;&nbsp;如是八種障&nbsp;&nbsp;&nbsp;&nbsp;大乘說對治

&nbsp;&nbsp;&nbsp;&nbsp;如是諸障斷&nbsp;&nbsp;&nbsp;&nbsp;是人入正法

釋曰。此二偈顯示大乘斷障功德。障有八種。一者輕佛障。二者輕法障。三者懈怠障。四者少知足障。五者貪行障。六者慢行障。七者悔行障。八者不定障。為對治輕佛障故。大乘經說。往昔毘婆尸佛即我身是。為對治輕法障故。大乘經說。於無量恒河沙佛所。修行大乘乃得生解。為對治懈怠障故大乘經說若有眾生願生安樂國土。一切當得往生。稱念無垢月光佛名。決定當得作佛。為對治少知足障故。大乘經說有處讚歎檀等行。有處毀呰檀等行。為對治貪行障故。大乘經說。諸佛國土極妙樂事。為對治慢行障故。大乘經說。或有佛土最勝成就。為對治悔行障故。大乘經說。或有眾生於佛菩薩起不饒益事得生善道。為對治不定障故。大乘經說。諸佛授記聲聞當得作佛及說一乘。是名受持大乘得離八障。偈曰

&nbsp;&nbsp;&nbsp;&nbsp;若文及若義&nbsp;&nbsp;&nbsp;&nbsp;二偈勤受持

&nbsp;&nbsp;&nbsp;&nbsp;功德數有十&nbsp;&nbsp;&nbsp;&nbsp;是名勝慧者

&nbsp;&nbsp;&nbsp;&nbsp;善種得圓滿&nbsp;&nbsp;&nbsp;&nbsp;死時歡喜勝

&nbsp;&nbsp;&nbsp;&nbsp;受生隨所欲&nbsp;&nbsp;&nbsp;&nbsp;念生智亦成

&nbsp;&nbsp;&nbsp;&nbsp;生生恒值佛&nbsp;&nbsp;&nbsp;&nbsp;聞法得信慧

&nbsp;&nbsp;&nbsp;&nbsp;遠離於二障&nbsp;&nbsp;&nbsp;&nbsp;速成無上道

釋曰。此三偈顯示受持大乘集得功德。此功德有十種。一者成就一切善根種子圓滿依止。二者臨命終時得無上喜悅。三者於一切處得隨願受生。四者於一切生處得自性念生智。五者所生之處恒得值佛。六者恒在佛邊聞大乘法。七者成就增上信根。八者成就增上慧根。九者得遠離惑智二障。十者速得成就無上菩提。若人於一切大乘經典。若文若義乃至一句。正勤受持。則得如是十種功德。此中應知。於現在世得初二種功德。於未來世得餘八種功德。漸漸增勝。已說持法功德。次說說法功德。偈曰

&nbsp;&nbsp;&nbsp;&nbsp;慧善及不退&nbsp;&nbsp;&nbsp;&nbsp;大悲名稱遠

&nbsp;&nbsp;&nbsp;&nbsp;巧便說諸法&nbsp;&nbsp;&nbsp;&nbsp;如日朗世間

釋曰。若諸菩薩具足五因名善說法。一者不倒說。由慧善故。二者恒時說。由不退故。三者離求說。由大悲故。四者令信說。由名稱遠故。五者隨機說由巧便故。由此五因能善說法。導引眾生多生恭敬。譬如日出照朗世間。弘法品究竟

### 大乘莊嚴經論隨修品第十四

釋曰。已說菩薩弘法。次說菩薩隨法修行。此中隨修有知義有知法有隨法有同得有隨行。今當次第顯示。偈曰

&nbsp;&nbsp;&nbsp;&nbsp;於二知無我&nbsp;&nbsp;&nbsp;&nbsp;於三離邪正

&nbsp;&nbsp;&nbsp;&nbsp;菩薩如是解&nbsp;&nbsp;&nbsp;&nbsp;是名知義人

釋曰。此偈明菩薩知義。於二知無我者。謂於人法二種而知無我。由知能取所取無有體故。於三離邪正者。三謂三種三昧。即空無相無願。由空三昧知無有體。解分別性故。由無相無願三昧知無自體。由解依他真實性故。離邪正者。此三三昧引出世智故不邪。是世間故不正。菩薩如是解。是名知義人者。菩薩若知人法二種無我。能知三種三昧。離邪離正。如此則名知義。偈曰

&nbsp;&nbsp;&nbsp;&nbsp;如是知義已&nbsp;&nbsp;&nbsp;&nbsp;知法猶如栰

&nbsp;&nbsp;&nbsp;&nbsp;聞法不應喜&nbsp;&nbsp;&nbsp;&nbsp;捨法名知法

釋曰。此偈明菩薩知法。初學菩薩得知義已。次應知法。謂能知修多羅等經法。猶如栰喻。不得但聞而生歡喜。何以故是法應捨。譬如栰故。是名知法。偈曰

&nbsp;&nbsp;&nbsp;&nbsp;凡夫有二智&nbsp;&nbsp;&nbsp;&nbsp;即通二無我

&nbsp;&nbsp;&nbsp;&nbsp;為成彼智故&nbsp;&nbsp;&nbsp;&nbsp;如說隨法行

釋曰。此偈明菩薩隨法。凡夫有二智者。謂知義智知法智。即通二無我者。由此二智故亦能通達人法二種無我。為成彼智故。如說隨法行者。菩薩為成就彼二種智。應如所說法隨順修行。是名隨法。偈曰

&nbsp;&nbsp;&nbsp;&nbsp;成就彼智時&nbsp;&nbsp;&nbsp;&nbsp;出世間無上

&nbsp;&nbsp;&nbsp;&nbsp;凡住初地者&nbsp;&nbsp;&nbsp;&nbsp;所得皆同得

釋曰。此偈明菩薩同得。成就彼智時出世間無上者。由彼智體最勝故。初地謂歡喜地。一切住歡喜地菩薩所得功德。彼初入地人亦皆同得故。偈曰

&nbsp;&nbsp;&nbsp;&nbsp;見道所滅惑&nbsp;&nbsp;&nbsp;&nbsp;應知一切盡

&nbsp;&nbsp;&nbsp;&nbsp;隨次修餘地&nbsp;&nbsp;&nbsp;&nbsp;為斷智障故

&nbsp;&nbsp;&nbsp;&nbsp;應知諸地中&nbsp;&nbsp;&nbsp;&nbsp;無分別建立

&nbsp;&nbsp;&nbsp;&nbsp;次第無間起&nbsp;&nbsp;&nbsp;&nbsp;如是說隨行

釋曰。此二偈明菩薩隨行。此中見道所滅煩惱。入初地時一切悉盡。是故修習餘地但為斷於智障。然於諸地各有二智。一無分別智。二地建立智菩薩若在正觀。於剎那剎那得爾所法而不分別。是名無分別智。菩薩出觀後。分別觀中所得法如是如是分數。是名地建立智。如此二智不得並起及間餘法起。恒無間行。是名菩薩隨行。菩薩能如是隨行有四種不放逸輪。一者勝土論。二者善人輪。三者自正輪。四者先福輪。如此四輪今當次第說。偈曰

&nbsp;&nbsp;&nbsp;&nbsp;易求及善護&nbsp;&nbsp;&nbsp;&nbsp;善地亦善伴

&nbsp;&nbsp;&nbsp;&nbsp;善寂此勝土&nbsp;&nbsp;&nbsp;&nbsp;菩薩則往生

釋曰。此偈明勝土輪。土勝有五因緣。一者易求。謂四事供身不難得故。二者善護。謂國王如法惡人盜賊不得住故。三者善地。處所調和無疫癘故。四者善伴。謂同戒同見為伴侶故。五者善寂。謂晝日無喧夜絕聲故。偈曰

&nbsp;&nbsp;&nbsp;&nbsp;多聞及見諦&nbsp;&nbsp;&nbsp;&nbsp;巧說亦憐愍

&nbsp;&nbsp;&nbsp;&nbsp;不退此丈夫&nbsp;&nbsp;&nbsp;&nbsp;菩薩勝依止

釋曰。此偈明善人輪。善人亦具五因緣。一者多聞。成就阿含故。二者見諦。得聖果故。三者巧說能分別法故。四者憐愍。不貪利故。五者不退。無疲倦故。偈曰

&nbsp;&nbsp;&nbsp;&nbsp;善緣及善聚&nbsp;&nbsp;&nbsp;&nbsp;善修及善說

&nbsp;&nbsp;&nbsp;&nbsp;善出此五種&nbsp;&nbsp;&nbsp;&nbsp;是名自正勝

釋曰。此偈明自正輪。自正亦具五因緣。一者善緣。妙法為緣故。二者善聚。福智具足故。三者善修。止觀諸相應時修故。四者善說。無求利故。五者善出。所有上法恭敬修故。偈曰

&nbsp;&nbsp;&nbsp;&nbsp;可樂及無難&nbsp;&nbsp;&nbsp;&nbsp;無病與寂靜

&nbsp;&nbsp;&nbsp;&nbsp;觀察此五種&nbsp;&nbsp;&nbsp;&nbsp;宿植善根故

釋曰。此偈明先福輪。先福亦具五因緣。一者可樂。二者無難。三者無病。四者三昧。五者智慧。第一事由住勝土為因。第二事由值善人為因。後三事由自正成就為因。已說四種不放逸輪。次說煩惱出煩惱。偈曰

&nbsp;&nbsp;&nbsp;&nbsp;遠離於法界&nbsp;&nbsp;&nbsp;&nbsp;無別有貪法

&nbsp;&nbsp;&nbsp;&nbsp;是故諸佛說&nbsp;&nbsp;&nbsp;&nbsp;貪出貪餘爾

釋曰。如佛先說。我不說有異貪之法。能出於貪瞋癡亦爾。由離法界則別無體故。是故貪等法性得貪等名。此說貪等法性能出貪等。此義是經旨趣。偈曰

&nbsp;&nbsp;&nbsp;&nbsp;由離法性外&nbsp;&nbsp;&nbsp;&nbsp;無別有諸法

&nbsp;&nbsp;&nbsp;&nbsp;是故如是說&nbsp;&nbsp;&nbsp;&nbsp;煩惱即菩提

釋曰。如經中說。無明與菩提同一。此謂無明法性施設菩提名。此義是經旨趣。偈曰

&nbsp;&nbsp;&nbsp;&nbsp;於貪起正思&nbsp;&nbsp;&nbsp;&nbsp;於貪得解脫

&nbsp;&nbsp;&nbsp;&nbsp;故說貪出貪&nbsp;&nbsp;&nbsp;&nbsp;瞋癡出亦爾

釋曰。若人於貪起正思觀察。如是知已於貪即得解脫。故說以貪出離於貪。出離瞋癡亦復如是。已說煩惱出煩惱。次說遠離二乘心。偈曰

&nbsp;&nbsp;&nbsp;&nbsp;菩薩處地獄&nbsp;&nbsp;&nbsp;&nbsp;為物不辭苦

&nbsp;&nbsp;&nbsp;&nbsp;捨有發小心&nbsp;&nbsp;&nbsp;&nbsp;此苦則為劇

釋曰。菩薩慈悲為諸眾生入大地獄不辭大苦。若滅三有功德起小乘心。菩薩以此為苦。最為深重。問此義云何。偈曰

&nbsp;&nbsp;&nbsp;&nbsp;雖恒處地獄&nbsp;&nbsp;&nbsp;&nbsp;不障大菩提

&nbsp;&nbsp;&nbsp;&nbsp;若起自利心&nbsp;&nbsp;&nbsp;&nbsp;是大菩提障

釋曰。菩薩雖為眾生長時入大地獄不以為苦。何以故。於廣淨菩提不為障故。若起異乘樂涅槃心。即為大苦。何以故。於大乘樂住而為障故。此偈顯前偈義應知。已說遮二乘心。次說遮怖畏心。偈曰

&nbsp;&nbsp;&nbsp;&nbsp;無體及可得&nbsp;&nbsp;&nbsp;&nbsp;此事猶如幻

&nbsp;&nbsp;&nbsp;&nbsp;性淨與無垢&nbsp;&nbsp;&nbsp;&nbsp;此事則如空

釋曰。無體及可得此事猶如幻者。一切諸法無有自性。故曰無體。而復見有相貌顯現。故曰可得。諸凡夫人於此二處互生怖畏。此不應爾。何以故。幻相似故。譬如幻等實無有體而顯現可見。諸法無體可得亦爾。是故於此二處不應怖畏。性淨與無垢此事則如空者。法界本來清淨。故曰性淨。後時離塵清淨。故曰無垢。諸凡夫人於此二處互生怖畏。此不應爾。何以故。空相似故。譬如虛空本性清淨。後時亦說離塵清淨。法界性淨及以無垢亦復如是。是故於此二處不應怖畏。復次更有似畫譬喻。能遮前二怖畏。偈曰

&nbsp;&nbsp;&nbsp;&nbsp;譬如工畫師&nbsp;&nbsp;&nbsp;&nbsp;畫平起凹凸

&nbsp;&nbsp;&nbsp;&nbsp;如是虛分別&nbsp;&nbsp;&nbsp;&nbsp;於無見能所

釋曰。譬如善巧畫師能畫平壁起凹凸相。實無高下而見高下。不真分別亦復如是。於平等法界無二相處。而常見有能所二相。是故不應怖畏。此中復有似水譬喻。能遮後二怖畏。偈曰

&nbsp;&nbsp;&nbsp;&nbsp;譬如清水濁&nbsp;&nbsp;&nbsp;&nbsp;穢除還本清

&nbsp;&nbsp;&nbsp;&nbsp;自心淨亦爾&nbsp;&nbsp;&nbsp;&nbsp;唯離客塵故

釋曰。譬如清水垢來則濁。後時若清唯除垢耳。清非外來本性清故心方便淨亦復如是。心性本淨客塵故染。後時清淨除客塵耳。淨非外來本性淨故。是故不應怖畏。偈曰

&nbsp;&nbsp;&nbsp;&nbsp;已說心性淨&nbsp;&nbsp;&nbsp;&nbsp;而為客塵染

&nbsp;&nbsp;&nbsp;&nbsp;不離心真如&nbsp;&nbsp;&nbsp;&nbsp;別有心性淨

釋曰。譬如水性自清而為客垢所濁。如是心性自淨而為客塵所染。此義已成。由是義故。不離心之真如別有異心。謂依他相說為自性清淨。此中應知。說心真如名之為心。即說此心為自性清淨。此心即是阿摩羅識。已遮怖畏。次遮貪罪。偈曰

&nbsp;&nbsp;&nbsp;&nbsp;菩薩念眾生&nbsp;&nbsp;&nbsp;&nbsp;愛之徹骨髓

&nbsp;&nbsp;&nbsp;&nbsp;恒時欲利益&nbsp;&nbsp;&nbsp;&nbsp;猶如一子故

釋曰。諸菩薩愛諸眾生。此名為貪。餘如偈說。偈曰

&nbsp;&nbsp;&nbsp;&nbsp;由利群生意&nbsp;&nbsp;&nbsp;&nbsp;起貪不得罪

&nbsp;&nbsp;&nbsp;&nbsp;瞋則與彼違&nbsp;&nbsp;&nbsp;&nbsp;恒欲損他故

釋曰。若謂菩薩愛諸眾生起貪名罪者。此義不然。何以故。此貪恒作利益眾生因故。偈曰

&nbsp;&nbsp;&nbsp;&nbsp;如鴿於自子&nbsp;&nbsp;&nbsp;&nbsp;普覆生極愛

&nbsp;&nbsp;&nbsp;&nbsp;如是有悲人&nbsp;&nbsp;&nbsp;&nbsp;於生愛亦爾

釋曰。譬如鴿鳥多貪愛念諸子最得增上。如是菩薩多悲愛諸眾生。增上亦爾。偈曰

&nbsp;&nbsp;&nbsp;&nbsp;慈與瞋心違&nbsp;&nbsp;&nbsp;&nbsp;息苦苦心反

&nbsp;&nbsp;&nbsp;&nbsp;利則違無利&nbsp;&nbsp;&nbsp;&nbsp;無畏違畏心

釋曰。菩薩於諸眾生由得慈心故。與瞋心相違。由得息苦心故。與作苦心相違。由得利益心故。與無利心相違。由得無畏心故。與作畏心相違。是故菩薩起如是貪不得名罪。已遮貪罪。次說修行差別。偈曰

&nbsp;&nbsp;&nbsp;&nbsp;善行於生死&nbsp;&nbsp;&nbsp;&nbsp;如病服苦藥

&nbsp;&nbsp;&nbsp;&nbsp;善行於眾生&nbsp;&nbsp;&nbsp;&nbsp;如醫近病者

&nbsp;&nbsp;&nbsp;&nbsp;善行於自心&nbsp;&nbsp;&nbsp;&nbsp;如調未成奴

&nbsp;&nbsp;&nbsp;&nbsp;善行於欲塵&nbsp;&nbsp;&nbsp;&nbsp;如商善販賣

&nbsp;&nbsp;&nbsp;&nbsp;善行於三業&nbsp;&nbsp;&nbsp;&nbsp;如人善浣衣

&nbsp;&nbsp;&nbsp;&nbsp;善行不惱他&nbsp;&nbsp;&nbsp;&nbsp;如父於愛子

&nbsp;&nbsp;&nbsp;&nbsp;善行於修習&nbsp;&nbsp;&nbsp;&nbsp;如鑽火不息

&nbsp;&nbsp;&nbsp;&nbsp;善行於三昧&nbsp;&nbsp;&nbsp;&nbsp;如財與信人

&nbsp;&nbsp;&nbsp;&nbsp;善行於般若&nbsp;&nbsp;&nbsp;&nbsp;如幻師知幻

&nbsp;&nbsp;&nbsp;&nbsp;是名諸菩薩&nbsp;&nbsp;&nbsp;&nbsp;善行諸境界

釋曰。諸菩薩修行有九種差別。一者善行生死。譬如病久服苦澁藥。但為差病不生貪染。菩薩亦爾。親近生死但為思惟策勵。非為染著。二者善行眾生。譬如良醫親近病者。菩薩亦爾。有大悲故不捨煩惱病苦眾生。三者善行自心。譬如有智之主善能調服未成就奴。菩薩亦爾。善能調伏未調伏心。四者善行欲塵。譬如商人善於販賣。菩薩亦爾。於檀等諸度增長資財。五者善行三業。譬如善浣衣師能除穢垢。菩薩亦爾。修治三業能令清淨。六者善行不惱眾生。譬如慈父愛於小兒雖穢不惡。菩薩亦爾。眾生加損未甞瞋惱。七者善行修習。譬如鑽火未熱不息。菩薩亦爾。修習善法曾無間心。八者善行三昧。譬如出財得保信人日日滋益。菩薩亦爾。修習諸定不亂不味功德增長。九者善行般若。譬如幻師知幻非實。菩薩亦爾。於所觀法得不顛倒。是名菩薩修行差別。已說修行差別。次說三輪清淨。偈曰

&nbsp;&nbsp;&nbsp;&nbsp;常勤大精進&nbsp;&nbsp;&nbsp;&nbsp;熟二令清淨

&nbsp;&nbsp;&nbsp;&nbsp;淨覺無分別&nbsp;&nbsp;&nbsp;&nbsp;漸漸得菩提

釋曰。常勤大精進熟二令清淨者。菩薩以大精進力勤行自他二利。是故眾生及自並得成熟。是名清淨。淨覺無分別漸漸得菩提者。淨覺謂法無我智。此智不分別三輪。謂修者所修正修。故得清淨。由此淨故漸漸得成無上菩提。隨修品究竟

## 大乘莊嚴經論卷第七

### 教授品第十五

釋曰。已說菩薩隨修。次說如來教授。偈曰

&nbsp;&nbsp;&nbsp;&nbsp;行盡一僧祇&nbsp;&nbsp;&nbsp;&nbsp;長信令增上

&nbsp;&nbsp;&nbsp;&nbsp;眾善隨信集&nbsp;&nbsp;&nbsp;&nbsp;亦具如海滿

釋曰。行盡一僧祇長信令增上者。若諸菩薩行行盡一阿僧祇劫。爾時長養於信方至上品。問獨信增耶。答眾善隨信集亦具如海滿。謂於信增時一切眾善隨信聚集。亦得具足如大海水湛然圓滿。偈曰

&nbsp;&nbsp;&nbsp;&nbsp;聚集福德已&nbsp;&nbsp;&nbsp;&nbsp;佛子最初淨

&nbsp;&nbsp;&nbsp;&nbsp;極智及軟心&nbsp;&nbsp;&nbsp;&nbsp;勤修諸正行

釋曰。聚集福德已者。如前所說聚集故。佛子最初淨者。令護清淨故。及於大乘作正直見。不顛倒受義故。極智者。得多聞故。軟心者。離諸障故。勤修諸正行者。有堪能故。偈曰

&nbsp;&nbsp;&nbsp;&nbsp;自後蒙諸佛&nbsp;&nbsp;&nbsp;&nbsp;法流而教授

&nbsp;&nbsp;&nbsp;&nbsp;增益寂靜智&nbsp;&nbsp;&nbsp;&nbsp;進趣廣大乘

釋曰。自後蒙諸佛法流而教授者。此諸菩薩從此已後。蒙諸佛如來以修多羅等法而為說之。譬如為說十地經。增益寂靜智進趣廣大乘者。此菩薩若得教授則增益奢摩他智。於廣大乘而能進修。如是得教授已。次起六種心。偈曰

&nbsp;&nbsp;&nbsp;&nbsp;想名及了句&nbsp;&nbsp;&nbsp;&nbsp;思義亦義知

&nbsp;&nbsp;&nbsp;&nbsp;法總亦義求&nbsp;&nbsp;&nbsp;&nbsp;六心次第起

釋曰。六心者。一根本心。二隨行心。三觀察心。四實解心。五總聚心。六悕望心。想名者。謂根本心。初於修多羅等法觀察無有二義。唯想名聚故。了句者。謂隨行心。次隨諸句決了差別及次第故。思義者。謂觀察心。次於彼義內正思惟故。義知者。謂實解心。於彼思義如實知故。法總者謂總聚心。更聚前法復總觀故。義求者。謂悕望心。於彼義趣求得意故。如是起六心已。次起十一種作意。偈曰

&nbsp;&nbsp;&nbsp;&nbsp;有求亦有觀&nbsp;&nbsp;&nbsp;&nbsp;一味將止道

&nbsp;&nbsp;&nbsp;&nbsp;觀道及二俱&nbsp;&nbsp;&nbsp;&nbsp;拔沈并抑掉

&nbsp;&nbsp;&nbsp;&nbsp;正住與無間&nbsp;&nbsp;&nbsp;&nbsp;於中亦尊重

&nbsp;&nbsp;&nbsp;&nbsp;置心一切緣&nbsp;&nbsp;&nbsp;&nbsp;作意有十一

釋曰。十一種作意者。一有覺有觀作意。二無覺有觀作意。三無覺無觀作意。四奢摩他作意。五毘鉢舍那作意。六二相應作意。七起相作意。八攝相作意。九捨相作意。十恒修作意。十一恭敬作意。有求者。謂有覺有觀作意。此作意以意言相續觀察諸法。有觀者謂無覺有觀作意。此作意雖離於覺亦以意言相續觀察諸法。一味者。謂無覺無觀作意。此作意離於意言而相續觀察諸法。止道者。謂奢摩他作意。此作意但緣諸法名。觀道者。謂毘鉢舍那作意。此作意但緣諸法義。二俱者。謂二相應作意。此作意能一時緣名義拔沈者。謂起相作意。此作意若緣名心沈即能策起。抑掉者。謂攝相作意。此作意若緣義心散即能攝持。正住者。謂捨相作意。此作意若心平等能住捨心。無間者。謂恒修作意。此作意能依正住修習無廢。尊重者。謂恭敬作意。能於習時尊重名義。如是起十一種作意已。復應修習九種住心。偈曰

&nbsp;&nbsp;&nbsp;&nbsp;繫緣將速攝&nbsp;&nbsp;&nbsp;&nbsp;內略及樂住

&nbsp;&nbsp;&nbsp;&nbsp;調厭與息亂&nbsp;&nbsp;&nbsp;&nbsp;或起滅亦爾

&nbsp;&nbsp;&nbsp;&nbsp;所作心自流&nbsp;&nbsp;&nbsp;&nbsp;爾時得無作

&nbsp;&nbsp;&nbsp;&nbsp;菩薩復應習&nbsp;&nbsp;&nbsp;&nbsp;如此九住心

釋曰。九種住心者。一安住心。二攝住心。三解住心。四轉住心。五伏住心。六息住心。七滅住心。八性住心。九持住心。此九住教授方便。應知繫緣者。謂安住心。安心所緣不令離故。速攝者。謂攝住心。若覺心亂速攝持故。內略者。謂解住心。覺心外廣更內略故。樂住者。謂轉住心。見定功德轉樂住故。調厭者。謂伏住心。心若不樂應折伏故。息亂者。謂息住心。見亂過失令止息故。或起滅亦爾者。謂滅住心。貪憂等起即令滅故。所作心自流者。謂性住心。所作任運成自性故。爾時得無作者。謂持住心。不由作意得總持故。如是修習得住心已。次令此心得最上柔軟。偈曰

&nbsp;&nbsp;&nbsp;&nbsp;下倚修令進&nbsp;&nbsp;&nbsp;&nbsp;為進習本定

&nbsp;&nbsp;&nbsp;&nbsp;淨禪為通故&nbsp;&nbsp;&nbsp;&nbsp;當成勝軟心

釋曰。下倚修令進為進習本定者。菩薩得住心時。應知已得下品身倚心倚。為增進此倚更修根本禪定。問更修本定為何功德。答淨禪為通故當成勝軟心。諸菩薩為起諸神通故。為欲成就最勝柔軟心故。是故進修本定。問起諸神通欲何所作。勝柔軟心復云何成。偈曰

&nbsp;&nbsp;&nbsp;&nbsp;起通遊諸界&nbsp;&nbsp;&nbsp;&nbsp;歷事諸世尊

&nbsp;&nbsp;&nbsp;&nbsp;最上軟心得&nbsp;&nbsp;&nbsp;&nbsp;供養諸佛故

釋曰。起通遊諸界歷事諸世尊者。諸菩薩欲往無量世界。欲經無量劫數。欲歷無量諸佛。欲承事供養及聞正法。為此事故起諸神通。問何故作此事。答最上軟心得供養諸佛故。由供養諸佛為因故。更得成就第一勝柔軟心。如是得勝心已。便得諸佛之所稱揚。偈曰

&nbsp;&nbsp;&nbsp;&nbsp;未入淨心前&nbsp;&nbsp;&nbsp;&nbsp;五種稱揚得

&nbsp;&nbsp;&nbsp;&nbsp;器體成淨故&nbsp;&nbsp;&nbsp;&nbsp;堪進無上乘

釋曰。未入淨心前五種稱揚得者。謂此菩薩於淨心地前。先得如來稱揚。其五種功德問此稱揚於菩薩有何利益。答器體成淨故堪進無上乘。此菩薩得如來稱揚已。便成就清淨器體。於無上乘則堪進入。問如來稱揚彼菩薩。何等五功德。偈曰

&nbsp;&nbsp;&nbsp;&nbsp;念念融諸習&nbsp;&nbsp;&nbsp;&nbsp;身倚及心倚

&nbsp;&nbsp;&nbsp;&nbsp;圓明與見相&nbsp;&nbsp;&nbsp;&nbsp;滿淨諸法身

釋曰。五功德者。一者融習。二者身倚。三者心倚。四者圓明。五者見相。融習者。一一剎那消融一切習氣聚故。身倚者。修習輕安遍滿身故。心倚亦爾。圓明者。圓解一切種空離分數故。見相者。見無分別相為後清淨因故。滿淨諸法身者。為滿為淨一切種法身。常作如是五因故。問何時滿何時淨。答十地時滿。佛地時淨。此中應知五種功德。前三是奢摩他分。後二是毘鉢舍那分。菩薩於此時中於世間法皆得具足。如是得稱揚已。次起通達分善根。偈曰

&nbsp;&nbsp;&nbsp;&nbsp;爾時此菩薩&nbsp;&nbsp;&nbsp;&nbsp;次第得定心

&nbsp;&nbsp;&nbsp;&nbsp;唯見意言故&nbsp;&nbsp;&nbsp;&nbsp;不見一切義

釋曰。此菩薩初得定心離於意言。不見自相總相一切諸義。唯見意言。此見即是菩薩煖位。此位名明。如佛灰河經中所說明。此明名見法忍。偈曰

&nbsp;&nbsp;&nbsp;&nbsp;為長法明故&nbsp;&nbsp;&nbsp;&nbsp;堅固精進起

&nbsp;&nbsp;&nbsp;&nbsp;法明增長已&nbsp;&nbsp;&nbsp;&nbsp;通達唯心住

釋曰。此中菩薩為增長法明故起堅固精進。住是法明通達唯心。此通達即是菩薩頂位。偈曰

&nbsp;&nbsp;&nbsp;&nbsp;諸義悉是光&nbsp;&nbsp;&nbsp;&nbsp;由見唯心故

&nbsp;&nbsp;&nbsp;&nbsp;得斷所執亂&nbsp;&nbsp;&nbsp;&nbsp;是則住於忍

釋曰。此中菩薩若見諸義悉是心光。非心光外別有異見。爾時得所執亂滅。此見即是菩薩忍位。偈曰

&nbsp;&nbsp;&nbsp;&nbsp;所執亂雖斷&nbsp;&nbsp;&nbsp;&nbsp;尚餘能執故

&nbsp;&nbsp;&nbsp;&nbsp;斷此復速證&nbsp;&nbsp;&nbsp;&nbsp;無間三摩提

釋曰。此中菩薩為斷能執亂故。復速證無間三摩提。問有何義故此三摩提名無間。答由能執亂滅時爾時入無間。故受此名。此入無間即是菩薩世間第一法位。隨其次第說煖等諸位已。次說見道起。偈曰

&nbsp;&nbsp;&nbsp;&nbsp;遠離彼二執&nbsp;&nbsp;&nbsp;&nbsp;出世間無上

&nbsp;&nbsp;&nbsp;&nbsp;無分別離垢&nbsp;&nbsp;&nbsp;&nbsp;此智此時得

釋曰。遠離彼二執者。所執能執不和合故。出世間無上者。得無上乘故。無分別者。即彼二執分別無故。離垢者。見道所斷煩惱滅故。菩薩爾時名遠塵離垢得法眼淨。偈曰

&nbsp;&nbsp;&nbsp;&nbsp;此即是轉依&nbsp;&nbsp;&nbsp;&nbsp;以得初地故

&nbsp;&nbsp;&nbsp;&nbsp;後經無量劫&nbsp;&nbsp;&nbsp;&nbsp;依淨方圓滿

釋曰。此即是轉依以得初地故者此離垢。即是菩薩轉依位。何以故。得初地故。問依極淨耶。答後經無量劫依淨方圓滿。非於此初即得極清淨。由後經無量阿僧祇劫。此依方得清淨圓滿故。偈曰

&nbsp;&nbsp;&nbsp;&nbsp;爾時通法界&nbsp;&nbsp;&nbsp;&nbsp;他自心平等

&nbsp;&nbsp;&nbsp;&nbsp;平等有五種&nbsp;&nbsp;&nbsp;&nbsp;五無差別故

釋曰。爾時通法界他自心平等者。菩薩於初地即得通達平等法界。由此通達故能觀他身即是自身。亦得心平等。問此時得幾種心平等。答平等有五種。五無差別故。何謂為五。一者無我平等。謂於自他相續不見有我。無差別故。二者有苦平等。謂於自他相續所有諸苦。無差別故。三者所作平等。謂於自他相續欲作斷苦。無差別故。四者不求平等。謂於自他所作不求反報。無差別故。五者同得平等。如餘菩薩所得我得亦爾。無差別故。偈曰

&nbsp;&nbsp;&nbsp;&nbsp;諸行虛分別&nbsp;&nbsp;&nbsp;&nbsp;淨智了無二

&nbsp;&nbsp;&nbsp;&nbsp;解脫見所滅&nbsp;&nbsp;&nbsp;&nbsp;如是說見道

釋曰。諸行虛分別淨智了無二者。此中菩薩於三界諸行唯見不真分別。以極淨智了彼無二。淨智者。出世間故。無二者。二執無故。彼無二體即法界也。解脫見所滅如是說見道者。謂解脫見道所滅煩惱。法界即是解脫。若見解脫滅煩惱時。說名菩薩初得見道。偈曰

&nbsp;&nbsp;&nbsp;&nbsp;無體及似體&nbsp;&nbsp;&nbsp;&nbsp;自性合三空

&nbsp;&nbsp;&nbsp;&nbsp;於此三空解&nbsp;&nbsp;&nbsp;&nbsp;此說名解空

釋曰。三空者。一無體空。謂分別性。彼相無體故。二似體空。謂依他性。此相如分別性無體故。三自性空。謂真實性。自體空自體故。此偈顯菩薩得空解脫門。偈曰

&nbsp;&nbsp;&nbsp;&nbsp;應知緣無相&nbsp;&nbsp;&nbsp;&nbsp;悉盡諸分別

&nbsp;&nbsp;&nbsp;&nbsp;此中無願緣&nbsp;&nbsp;&nbsp;&nbsp;不真分別盡

釋曰。此偈上半顯得無相解脫門。下半顯得無願解脫門。應知此中菩薩具得三解脫門。偈曰

&nbsp;&nbsp;&nbsp;&nbsp;此時所得法&nbsp;&nbsp;&nbsp;&nbsp;一切菩提分

&nbsp;&nbsp;&nbsp;&nbsp;應知彼菩薩&nbsp;&nbsp;&nbsp;&nbsp;同得如見道

釋曰。一切菩提分者。謂四念處等。彼菩薩得見道時亦得此法。偈曰

&nbsp;&nbsp;&nbsp;&nbsp;覺世唯諸行&nbsp;&nbsp;&nbsp;&nbsp;無我唯苦著

&nbsp;&nbsp;&nbsp;&nbsp;無義自我滅&nbsp;&nbsp;&nbsp;&nbsp;大義依大我

釋曰。覺世唯諸行無我唯苦著者。此菩薩覺諸世間但是諸行實無有我。眾生計著唯著苦耳。無義自我滅者。謂染污身見滅故。大義者。利益一切眾生故。大我者。以一切眾生為自己故。此中菩薩滅自我見。依大我見作眾生利益事。是謂大義依大我。偈曰

&nbsp;&nbsp;&nbsp;&nbsp;無我復我見&nbsp;&nbsp;&nbsp;&nbsp;無苦亦極苦

&nbsp;&nbsp;&nbsp;&nbsp;益彼不求報&nbsp;&nbsp;&nbsp;&nbsp;以利自我故

釋曰。此中諸菩薩。無我者。謂無自身無義我見。復我見者。謂有他身大義我見。無苦者。謂無自身所起諸苦。亦極苦者。謂有他身所起諸苦。益彼不求報者。無悕望故。何以故。以利自我故。諸菩薩利益眾生時。即是利益自我。是故無外希望。偈曰

&nbsp;&nbsp;&nbsp;&nbsp;自脫心最上&nbsp;&nbsp;&nbsp;&nbsp;他縛即堅廣

&nbsp;&nbsp;&nbsp;&nbsp;苦邊不可盡&nbsp;&nbsp;&nbsp;&nbsp;如是應勤作

釋曰。自脫心者。謂滅自見道所斷煩惱故。最上者。此解脫由無上乘故。他縛即堅廣者。由一切眾生相續所起煩惱故。苦邊不可盡者。眾生界無邊如虛空故。如是應勤作者。眾生如是苦。菩薩應為眾生斷苦。作邊作已復作。不應休息故。偈曰

&nbsp;&nbsp;&nbsp;&nbsp;自苦不自忍&nbsp;&nbsp;&nbsp;&nbsp;豈忍他諸苦

&nbsp;&nbsp;&nbsp;&nbsp;此生及窮生&nbsp;&nbsp;&nbsp;&nbsp;翻彼謂菩薩

釋曰。眾生於一期生苦及窮生死際。不可思議苦無能忍受者。此菩薩翻彼不能忍受。悉能為之忍受故。言翻彼謂菩薩。偈曰

&nbsp;&nbsp;&nbsp;&nbsp;於他行等愛&nbsp;&nbsp;&nbsp;&nbsp;利彼不退轉

&nbsp;&nbsp;&nbsp;&nbsp;希有非希有&nbsp;&nbsp;&nbsp;&nbsp;他利自利故

釋曰。於他行等愛利彼不退轉者。菩薩於一切眾生行。平等愛心無有差別。若求樂利益。若行樂利益。若求行時。利益之心無有退轉。希有非希有他利自利故者。此不退轉事於諸世間希有最上。然此希有亦非希有。何以故。他得益時即是菩薩自得益故。偈曰

&nbsp;&nbsp;&nbsp;&nbsp;餘地說修道&nbsp;&nbsp;&nbsp;&nbsp;二智勤修習

&nbsp;&nbsp;&nbsp;&nbsp;無分別建立&nbsp;&nbsp;&nbsp;&nbsp;淨法及眾生

釋曰。餘地者。謂後九地。問餘地何所修。答二智勤修習。二智者。一無分別智。二如所建立智。無分別智謂出世智。如所建立智謂後得世智。問此二智有何功能。答淨法及眾生。此中無分別智成熟佛法。是其功能。如所建立智成熟眾生是其功能。偈曰

&nbsp;&nbsp;&nbsp;&nbsp;修位二僧祇&nbsp;&nbsp;&nbsp;&nbsp;最後得受職

&nbsp;&nbsp;&nbsp;&nbsp;入彼金剛定&nbsp;&nbsp;&nbsp;&nbsp;破諸分別盡

釋曰。修立二僧祇最後得受職者。二僧祇謂第二及第三大劫阿僧祇。最後謂究竟修。於此修位方便受職。問受職已更何所作。答入彼金剛定破諸分別盡。問因何義故名金剛定。答分別隨眠此能破故。是故此定名金剛喻。偈曰

&nbsp;&nbsp;&nbsp;&nbsp;轉依究竟淨&nbsp;&nbsp;&nbsp;&nbsp;成就一切種

&nbsp;&nbsp;&nbsp;&nbsp;住此所作事&nbsp;&nbsp;&nbsp;&nbsp;但為利群生

釋曰。轉依究竟淨者。謂永離一切煩惱障及智障故。成就一切種者。謂得一切種智由無上故。住此所作事者。謂住此位中乃至窮眾生生死際。示現成道及現涅槃故。問此事何所為。答但為利群生。如此等事一向但為利益一切眾生故。自下次明因大教授得大義利。偈曰

&nbsp;&nbsp;&nbsp;&nbsp;牟尼尊難見&nbsp;&nbsp;&nbsp;&nbsp;常見得大義

&nbsp;&nbsp;&nbsp;&nbsp;以聞無等法&nbsp;&nbsp;&nbsp;&nbsp;淨信資養心

釋曰。此偈明菩薩因大教授常得現前見佛常聞無等正法。常起極深淨信遍滿於心。此明初時得大義利。偈曰

&nbsp;&nbsp;&nbsp;&nbsp;若於教授中&nbsp;&nbsp;&nbsp;&nbsp;法門如欲住

&nbsp;&nbsp;&nbsp;&nbsp;如人拔險難&nbsp;&nbsp;&nbsp;&nbsp;佛勸亦如是

釋曰。若於教授中法門如欲住者。有諸菩薩於教授時中。或於如來法門。心欲樂住也。如人拔險難佛勸亦如是者。譬如有人墮在深坑。有能捉髮懸擲高岸。佛勸亦爾。若彼菩薩樂住寂滅深坑。諸佛如來。強能置之佛果高岸。此明次時得大義利。偈曰

&nbsp;&nbsp;&nbsp;&nbsp;世間極淨眼&nbsp;&nbsp;&nbsp;&nbsp;勝覺無分別

&nbsp;&nbsp;&nbsp;&nbsp;譬如大日出&nbsp;&nbsp;&nbsp;&nbsp;除幽朗世間

釋曰。若諸菩薩成佛時。永退一切世間法故眼得最極清淨。爾時名得無分別勝覺。譬如日輪大出能除幽暗照朗世間。此明畢竟時得大義利。如是廣說已。次以一偈總結前義。偈曰

&nbsp;&nbsp;&nbsp;&nbsp;佛子善集滿&nbsp;&nbsp;&nbsp;&nbsp;成就極廣定

&nbsp;&nbsp;&nbsp;&nbsp;恒受尊教授&nbsp;&nbsp;&nbsp;&nbsp;能窮功德海

釋曰。此偈義如文顯現。教授品究竟

### 大乘莊嚴經論業伴品第十六

釋曰。已說如來大教授。菩薩起業以方便為伴。今當說。偈曰

&nbsp;&nbsp;&nbsp;&nbsp;譬如大地種&nbsp;&nbsp;&nbsp;&nbsp;任持四種物

&nbsp;&nbsp;&nbsp;&nbsp;如是三種業&nbsp;&nbsp;&nbsp;&nbsp;建立一切善

釋曰。此偈顯示菩薩集起業方便。譬如大地種任持四種物者。何謂四物。一者大海。二者諸山。三者草木。四者眾生。是謂四物。如是三種業建立一切善者。海等四物譬一切善法。如是菩薩三業能聚集一切諸善。所謂檀等諸波羅蜜。及一切菩提分法。偈曰

&nbsp;&nbsp;&nbsp;&nbsp;難行業能行&nbsp;&nbsp;&nbsp;&nbsp;應形無量劫

&nbsp;&nbsp;&nbsp;&nbsp;身口心自性&nbsp;&nbsp;&nbsp;&nbsp;拔彼不退轉

釋曰。此偈顯示菩薩救他業方便。難行業能行應形無量劫者。何謂難行業。謂眾生欲得小乘出離。菩薩於彼極生大苦。欲令彼轉異乘心故。變種種形。於無量世界經無量劫數。而能久受勤苦作種種難行業。身口心自性拔彼不退轉者。謂菩薩為拔彼故。雖復處處久受勤苦。三業自性終無退屈。偈曰

&nbsp;&nbsp;&nbsp;&nbsp;如人怖四害&nbsp;&nbsp;&nbsp;&nbsp;深防為自身

&nbsp;&nbsp;&nbsp;&nbsp;菩薩畏二乘&nbsp;&nbsp;&nbsp;&nbsp;護業亦如是

釋曰。此偈顯示菩薩自護業方便。如人怖四害深防為自身者。何謂四害。一者毒物。二者兵仗。三者惡食。四者怨仇。是謂四害。深防者為利益自身故。菩薩畏二乘護業亦如是者。毒等四害譬二乘人諸業方便。菩薩怖畏此故。深自防護起二乘心。何以故。由斷大乘種故。大乘善根未起令不起故。已起復令滅故。及與佛果作障礙故。偈曰

&nbsp;&nbsp;&nbsp;&nbsp;作者業所作&nbsp;&nbsp;&nbsp;&nbsp;三輪不分別

&nbsp;&nbsp;&nbsp;&nbsp;得度淨業海&nbsp;&nbsp;&nbsp;&nbsp;功德無有邊

釋曰。此偈顯示菩薩清淨業方便。作者業所作三輪不分別者。何謂三輪。一者作者。二者業。三者所作。是謂三輪。不分別者。此三不可得故。由此故三輪得清淨。三輪清淨故業清淨。得度淨業海功德無有邊者。到業彼岸故。功德無邊者由無盡故。業伴品究竟

### 大乘莊嚴經論度攝品第十七之一

釋曰。已說起業方便業所聚集諸波羅蜜。今當說。此中先說憂陀那偈。偈曰

&nbsp;&nbsp;&nbsp;&nbsp;數相次第名&nbsp;&nbsp;&nbsp;&nbsp;修習差別攝

&nbsp;&nbsp;&nbsp;&nbsp;治障德互顯&nbsp;&nbsp;&nbsp;&nbsp;度十義應知

釋曰。此中六波羅蜜應知有十種義。一制數。二顯相。三次第。四釋名。五修習。六差別。七攝行。八治障。九功德。十互顯。此中有六偈制立六波羅蜜數唯有六。偈曰

&nbsp;&nbsp;&nbsp;&nbsp;資生身眷屬&nbsp;&nbsp;&nbsp;&nbsp;發起初四成

&nbsp;&nbsp;&nbsp;&nbsp;第五惑不染&nbsp;&nbsp;&nbsp;&nbsp;第六業不倒

釋曰。此偈顯示為攝自利三事故。立波羅蜜數唯有六。一者增進。二者不染。三者不倒。彼初四波羅蜜。如其次第能令四事增進。一資生成就。由布施故。二自身成就。由持戒故。三眷屬成就。由於忍辱。行忍辱者多人愛故。四發起成就。由於精進。一切事業因此成故。第五禪波羅蜜。能令煩惱不染。折伏煩惱由此力故。第六般若波羅蜜。令業不顛倒。一切所作如實知故。偈曰

&nbsp;&nbsp;&nbsp;&nbsp;施彼及不惱&nbsp;&nbsp;&nbsp;&nbsp;忍惱是利他

&nbsp;&nbsp;&nbsp;&nbsp;有因及心住&nbsp;&nbsp;&nbsp;&nbsp;解脫是自利

釋曰。此偈顯示為攝二利六事故。立波羅蜜數唯有六。初為攝利他三事故。立前三波羅蜜令起正勤。如其次第一者施彼。二者不惱。三者忍彼惱後為攝自利。三事故須立。後三波羅蜜令起正勤。如其次第。一者有因。由依精進故。二者心住。由心不定令定故。三者解脫。由心已定令解脫故。偈曰

&nbsp;&nbsp;&nbsp;&nbsp;不乏亦不惱&nbsp;&nbsp;&nbsp;&nbsp;忍惱及不退

&nbsp;&nbsp;&nbsp;&nbsp;歸向與善說&nbsp;&nbsp;&nbsp;&nbsp;利他即自成

釋曰。此偈顯示為攝利他六事故。立波羅蜜數唯有六。菩薩行六波羅蜜時。如其次第。於彼受用令不乏故。不惱彼故。忍彼惱故。助彼所作令不退故。以神通力令歸向故。以善說法斷彼疑故。菩薩如是利他即是自利。為他所作即自所作。由此因緣得大菩提故。偈曰

&nbsp;&nbsp;&nbsp;&nbsp;不染及極敬&nbsp;&nbsp;&nbsp;&nbsp;不退有二種

&nbsp;&nbsp;&nbsp;&nbsp;亦二無分別&nbsp;&nbsp;&nbsp;&nbsp;具攝大乘因

釋曰。此偈顯示為攝大乘四因故。立波羅蜜數唯有六。一者不染。二者極敬。三者不退。四者無分別。菩薩修行施時於財不染無顧戀故。受持戒時於諸學處起極敬故。行忍辱精進時。此二不退。忍於眾生非眾生所作苦得不退故。精進於修行善時得不退故。行禪定般若時。此二無分別。奢摩他毘鉢舍那平等所攝故。如此四因攝一切大乘因盡偈曰

&nbsp;&nbsp;&nbsp;&nbsp;不著及不亂&nbsp;&nbsp;&nbsp;&nbsp;不捨亦增進

&nbsp;&nbsp;&nbsp;&nbsp;淨惑及智障&nbsp;&nbsp;&nbsp;&nbsp;是道皆悉攝

釋曰。此偈顯示為攝大乘六道故。立波羅蜜數唯有六。問道者何義。答有方便者為道。此中檀波羅蜜。於諸資財不著為道。由施時於境離染著故。尸波羅蜜。於諸境界不亂為道。由求受戒時一切心亂攝令住故。及比丘住護者。求境界時。一切業亂不能轉故。羼提波羅蜜。於諸眾生不捨為道。由一切不饒益事不生厭故。毘梨耶波羅蜜。於修諸善增長為道。由精進發起令增上故。禪波羅蜜。於煩惱障令清淨為道。般若波羅蜜。於智慧障令清淨為道。如是六種道攝一切大乘道盡。偈曰

&nbsp;&nbsp;&nbsp;&nbsp;為攝三學故&nbsp;&nbsp;&nbsp;&nbsp;說度有六種

&nbsp;&nbsp;&nbsp;&nbsp;初三二初一&nbsp;&nbsp;&nbsp;&nbsp;後二二一三

釋曰。此偈顯示為攝三種增上學故。立波羅蜜數唯有六。此中立初三波羅蜜。為攝初一戒增上學。戒有二種謂聚及眷屬。尸羅為聚。檀及羼提為眷屬。何以故。施於求受時資財不悋故。忍於護持時打罵不報故。此中立後二波羅蜜。如其次第。為攝心慧二增上學。此中立第四一波羅蜜。應知具攝三增上學。由一切三學精進為伴故。已制六波羅蜜數。次顯六波羅蜜相。偈曰

&nbsp;&nbsp;&nbsp;&nbsp;分別六度體&nbsp;&nbsp;&nbsp;&nbsp;一一有四相

&nbsp;&nbsp;&nbsp;&nbsp;治障及合智&nbsp;&nbsp;&nbsp;&nbsp;滿願亦成生

釋曰。諸菩薩修諸波羅蜜。一一皆有四相。一治障。二合智。三滿願。四成生。治障者。檀等六行。如其次第。對治慳貪破戒瞋恚懈怠亂心愚癡故。合智者。悉與無分別智共行。由通達法無我故。滿願者。施於求財者隨其所欲而給與之。戒於求戒者隨其所欲以身口意護而教授之。忍於悔過者與之歡喜。精進於作業者隨欲助之。定於學定者隨欲授法。智於有疑者隨欲決斷。成生者。先以施攝。後以三乘法隨其所應而成熟之。先安立於戒等中。後以三乘成熟亦爾。已顯六波羅蜜。相次說六波羅蜜次第。偈曰

&nbsp;&nbsp;&nbsp;&nbsp;前後及下上&nbsp;&nbsp;&nbsp;&nbsp;麁細次第起

&nbsp;&nbsp;&nbsp;&nbsp;如是說六度&nbsp;&nbsp;&nbsp;&nbsp;不亂有三因

釋曰。六波羅蜜次第有三因緣。一前後。二下上。三麁細。前後者。謂依前後得起。何以故。由不顧資財故受持戒。行持戒已能起忍辱。忍辱已能起精進。精進已能起禪定。禪定已能解真法。下上者。前者為下後者為上。下者施上者戒。乃至下者定上者智。麁細者。前者為麁後者為細。麁者施細者戒。乃至麁者定細者智。何故麁易入易作故。何故細難入難作故。已說六波羅蜜次第。次釋六波羅蜜名。偈曰

&nbsp;&nbsp;&nbsp;&nbsp;除貧亦令凉&nbsp;&nbsp;&nbsp;&nbsp;破瞋與建善

&nbsp;&nbsp;&nbsp;&nbsp;心持及真解&nbsp;&nbsp;&nbsp;&nbsp;是說六行義

釋曰。能除貧窮故名施。能令清凉故名戒。由具戒者於境界相中煩惱熱息故。能破瞋恚故名忍。忍破瞋恚能令盡故。能建善故名進。建立善法由此力故。能持心故名定。攝持內意故。能解真法故名慧。曉了第一義諦故。已釋六波羅蜜名。次說修習六波羅蜜。偈曰

&nbsp;&nbsp;&nbsp;&nbsp;物與思及心&nbsp;&nbsp;&nbsp;&nbsp;方便并勢力

&nbsp;&nbsp;&nbsp;&nbsp;當知修六行&nbsp;&nbsp;&nbsp;&nbsp;說有五依止

釋曰。諸菩薩修習諸波羅蜜有五依止。一者物依止。二者思惟依止。三者心依止。四者方便依止。五者勢力依止。物依止修諸波羅蜜有四種。一者依止因。依種性力而修習故。二者依止報。依自身成就力而修習故。三者依止願。依昔願力而修習故。四者依止數。依智慧力而修習故。思惟依止修諸波羅蜜亦有四種。一者信思惟。於諸波羅蜜相應教而生信心故。二者味思惟。於諸波羅蜜中見功德味故。三者隨喜思惟。於一切世界一切眾生所有諸波羅蜜皆生隨喜故。四者悕望思惟。於自身及他未來所有勝波羅蜜起悕望故。心依止修諸波羅蜜有六種。一者無厭心。二者廣大心。三者勝喜心。四者勝利心。五者不染心。六者善淨心。何謂修檀六種心。若菩薩以滿恒河沙數世界七寶及以身命。於一剎那施一眾生。如是乃至盡眾生界。所願成熟無上菩提者以此門施心無厭足。如是相心是名修檀無厭心。若菩薩如是相施。從初相續乃至成佛。無剎那頃有絕有減。如是相心是名修檀廣大心。若菩薩以施攝他時生極重歡喜。過於受者得財時生喜。如是相心是名修檀勝喜心。若菩薩以施攝他時。見他受物極饒益我。非我自用為極饒益。何以故。由施攝他令我成就無上菩提因故。如是相心是名修檀勝利心。若菩薩如是廣施不求報恩及以果報。如是相心是名修檀不染心。若菩薩如是廣施所生福聚所得果報。願施一切眾生非為自受。又與一切眾生共之迴向無上菩提。如是相心是名修檀善淨心。何謂修戒等六種心。若菩薩有恒河沙數自身。一一身復有恒河沙數劫壽。一一壽中復乏一切資生。於此乏中復有火聚。遍滿三千大千世界。菩薩以此多身經此多壽在此火聚起四威儀。於一剎那但修一戒。如是乃至盡諸戒聚。乃至盡諸智聚。能得無上菩提者。菩薩修之心無厭足。如是相心是名修戒等無厭心。若菩薩從初修戒乃至修智。極坐道場無有間斷。如是相心是名修戒等廣大心。若菩薩修戒等攝他時生極重歡喜。過於受攝者得利益時生喜。如是相心是名修戒等勝喜心。若菩薩修戒等攝他時。見他得利極饒益我。非我自利為極饒益。如是相心是名修戒等勝利心。若菩薩修戒等時。不求報恩及以果報。如是相心是名修戒等不染心。若菩薩廣修戒等所生福聚所得果報。願施一切眾生非為自受。又與一切眾生共之迴向無上菩提。如是相心是名修戒等善淨心。方便依止修諸波羅蜜有三種。三種者即是三輪清淨。此清淨由無分別智為方便故。以此方便一切作意悉得成就。勢力依止修諸波羅蜜亦有三種。一者身勢力。二者行勢力。三者說勢力。身勢力者。應知是佛自性身及受用身。行勢力者。應知是佛化身。以此化身於一切相為一切眾生示現一切善行故。說勢力者。謂演說六波羅蜜一切種時無滯礙故

## 大乘莊嚴經論卷第七

### 度攝品第十七之二

釋曰。已說修習六波羅蜜。次說六波羅蜜差別。六波羅蜜差別各有六義。一者自性。二者因。三者果。四者業。五者相應。六者品類。偈曰

&nbsp;&nbsp;&nbsp;&nbsp;施彼及共思&nbsp;&nbsp;&nbsp;&nbsp;二成亦二攝

&nbsp;&nbsp;&nbsp;&nbsp;具住不慳故&nbsp;&nbsp;&nbsp;&nbsp;法財無畏三

釋曰。此偈明檀波羅蜜六義。施彼者是施自性。由以己物施諸受者故。共思者是施因。由無貪善根與思俱生故。二成者是施果。由財成就及身成就故。言身成就者。具攝命等五事。如五事經中說。施食得五事。一者得命。二者得色。三者得力。四者得樂五者得辯。二攝者是施業。由自他二攝滿足及大菩提滿足故。具住不慳故者。是施相應。由具足住不慳人心中故。法財無畏三者。是施品類。品類有三。一者法施。二者財施。三者無畏施故。如是六義。智者應知應習。偈曰

&nbsp;&nbsp;&nbsp;&nbsp;六支滅有邊&nbsp;&nbsp;&nbsp;&nbsp;善道及持等

&nbsp;&nbsp;&nbsp;&nbsp;福聚具足故&nbsp;&nbsp;&nbsp;&nbsp;二得為二種

釋曰。此偈明尸波羅蜜六義。六支者是戒自性。由住具戒乃至受學諸學足故。滅有邊者是戒因。滅是涅槃。為求涅槃度諸有邊受行戒故。善道者是戒果。善道及不悔等次第五心住因戒得故。持等者是戒業。戒有三能。一者能持。由能任持一切功德如大地故。二者能靜。由能止息一切煩惱火熱故。三者無畏。由能不起一切怖憎等諸罪緣起豈畏起諸罪故。福聚具足故者。是戒相應。由一切時身口意業皆行善行故。二得為二種者。是戒品類。二得謂受得及法得。受得者。攝波羅提木叉護。法得者。攝禪護及無流護故。偈曰

&nbsp;&nbsp;&nbsp;&nbsp;不報耐智性&nbsp;&nbsp;&nbsp;&nbsp;大悲及法依

&nbsp;&nbsp;&nbsp;&nbsp;五德并二利&nbsp;&nbsp;&nbsp;&nbsp;具勝彼三種

釋曰。此偈明羼提波羅蜜六義。不報耐智性者。是忍自性。一不報。二耐。三智。此三次第是三忍自性。不報者是他毀忍自性。耐者是安苦忍自性。智者是觀法忍自性。大悲及法依者是忍因。一大悲為因。二法依為因。法依者。謂受戒及多聞故。五德者是忍果。如經中說。忍得五種果。一得少憎愱。二得不壞他意。三得喜樂。四得臨終不悔。五得身壞生天。二利者是忍業。由三忍故能作自利利他二種業。如經偈說。作彼二義。自利利他。若知他瞋。於彼自息。具勝者。是忍相應忍難行故名最勝。具足最勝名相應。如經中說。忍最上難行故。彼三種者。是忍品類。彼人有三品。一他毀忍。二安苦忍。三觀法忍故。偈曰

&nbsp;&nbsp;&nbsp;&nbsp;於善於正勇&nbsp;&nbsp;&nbsp;&nbsp;有信有欲故

&nbsp;&nbsp;&nbsp;&nbsp;念增及對治&nbsp;&nbsp;&nbsp;&nbsp;具德彼七種

釋曰。此偈明毘梨耶波羅蜜六義。於善於正勇者。是精進自性。遮餘業中勇猛故言善。除外道解脫中勇猛故言正。有信有欲故者。是精進因。由信及求精進得起故。念增者。是精進果。念定等功德復由精進起故。對治者。是精進業。如經中說。起精進者能得樂住。不雜諸惡不善法故。具德者。是精進相應。由具無貪等功德故。彼七種者。是精進品類。彼人有七品精進。一學戒精進。二學定精進。三學慧精進四身精進。五心精進。六無間精進。七尊重精進。偈曰

&nbsp;&nbsp;&nbsp;&nbsp;心住及念進&nbsp;&nbsp;&nbsp;&nbsp;樂生亦通住

&nbsp;&nbsp;&nbsp;&nbsp;諸法之上首&nbsp;&nbsp;&nbsp;&nbsp;彼種三復三

釋曰。此偈明禪波羅蜜六義。心住者。是定自性。由心住內故。念進者。是定因。有念故於緣不忘。依進故禪定得起。樂生者是定果。離退方便離果不虛故。通住者。是定業。通謂五通。住謂三住。聖住天住梵住。禪定能令五通及三住皆得自在住故。諸法之上首者。是定相應。如經中說。三摩提者諸法上首故。彼種三復三者。是定品類。彼人有二種三品。一者有覺有觀無覺有觀無覺無觀三品故。二者喜俱樂俱捨俱三品故。偈曰

&nbsp;&nbsp;&nbsp;&nbsp;正擇與定持&nbsp;&nbsp;&nbsp;&nbsp;善脫及命說

&nbsp;&nbsp;&nbsp;&nbsp;諸法之上首&nbsp;&nbsp;&nbsp;&nbsp;彼亦有三種

釋曰。此偈明般若波羅蜜六義。正擇者。是慧自性。由離邪業及世間所識業。正擇出世間法故。定持者。是慧因。由定持慧如實解法故。善脫者。是慧果。謂於染污得善解脫。何以故。由世間出世間大出世間正擇故。命說者。是慧業。由慧命及善說慧命者以彼無上正擇為命故。善說者。正說正法故。諸法之上首者是慧相應。如經中說。般若者一切法中上故。彼亦有三種者。是慧品類。彼人有世間出世間大出世間三品正擇故。已說六波羅蜜差別。次說六波羅蜜攝行。偈曰

&nbsp;&nbsp;&nbsp;&nbsp;一切白淨法&nbsp;&nbsp;&nbsp;&nbsp;應知亂定俱

&nbsp;&nbsp;&nbsp;&nbsp;六度總三雙&nbsp;&nbsp;&nbsp;&nbsp;是類皆悉攝

釋曰。一切白淨法者。謂檀等諸行法。應知彼行法總攝有三種。一者亂。二者定。三者俱。彼亂者以前二波羅蜜攝施戒不定故。定者以後二波羅蜜攝禪及實慧定故。俱者以中二波羅蜜攝忍及精進定不定故。已說六波羅蜜攝行。次說六波羅蜜治障。偈曰

&nbsp;&nbsp;&nbsp;&nbsp;檀離七著故&nbsp;&nbsp;&nbsp;&nbsp;不著說七種

&nbsp;&nbsp;&nbsp;&nbsp;應知餘五度&nbsp;&nbsp;&nbsp;&nbsp;障治七皆然

釋曰。檀離七著故不著說七種者。彼檀著有七種。一資財著。二慢緩著。三偏執著。四報恩著。五果報著。六障礙著。七散亂著。此中障礙著者。謂檀所對治貪。隨眠不斷故。散亂著者。散亂有二種。一下意散亂求小乘故。二分別散亂分別三輪故。由菩薩行檀時遠離此七著故說七不著。應知餘五度障治七皆然者。應知戒等五波羅蜜亦各有七著。離七著故亦各說七不著。此中有差別者。翻檀波羅蜜離資財著。即是戒等五波羅蜜離第一著。所謂戒離破戒著。忍離瞋恚著。精進離懈怠著。禪定離亂心著。智慧離愚癡著。戒等離障礙著者。彼障隨眠皆斷除故。戒等離分別著者。隨其三輪不分別故。已說六波羅蜜治障。次說六波羅蜜功德。此中先說利他功德。偈曰

&nbsp;&nbsp;&nbsp;&nbsp;恒時捨身命&nbsp;&nbsp;&nbsp;&nbsp;離求愍他故

&nbsp;&nbsp;&nbsp;&nbsp;因施建菩提&nbsp;&nbsp;&nbsp;&nbsp;智攝施無盡

釋曰。此偈顯示檀波羅蜜利他功德。恒時捨身命者。謂諸菩薩一切時施自身命與一切求者故。離求愍他故者。不求報恩及以愛果由大悲為因故。因施建菩提者。因是施已建立一切眾生於三乘菩提故。智攝施無盡者。此施由無分別智所攝乃至無餘涅槃其福無盡無窮利益一切眾生故。偈曰

&nbsp;&nbsp;&nbsp;&nbsp;恒時守禁勤&nbsp;&nbsp;&nbsp;&nbsp;離戒及善趣

&nbsp;&nbsp;&nbsp;&nbsp;因戒建菩提&nbsp;&nbsp;&nbsp;&nbsp;智攝戒無盡

釋曰。此偈顯示尸波羅蜜利他功德恒時守禁勤者。菩薩有三聚戒。一律儀戒。二攝善法戒。三攝眾生戒。初戒以禁防為體。後二戒以勤勇為體。諸菩薩一切時恒守護故。離戒及善趣者。謂不著得戒及不求愛果故。偈曰

&nbsp;&nbsp;&nbsp;&nbsp;恒時耐他毀&nbsp;&nbsp;&nbsp;&nbsp;離求畏無能

&nbsp;&nbsp;&nbsp;&nbsp;因忍建菩提&nbsp;&nbsp;&nbsp;&nbsp;智攝忍無盡

釋曰。此偈顯示羼提波羅蜜利他功德。恒時耐他毀者。諸菩薩於一切時若一切眾生以一切極惱事來毀菩薩。菩薩悉能忍受故。離求畏無能者。不求報恩不求善趣不為怖畏不為無能故。偈曰

&nbsp;&nbsp;&nbsp;&nbsp;恒時誓勤作&nbsp;&nbsp;&nbsp;&nbsp;殺賊為無上

&nbsp;&nbsp;&nbsp;&nbsp;因進建菩提&nbsp;&nbsp;&nbsp;&nbsp;智攝進無盡

釋曰。此偈顯示毘梨耶波羅蜜利他功德。恒時誓勤作者。諸菩薩無比修精進有二自性。一弘誓為自性。二勤方便為自性。殺賊為無上者。菩薩修精進但為殺自他煩惱賊。為得無上菩提故。偈曰

&nbsp;&nbsp;&nbsp;&nbsp;恒時習諸定&nbsp;&nbsp;&nbsp;&nbsp;捨禪下處生

&nbsp;&nbsp;&nbsp;&nbsp;因定建菩提&nbsp;&nbsp;&nbsp;&nbsp;智攝定無盡

釋曰。此偈顯示禪波羅蜜利他功德。恒時習諸定者。諸菩薩攝無邊三摩提而修習故。捨禪下處生者。棄捨無上禪樂住來就下劣處受生。何以故。由大悲故。偈曰

&nbsp;&nbsp;&nbsp;&nbsp;恒了真餘境&nbsp;&nbsp;&nbsp;&nbsp;佛斷尚不著

&nbsp;&nbsp;&nbsp;&nbsp;因智建菩提&nbsp;&nbsp;&nbsp;&nbsp;悲攝智無盡

釋曰。此偈顯示般若波羅蜜利他功德。恒了真餘境者。了真謂第一義諦平等相。人法二無我智故。餘境謂無邊。名相等差別故。佛斷尚不著者。佛斷謂涅槃諸菩薩修般若尚不著佛涅槃。何況求生死。此中前五波羅蜜。以無分別智攝故。乃至無餘涅槃功德無盡。般若波羅蜜。以大悲攝故。恒不捨眾生功德無盡。六偈別說利他功德已。次以一偈總說前義。偈曰

&nbsp;&nbsp;&nbsp;&nbsp;廣大及無求&nbsp;&nbsp;&nbsp;&nbsp;最勝與無盡

&nbsp;&nbsp;&nbsp;&nbsp;當知一一度&nbsp;&nbsp;&nbsp;&nbsp;四德悉皆同

釋曰。四功德者。一廣大功德。二無求功德。三最勝功德。四無盡功德。前六偈第一句顯廣大功德。利多眾生故。第二句顯無求功德。第三句顯最勝功德。第四句顯無盡功德。復次六波羅蜜復有清淨功德。偈曰

&nbsp;&nbsp;&nbsp;&nbsp;得見及遂願&nbsp;&nbsp;&nbsp;&nbsp;并求合三喜

&nbsp;&nbsp;&nbsp;&nbsp;菩薩喜相翻&nbsp;&nbsp;&nbsp;&nbsp;彼退悲極故

釋曰。此偈顯示檀波羅蜜清淨功德。彼乞求者於菩薩生三喜。一得見時生喜。二遂願時生喜。三求見求遂時生喜。由不見不遂時不生喜故。菩薩一切時於乞求者翻彼三喜亦生三喜。一得見彼時生喜。二遂彼願時生喜。三求見求遂彼時生喜。此中應知。彼求者三喜不如菩薩三喜。何以故。菩薩大悲具足故。偈曰

&nbsp;&nbsp;&nbsp;&nbsp;自身財眷屬&nbsp;&nbsp;&nbsp;&nbsp;由悲恒喜施

&nbsp;&nbsp;&nbsp;&nbsp;彼三遠離行&nbsp;&nbsp;&nbsp;&nbsp;何因不禁守

釋曰。此下顯示尸波羅蜜清淨功德。此偈明遠離身三惡行。菩薩於自身自財自眷屬中。由大悲故尚恒歡喜好施於他。況於他身他財他眷屬中。三種遠離行而不禁守耶。偈曰

&nbsp;&nbsp;&nbsp;&nbsp;不顧及平等&nbsp;&nbsp;&nbsp;&nbsp;無畏亦普施

&nbsp;&nbsp;&nbsp;&nbsp;悲極有何因&nbsp;&nbsp;&nbsp;&nbsp;惱他而妄語

釋曰。此偈明遠離妄語惡行。凡起妄語有四因緣。一為自利。戀身命故。二為利他。利所愛故。三為怖畏。懼王法故。四為求財。有所須故。菩薩則不爾。一者不顧。不戀身命故。二者平等。他身與自得等心故。三者無畏。離五怖故。四者普施。以一切物施一切故。菩薩悲愍恒深。復有何因而起妄語。偈曰

&nbsp;&nbsp;&nbsp;&nbsp;平等利益作&nbsp;&nbsp;&nbsp;&nbsp;大悲懼他苦

&nbsp;&nbsp;&nbsp;&nbsp;亦勤成熟生&nbsp;&nbsp;&nbsp;&nbsp;極遠三語過

釋曰。此偈明遠離餘三語惡行。菩薩於一切眾生恒作平等利益。豈欲壞他眷屬而作兩舌。菩薩大悲恒欲拔除一切眾生之苦。於他苦中極生怖懼。豈欲為苦於他而作惡口。菩薩恒行正勤。恒欲成熟一切眾生。豈欲不成熟他而作綺語。是故菩薩能極遠離此三語過。偈曰

&nbsp;&nbsp;&nbsp;&nbsp;普施及有悲&nbsp;&nbsp;&nbsp;&nbsp;極善緣起法

&nbsp;&nbsp;&nbsp;&nbsp;何因不能耐&nbsp;&nbsp;&nbsp;&nbsp;意地三煩惱

釋曰。此偈明遠離意三惡行。菩薩由普施一切物故離貪煩惱。由大悲故離瞋煩惱。由極善緣起法故離邪見煩惱。如是等破戒對治差別。是菩薩戒清淨功德。偈曰

&nbsp;&nbsp;&nbsp;&nbsp;損者得益想&nbsp;&nbsp;&nbsp;&nbsp;苦事喜想生

&nbsp;&nbsp;&nbsp;&nbsp;菩薩既如是&nbsp;&nbsp;&nbsp;&nbsp;忍誰何所忍

釋曰。此偈顯示羼提波羅蜜清淨功德。損者得益想者。菩薩於彼不饒益者得饒益想。應須忍辱。何以故。為成忍辱因故。苦事喜想生者。菩薩於受苦事中更生喜想。何以故。成就利他因故。菩薩既無不饒益想起處及苦想起處。於誰邊起忍於何事起忍。偈曰

&nbsp;&nbsp;&nbsp;&nbsp;菩薩他想斷&nbsp;&nbsp;&nbsp;&nbsp;愛他過自愛

&nbsp;&nbsp;&nbsp;&nbsp;於他難行事&nbsp;&nbsp;&nbsp;&nbsp;精進即無難

釋曰。此偈顯示毘梨耶波羅蜜清淨功德。菩薩為他難行精進而得不難。何以故。他想斷故。及一切時生於他愛。過自愛故。菩薩如是為他精進。豈復難行。是故精進清淨。偈曰

&nbsp;&nbsp;&nbsp;&nbsp;少樂二自樂&nbsp;&nbsp;&nbsp;&nbsp;著退盡癡故

&nbsp;&nbsp;&nbsp;&nbsp;是說三人禪&nbsp;&nbsp;&nbsp;&nbsp;菩薩禪翻彼

釋曰。此偈顯示禪波羅蜜清淨功德。少樂者。謂世間禪。二自樂者。謂聲聞禪及緣覺禪。著者。若世間禪著自見。若二乘禪著涅槃。退者。謂世間禪。盡者。謂二乘禪。無餘涅槃時盡故。癡者。彼三人禪如其所應。有染癡無染癡故。菩薩禪翻彼者。謂翻彼三人禪。何以故。多樂自樂他樂故。不著不退無盡無癡故。是謂禪定清淨功德。偈曰

&nbsp;&nbsp;&nbsp;&nbsp;暗觸及二燈&nbsp;&nbsp;&nbsp;&nbsp;如是三人智

&nbsp;&nbsp;&nbsp;&nbsp;譬如日光照&nbsp;&nbsp;&nbsp;&nbsp;菩薩智無比

釋曰。此偈顯示般若波羅蜜清淨功德。譬如暗中以手觸物。凡夫人智亦如是。何以故。得少境故。不明了故。不恒定故。譬如二燈室中照物。聲聞人智及緣覺智亦如是。何以故。得少境故。漸明了故。未極淨故。譬如日光照物。菩薩智亦如是。何以故。得遍滿故。以明了故。極清淨故。如是無比。是謂菩薩般若清淨功德。復次六波羅蜜後有八種無上功德。偈曰

&nbsp;&nbsp;&nbsp;&nbsp;依類緣迴向&nbsp;&nbsp;&nbsp;&nbsp;因智田依止

&nbsp;&nbsp;&nbsp;&nbsp;如是八種勝&nbsp;&nbsp;&nbsp;&nbsp;無上義應知

釋曰。八無上者。一依二類三緣四迴向五因六智七田八依止。問此八於六度云何得無上。答檀依者。以依菩薩故。檀類者。此有三種。一物施。以捨自身命故。二無畏施。以救濟惡道生死畏故。三法施。以說大乘法故。檀緣者。以大悲為緣起故。檀迴向者。以求大菩提故。檀因者。以先世施業熏習種子為因故。檀智者。以無分別智觀察三輪。不分別施者受者財物故。檀田者。田有五人。一求人。二苦人。三無依人。四惡行人。五具德人。應知此中以具德勝人為無上。檀依止者。由三種依止故。一依止信向。二依止思惟。三依止三昧。依止信向者。如分別修中信思惟所說。依止思惟者。如分別修中味思惟隨喜思惟希望思惟所說。依止三昧者。謂依金剛藏等定。如勢力依止修中所說。如是依等無上故檀得無上。如檀八無上。戒等五波羅蜜八無上。應知亦爾。此中戒品類無上者。謂菩薩戒。忍品類無上者。謂來殺菩薩者卑下劣弱。精進品類無上者。謂修諸波羅蜜所對治斷。禪品類無上者。謂菩薩三摩提。智品類無上者。謂緣如如境。戒等由勝田無上者。謂大乘法。餘六無上如檀中說。復次檀及精進復有不共差別功德。問檀差別云何。偈曰

&nbsp;&nbsp;&nbsp;&nbsp;施一令得樂&nbsp;&nbsp;&nbsp;&nbsp;多劫自受苦

&nbsp;&nbsp;&nbsp;&nbsp;尚捨為愛深&nbsp;&nbsp;&nbsp;&nbsp;何況利翻彼

釋曰。若諸菩薩施一眾生令其得樂。自身多劫受貧窮苦尚施無悋。由愛深故。愛深者。謂悲差別。何況施一眾生令其得樂。自身多劫獲大福利也。偈曰

&nbsp;&nbsp;&nbsp;&nbsp;乞者隨所欲&nbsp;&nbsp;&nbsp;&nbsp;菩薩一切捨

&nbsp;&nbsp;&nbsp;&nbsp;彼求為身故&nbsp;&nbsp;&nbsp;&nbsp;利彼百種施

釋曰。此偈上半總說。謂隨彼所求菩薩悉捨。下半解釋。謂彼乞者為自利故一切欲得。菩薩為利他故百種悉捨。偈曰

&nbsp;&nbsp;&nbsp;&nbsp;捨身尚不苦&nbsp;&nbsp;&nbsp;&nbsp;何況餘財物

&nbsp;&nbsp;&nbsp;&nbsp;出世喜得故&nbsp;&nbsp;&nbsp;&nbsp;起苦是無上

釋曰。菩薩捨身時。由心故不生苦。此心顯示菩薩出世間。何以故。得歡喜故。問此喜從何得。答從起苦得。是故起苦是菩薩無上。是故菩薩在出世間上。偈曰

&nbsp;&nbsp;&nbsp;&nbsp;乞者一切得&nbsp;&nbsp;&nbsp;&nbsp;得喜非大喜

&nbsp;&nbsp;&nbsp;&nbsp;菩薩一切捨&nbsp;&nbsp;&nbsp;&nbsp;喜彼喜大故

釋曰。乞者所須菩薩皆施。乞者得喜。此喜非是大喜。問何故。答由菩薩一切皆捨喜彼得財。此喜為大。奪彼喜故。偈曰

&nbsp;&nbsp;&nbsp;&nbsp;乞者一切得&nbsp;&nbsp;&nbsp;&nbsp;有財非見富

&nbsp;&nbsp;&nbsp;&nbsp;菩薩一切捨&nbsp;&nbsp;&nbsp;&nbsp;無財見大富

釋曰。此偈顯菩薩財無盡差別。偈曰

&nbsp;&nbsp;&nbsp;&nbsp;乞者一切得&nbsp;&nbsp;&nbsp;&nbsp;非大饒益想

&nbsp;&nbsp;&nbsp;&nbsp;菩薩一切捨&nbsp;&nbsp;&nbsp;&nbsp;得大饒益想

釋曰。此顯菩薩大悲差別。偈曰

&nbsp;&nbsp;&nbsp;&nbsp;乞者自在取&nbsp;&nbsp;&nbsp;&nbsp;如取路傍果

&nbsp;&nbsp;&nbsp;&nbsp;菩薩能大捨&nbsp;&nbsp;&nbsp;&nbsp;餘人無是事

釋曰。此顯菩薩無著差別。問說檀不共功德差別已。精進不共功德差別復云何。偈曰

&nbsp;&nbsp;&nbsp;&nbsp;勝因依業種&nbsp;&nbsp;&nbsp;&nbsp;對治等異故

&nbsp;&nbsp;&nbsp;&nbsp;如是六種義&nbsp;&nbsp;&nbsp;&nbsp;精進有差別

釋曰。精進有六種差別。一勝差別。二因差別。三依止差別。四業差別。五種差別。六對治差別。此偈總舉。餘偈別釋。偈曰

&nbsp;&nbsp;&nbsp;&nbsp;白法進為上&nbsp;&nbsp;&nbsp;&nbsp;進亦是勝因

&nbsp;&nbsp;&nbsp;&nbsp;及得諸善法&nbsp;&nbsp;&nbsp;&nbsp;進則為依止

釋曰。此偈說精進勝差別因差別依止差別。白法進為上者。說最勝差別。由於一切善法中說精進為最勝故。進亦是勝因者。說因差別。由說精進是無上因故。及得諸善法進則為依止者。說依止差別。由依止精進得一切善法故。偈曰

&nbsp;&nbsp;&nbsp;&nbsp;現樂與世法&nbsp;&nbsp;&nbsp;&nbsp;出世及資財

&nbsp;&nbsp;&nbsp;&nbsp;動靜及解脫&nbsp;&nbsp;&nbsp;&nbsp;菩提七為業

釋曰。此偈說精進業差別。此業差別有七種。一得現法樂住。二得世間法。三得出世間法。四得資財。五得動靜。動靜者。由是世間不究竟故。六得解脫。解脫者。由斷身見故。七得菩提。菩提者。由大菩提故。偈曰

&nbsp;&nbsp;&nbsp;&nbsp;增減及增上&nbsp;&nbsp;&nbsp;&nbsp;捨障亦入真

&nbsp;&nbsp;&nbsp;&nbsp;轉依與大利&nbsp;&nbsp;&nbsp;&nbsp;六說精進種

釋曰。此偈說精進種差別種差別有六種。一增減精進。謂四正勤。二惡法減二善法增故。二增上精進。謂五根。由於解脫法為增上義故。三捨障精進。謂五力。由彼障礙不能礙故。四入真精進。謂七覺分。由見道建立故。五轉依精進。謂八聖道分。由修道是究竟轉依因故。六大利精進。謂六波羅蜜。由自利利他故。偈曰

&nbsp;&nbsp;&nbsp;&nbsp;種復有五異&nbsp;&nbsp;&nbsp;&nbsp;弘誓將發行

&nbsp;&nbsp;&nbsp;&nbsp;無下及不動&nbsp;&nbsp;&nbsp;&nbsp;第五說無厭

釋曰。五異者。一弘誓精進。謂欲發起行故。二發行精進。謂現行諸善故。三無下精進。謂得大果下體無故。四不動精進。謂寒熱等苦不能動故。五無厭精進。謂不以少得為足故。此五種如經中所說。有弘誓精進。有現起精進。有勇猛精進。有堅固精進。有不捨佛道精進。於諸善法中。如其次第應知。偈曰

&nbsp;&nbsp;&nbsp;&nbsp;三種下中上&nbsp;&nbsp;&nbsp;&nbsp;由依三乘爾

&nbsp;&nbsp;&nbsp;&nbsp;亦二下上覺&nbsp;&nbsp;&nbsp;&nbsp;利有小大故

釋曰。彼精進依人差別。復說三種及二種。三種者。依三乘行人差別。如其次第。下中上精進故。問何因復二種。答下上覺故。下覺者。依二乘行人。上覺者。依大乘行人。如其次第。說於小利及大利故。何以故。為自利故。為他利故。偈曰

&nbsp;&nbsp;&nbsp;&nbsp;財著煩惱著&nbsp;&nbsp;&nbsp;&nbsp;厭著知足著

&nbsp;&nbsp;&nbsp;&nbsp;四著不能退&nbsp;&nbsp;&nbsp;&nbsp;對治分四種

釋曰。此偈說精進對治差別。由對治四著有四不退。說四種對治差別。問此云何。答檀等諸行。由四著為礙故而不得行。一者財著。於財極悋故。二者煩惱著。於財起染故。三者厭著。於檀等行有退屈故。四者知足著。於少施等喜滿足故。行精進者對治如此四著。能得不退故說四種對治差別。已說六波羅蜜功德。次說六波羅蜜互顯。偈曰

&nbsp;&nbsp;&nbsp;&nbsp;相攝及差別&nbsp;&nbsp;&nbsp;&nbsp;依法亦為因

&nbsp;&nbsp;&nbsp;&nbsp;六度互相成&nbsp;&nbsp;&nbsp;&nbsp;一切種分別

釋曰。六波羅蜜相成自有四義。一相攝。二差別。三依法。四為因。相攝者。無畏施攝戒忍二度。由此二度能與無畏故。法施攝定智二度。由此二度能與法故。俱施攝精進一度。由此一度能行二施故。問戒攝幾種。答攝善法戒一切檀等皆攝。如是忍等互攝如其所應作。差別者。檀等六種即為六施。謂施施戒施乃至般若施。於他相續建立檀等故。依法者所有諸經所有檀等諸義顯示。所有檀等諸義所有諸經顯示。處處相攝應知。為因者。謂檀為戒等因。何以故。不顧財者能行戒等故。戒亦施等因。何以故。比丘受護者能捨一切所有受故。住戒者。能具足忍等故。又受攝善法戒為檀等故。如是忍等互為因。如其所應作。如是說六波羅蜜義已。次說四攝行。偈曰

&nbsp;&nbsp;&nbsp;&nbsp;布施將愛語&nbsp;&nbsp;&nbsp;&nbsp;利行并同利

&nbsp;&nbsp;&nbsp;&nbsp;施平及彼說&nbsp;&nbsp;&nbsp;&nbsp;建立亦自行

釋曰。四攝者。一布施攝。二愛語攝。三利行攝。四同利攝。施平者。即布施攝。彼說者。謂愛語攝。說彼波羅蜜義故。建立者謂利行攝。建立眾生於波羅蜜中故。自行者。謂同利攝。建立他已自亦如是行故。問何故說此四攝體。答此說攝他諸方便。偈曰

&nbsp;&nbsp;&nbsp;&nbsp;攝他四方便&nbsp;&nbsp;&nbsp;&nbsp;即是四攝性

&nbsp;&nbsp;&nbsp;&nbsp;隨攝亦攝取&nbsp;&nbsp;&nbsp;&nbsp;正轉及隨轉

釋曰。布施者。是隨攝方便。由財施隨他身起攝故。愛語者。是攝取方便。由無知疑惑者令受義故。利行者。是正轉方便。由此行諸善轉故。同利者。是隨轉方便。菩薩自如說行眾生知已先未行善亦隨行故。問四攝業云何。偈曰

&nbsp;&nbsp;&nbsp;&nbsp;令器及令信&nbsp;&nbsp;&nbsp;&nbsp;令行亦令解

&nbsp;&nbsp;&nbsp;&nbsp;如是作四事&nbsp;&nbsp;&nbsp;&nbsp;次第四攝業

釋曰。布施者。能令於法成器。由隨順於財則堪受法故。愛語者。能令於法起信。由教法義彼疑斷故。利行者。能令於法起行。由如法依行故。同利者。能令彼得解脫。由行淨長時得饒益故。是為四攝業。問世尊亦說二攝。此云何。偈曰

&nbsp;&nbsp;&nbsp;&nbsp;四體說二攝&nbsp;&nbsp;&nbsp;&nbsp;財攝及法攝

&nbsp;&nbsp;&nbsp;&nbsp;財一法有三&nbsp;&nbsp;&nbsp;&nbsp;次第攝四攝

釋曰。此四攝體。世尊餘處說為二攝。謂財攝法攝。即以二攝攝於四攝。財攝攝初一攝。法攝攝後三攝。問云何攝後三。答法有三種。一所緣法。二所行法。三所淨法。如其次第攝後三攝。應知偈曰

&nbsp;&nbsp;&nbsp;&nbsp;下中上差別&nbsp;&nbsp;&nbsp;&nbsp;如是四攝種

&nbsp;&nbsp;&nbsp;&nbsp;倍無及倍有&nbsp;&nbsp;&nbsp;&nbsp;亦純合三益

釋曰。四攝種差別有三。謂下中上。由諸菩薩攝三乘人差別故。由此三種差別次第復有三益。一倍無益二倍有益。三純有益。倍無益者。謂解行地菩薩攝。倍有益者。謂入大地菩薩攝。純有益者。謂八地已上菩薩攝。由彼決定能令眾生成就故。偈曰

&nbsp;&nbsp;&nbsp;&nbsp;菩薩欲攝眾&nbsp;&nbsp;&nbsp;&nbsp;依此四方便

&nbsp;&nbsp;&nbsp;&nbsp;大利及易成&nbsp;&nbsp;&nbsp;&nbsp;得讚三益故

釋曰。若諸菩薩欲攝徒眾者。一切皆須依此四攝以為方便。何以故。由一切大利得成就故。由是樂易方便故。由得諸佛稱揚故。偈曰

&nbsp;&nbsp;&nbsp;&nbsp;四攝於三世&nbsp;&nbsp;&nbsp;&nbsp;恒時攝眾生

&nbsp;&nbsp;&nbsp;&nbsp;成就眾生道&nbsp;&nbsp;&nbsp;&nbsp;非餘唯四攝

釋曰。此四攝於三世中已攝當攝現攝一切眾生。是故此四攝是成熟眾生道。非餘諸道。餘道無體故。別說六度四攝已。次以一偈總結前義。偈曰

&nbsp;&nbsp;&nbsp;&nbsp;不著及寂靜&nbsp;&nbsp;&nbsp;&nbsp;能耐將意勇

&nbsp;&nbsp;&nbsp;&nbsp;不動并離相&nbsp;&nbsp;&nbsp;&nbsp;亦攝攝眾生

釋曰。此偈上三句結六度義。下一句結四攝義。偈義如前解。菩薩以此六行行此四攝。顯示六波羅蜜。成就自利利他。四攝成就亦爾。是故如其次第。先說六度。後說四攝。度攝品究竟

## 大乘莊嚴經論卷第九

### 供養品第十八

釋曰。已說業所聚集諸行。未說供養如來。此供養今當說。偈曰

&nbsp;&nbsp;&nbsp;&nbsp;依物緣迴向&nbsp;&nbsp;&nbsp;&nbsp;因智田依止

&nbsp;&nbsp;&nbsp;&nbsp;如是八供養&nbsp;&nbsp;&nbsp;&nbsp;供養諸如來

釋曰。略說供養如來有八種。何謂為八。一者依供養。二者物供養。三者緣起供養。四者迴向供養。五者因供養。六者智供養。七者田供養。八者依止供養。問此八義云何。偈曰

&nbsp;&nbsp;&nbsp;&nbsp;現前不現前&nbsp;&nbsp;&nbsp;&nbsp;衣服飲食等

&nbsp;&nbsp;&nbsp;&nbsp;深起善淨心&nbsp;&nbsp;&nbsp;&nbsp;為滿於二聚

&nbsp;&nbsp;&nbsp;&nbsp;常願生佛世&nbsp;&nbsp;&nbsp;&nbsp;三輪不分別

&nbsp;&nbsp;&nbsp;&nbsp;成熟諸眾生&nbsp;&nbsp;&nbsp;&nbsp;最後十一種

釋曰。此二偈八句顯示前八義。應知現前不現前者。謂依供養。依現在及過去未來諸佛而供養故。衣服飲食等者。謂物供養。以衣服等而供養故。深起善淨心者。謂緣起供養。以深淨信心而供養故。為滿於二聚者。謂迴向供養。為滿福智二聚而供養故。常願生佛世者。謂因供養。由有宿願願生佛世。令我有益不虛供養故。三輪不分別者謂智供養。設供受供供具三事不可得故。成熟諸眾生者。謂田供養。眾生為田。教彼供養令種善根故。最後十一種者。謂依止供養。此依止有十一種。一者依止物。由依財物而供養故。二者依止思惟。由依味思惟隨喜思惟希望思惟故。三者依止信。由信大乘發菩提心故。四者依止願。由發弘誓願故。五者依止悲。由憐愍眾生故。六者依止忍。由難行能行故。七者依止行。由諸波羅蜜故。八者依止正念。由如法不倒故。九者依止正見。由如實覺了故。十者依止解脫。由聲聞煩惱滅故。十一者依止真實。由得大菩提故。問供養種差別云何。偈曰

&nbsp;&nbsp;&nbsp;&nbsp;因果及內外&nbsp;&nbsp;&nbsp;&nbsp;麁細與大小

&nbsp;&nbsp;&nbsp;&nbsp;亦遠近差別&nbsp;&nbsp;&nbsp;&nbsp;是名供養種

釋曰。世等差別為供養種差別。彼過去為因。現在為果現在為因未來為果。如是因果謂去來今。應知內者自供養。外者令他供養。麁者利供養。細者隨順供養。小者劣供養。大者勝供養。有慢者為劣。無慢者為勝。三輪不分別故。遠者欲後時供養近者即今時供養。復次隔世供養者為遠。無間供養者為近。復次發願於未來欲供養者為遠。發願於現在即供養者為近。問何等供養如來為最上供養。偈曰

&nbsp;&nbsp;&nbsp;&nbsp;供養諸如來&nbsp;&nbsp;&nbsp;&nbsp;最上由自意

&nbsp;&nbsp;&nbsp;&nbsp;信心通方便&nbsp;&nbsp;&nbsp;&nbsp;和合五勝故

釋曰。五種自意供養如來。應知此供養為最上供養。何謂為五一者淨信。二者深心。三者神通。四者方便。五者和合。淨信者。於大乘法說供養處生淨信故。深心者此心有九種。一味心。二隨喜心。三希望心。四無厭心。五廣大心。六勝喜心。七勝利心。八無染心。九善淨心。此九心如修諸波羅蜜中說。神通者。謂依虛空藏等諸三摩提故。方便者。謂無分別智方便攝故。和合者。謂一切諸大菩薩和合一果入一切果故。供養品究竟

### 大乘莊嚴經論親近品第十九

釋曰。已說供養如來。云何親近善知識。偈曰

&nbsp;&nbsp;&nbsp;&nbsp;如前供養佛&nbsp;&nbsp;&nbsp;&nbsp;略說有八種

&nbsp;&nbsp;&nbsp;&nbsp;親近於善友&nbsp;&nbsp;&nbsp;&nbsp;應知八亦然

釋曰。應知親近善知識亦有依等八種。問此中八義復云何。偈曰

&nbsp;&nbsp;&nbsp;&nbsp;調靜除德增&nbsp;&nbsp;&nbsp;&nbsp;有勇阿含富

&nbsp;&nbsp;&nbsp;&nbsp;覺真善說法&nbsp;&nbsp;&nbsp;&nbsp;悲深離退減

釋曰。此偈顯示第一依親近。若善知識具足十種功德者。應堪親近。何謂為十。一者調伏。二者寂靜。三者惑除。四者德增。五者有勇。六者經富。七者覺真。八者善說。九者悲深。十者離退。調伏者與戒相應由根調故。寂靜者。與定相應由內攝故。惑除者。信念與慧相應煩惱斷故。德增者。戒定慧具不缺減故。有勇者。利益他時不疲惓故。經富者。得多聞故。覺真者。了實義故。善說者。不顛倒故。悲深者。絕希望故。離退者。於一切時恭敬說故。偈曰

&nbsp;&nbsp;&nbsp;&nbsp;敬養及給侍&nbsp;&nbsp;&nbsp;&nbsp;身心亦相應

&nbsp;&nbsp;&nbsp;&nbsp;願樂及以時&nbsp;&nbsp;&nbsp;&nbsp;下心為緣起

釋曰。此偈上半顯示物親近。下半顯示緣起親近。物親近有三。一者財。謂恭敬供養。二者身。謂隨順給侍。三者心。謂給侍時身心相應。緣起親近亦有三種。一者願樂。二者知時。三者除慢。偈曰

&nbsp;&nbsp;&nbsp;&nbsp;為離於貪著&nbsp;&nbsp;&nbsp;&nbsp;為求隨順行

&nbsp;&nbsp;&nbsp;&nbsp;隨順如所教&nbsp;&nbsp;&nbsp;&nbsp;以此令彼喜

釋曰。此偈上半顯示迴向親近。下半顯示因親近。迴向親近者。不為貪著利養故。但為隨順修行故。因親近者。菩薩如所教授隨順修行。為親近善知識因。何以故。菩薩以此隨順令彼善知識心生歡喜故。偈曰

&nbsp;&nbsp;&nbsp;&nbsp;善解於三乘&nbsp;&nbsp;&nbsp;&nbsp;自乘令成就

&nbsp;&nbsp;&nbsp;&nbsp;成生及淨土&nbsp;&nbsp;&nbsp;&nbsp;為法不為財

釋曰。此偈顯示智田依止三種親近。善解於三乘自乘令成就者。顯示智親近。善解三乘者由智故。成生及淨土者。顯示田親近。田有二種。一眾生田。二佛土田。問此二云何名田。答自所聞法於眾生相續中而建立故。隨所住佛土修清淨因故。為法不為財者顯示依止親近。菩薩但以法利具足為依止。是故親近善知識。不以財利具足為依止故。問親近善知識種差別云何。偈曰

&nbsp;&nbsp;&nbsp;&nbsp;因果及隨法&nbsp;&nbsp;&nbsp;&nbsp;內外與麁細

&nbsp;&nbsp;&nbsp;&nbsp;勝劣亦遠近&nbsp;&nbsp;&nbsp;&nbsp;是謂種差別

釋曰。因果差別者。謂過去親近為因。現在親近為果。現在親近為因。未來親近為果。隨法差別者。謂善知識所流法門。隨其差別而修行故。內外差別者。自親近為內。令他親近為外。麁細差別者。自聽為麁。內心思惟為細。勝劣差別者。有慢親近為劣。無慢親近為勝。遠近差別者。現在趣中親近為近。生報趣中親近為遠。復次生報趣中親近為近。後報趣中親近為遠。復次無間親近為近。隔世親近為遠。復次願於現在親近為近。願於未來親近為遠。問何等親近善知識得為最上。偈曰

&nbsp;&nbsp;&nbsp;&nbsp;親近善友勝&nbsp;&nbsp;&nbsp;&nbsp;自意五如前

&nbsp;&nbsp;&nbsp;&nbsp;信心通方便&nbsp;&nbsp;&nbsp;&nbsp;和合等別故

釋曰。如前供養諸佛。由五種自意故得為最勝。謂淨信深心神通方便和合。此中親近善知識最勝亦爾。由淨信者。於大乘經說。親近處生淨信故。由深心者。心亦九種。謂味心乃至善淨心。親近修行故。由神通者。謂依虛空藏等三摩提而親近故。由方便者。謂依無分別智攝故。由和合者。諸大菩薩以一果入一切果故。親近品究竟

### 大乘莊嚴經論梵住品第二十

釋曰。菩薩所修四梵住此云何。偈曰

&nbsp;&nbsp;&nbsp;&nbsp;梵住有四種&nbsp;&nbsp;&nbsp;&nbsp;一一有四相

&nbsp;&nbsp;&nbsp;&nbsp;治障與合智&nbsp;&nbsp;&nbsp;&nbsp;轉境及成生

釋曰。梵住者。謂四無量。即慈悲喜捨。此中應知菩薩四無量。一一各有四種相。一治障。由所治斷故。二合智。得無分別智對治勝故。三轉境。由眾生緣法緣無緣故。四成生。由作勝業成就眾生故。問何等眾生為眾生緣。何等法及無緣為法緣及無緣。偈曰

&nbsp;&nbsp;&nbsp;&nbsp;樂苦喜煩惱&nbsp;&nbsp;&nbsp;&nbsp;如是眾生緣

&nbsp;&nbsp;&nbsp;&nbsp;法緣說彼法&nbsp;&nbsp;&nbsp;&nbsp;無緣即彼如

釋曰。四種眾生聚是眾生緣。一求樂眾生聚。二有苦眾生聚。三有喜眾生聚。四煩惱眾生聚。慈者於求樂眾生聚起與樂行。悲者於有苦眾生聚起拔苦行。喜者於有喜眾生聚起不離行。捨者於諸受起煩惱眾生聚起令離行。是名眾生緣。法緣者。即是說彼四種梵住法。說名法緣。無緣者。即是彼如以無分別故。說名無緣。偈曰

&nbsp;&nbsp;&nbsp;&nbsp;及彼如義故&nbsp;&nbsp;&nbsp;&nbsp;忍位得清淨

&nbsp;&nbsp;&nbsp;&nbsp;身口業所攝&nbsp;&nbsp;&nbsp;&nbsp;亦盡諸煩惱

釋曰。彼四種行應知。無緣慈者。以如緣故。八地無生法忍時得。一切善根亦得圓滿。彼清淨故。及慈所依身口二業所攝者。諸煩惱亦盡。如煩惱所緣。說意自體諸煩惱斷。斷所緣故。如是修多羅中說。問彼四梵住何等行差別。偈曰

&nbsp;&nbsp;&nbsp;&nbsp;有動及不動&nbsp;&nbsp;&nbsp;&nbsp;亦噉及不噉

&nbsp;&nbsp;&nbsp;&nbsp;應知四梵住&nbsp;&nbsp;&nbsp;&nbsp;如是行差別

釋曰。彼四梵住應知。有四種行差別。一者動。二者不動。三者噉。四者不噉。動者退分。可退故。不動者。住分及勝分。不可退故。噉者染污。貪著樂味無大心故。不噉者。不染污也。此退等行。是梵住差別。諸菩薩住不動及不噉中。不住於動及噉中。問梵住種差別云何。偈曰

&nbsp;&nbsp;&nbsp;&nbsp;前六及前二&nbsp;&nbsp;&nbsp;&nbsp;下地亦下心

&nbsp;&nbsp;&nbsp;&nbsp;相似等為下&nbsp;&nbsp;&nbsp;&nbsp;翻下則為上

釋曰。下上差別者。彼不定地自性。前六品為下。一切定地前二品亦為下。謂軟軟軟中下地亦為下。謂下七地菩薩觀上地故。下心亦為下。謂諸聲聞故。相似亦為下。謂未得無生法忍菩薩故。如所說下翻此下則為上應知。問此四梵住能得幾果。偈曰

&nbsp;&nbsp;&nbsp;&nbsp;所生欲界報&nbsp;&nbsp;&nbsp;&nbsp;滿聚亦成生

&nbsp;&nbsp;&nbsp;&nbsp;不離及離障&nbsp;&nbsp;&nbsp;&nbsp;具足五為果

釋曰。菩薩住諸梵住為因具得五果。一者欲界眾生中生。是果報果。二者二聚圓滿。是增上果。三者成熟眾生。是丈夫果。四者一切生處不離梵住。是依果。五者所生之處恒離彼障。是相離果。問此梵住中有何等事是菩薩相偈曰

&nbsp;&nbsp;&nbsp;&nbsp;設遇重障緣&nbsp;&nbsp;&nbsp;&nbsp;及以自放逸

&nbsp;&nbsp;&nbsp;&nbsp;欲知菩薩相&nbsp;&nbsp;&nbsp;&nbsp;梵心無退轉

釋曰。菩薩有二事。梵心不動應知。是為菩薩相。一者設遇重障因緣心終無異。是菩薩相。二者設自放逸謂能治不現前時心亦無異。是菩薩相。況無量現前時。問梵住障礙云何。偈曰

&nbsp;&nbsp;&nbsp;&nbsp;四梵有四障&nbsp;&nbsp;&nbsp;&nbsp;瞋惱憂欲故

&nbsp;&nbsp;&nbsp;&nbsp;菩薩具此障&nbsp;&nbsp;&nbsp;&nbsp;多種過失起

釋曰。彼四梵所對治具有四障。如其次第。一瞋二惱三憂四欲。由如此障梵無體故。若有此四復生多種過失。問多失云何。偈曰

&nbsp;&nbsp;&nbsp;&nbsp;如是諸煩惱&nbsp;&nbsp;&nbsp;&nbsp;起則有三害

&nbsp;&nbsp;&nbsp;&nbsp;自害亦害彼&nbsp;&nbsp;&nbsp;&nbsp;及以尸羅害

釋曰。此偈顯示三害過失。一自害。謂自苦思作。二他害。謂他苦思作。三尸羅害。謂俱苦思作。偈曰

&nbsp;&nbsp;&nbsp;&nbsp;有悔亦失利&nbsp;&nbsp;&nbsp;&nbsp;失護及師捨

&nbsp;&nbsp;&nbsp;&nbsp;治罰并惡名&nbsp;&nbsp;&nbsp;&nbsp;如是六呵責

釋曰。此偈顯示得六種呵責過失。一者自呵責。由有憂悔故。二者他呵責。由失利養故。三者天呵責。由失擁護故四者大師呵責。由大師所捨故。五者梵行呵責。由智慧梵行人如法治罰故。六者十方人呵責。惡名流出故。偈曰

&nbsp;&nbsp;&nbsp;&nbsp;後身諸難墮&nbsp;&nbsp;&nbsp;&nbsp;梵住今亦退

&nbsp;&nbsp;&nbsp;&nbsp;心數亦苦得&nbsp;&nbsp;&nbsp;&nbsp;復次三過生

釋曰。此偈顯示後得三種過失。一者墮難。由此惡業得。後世惡報故。二者退行。由已得退及未得退退失現在未來梵住故。三者苦生。由心數法從彼生大憂苦故。問已說過失。何者是功德。偈曰

&nbsp;&nbsp;&nbsp;&nbsp;善住梵住人&nbsp;&nbsp;&nbsp;&nbsp;遠離彼諸惡

&nbsp;&nbsp;&nbsp;&nbsp;生死不能污&nbsp;&nbsp;&nbsp;&nbsp;不捨濟群生

釋曰。住梵住者得二功德。一者捨煩惱。如前所說過失悉遠離故。二者不捨眾生。為成熟眾生生死不能污故。問已知功德。此功德云何知最尊最上。偈曰

&nbsp;&nbsp;&nbsp;&nbsp;如人有一子&nbsp;&nbsp;&nbsp;&nbsp;有德生極愛

&nbsp;&nbsp;&nbsp;&nbsp;菩薩於一切&nbsp;&nbsp;&nbsp;&nbsp;起梵勝過彼

釋曰。由過此譬則顯示菩薩四種梵住最尊最上。問大悲以何等眾生為所緣。偈曰

&nbsp;&nbsp;&nbsp;&nbsp;熾然及怨勝&nbsp;&nbsp;&nbsp;&nbsp;苦逼亦闇覆

&nbsp;&nbsp;&nbsp;&nbsp;住險將大縛&nbsp;&nbsp;&nbsp;&nbsp;食毒并失道

&nbsp;&nbsp;&nbsp;&nbsp;復有非道住&nbsp;&nbsp;&nbsp;&nbsp;及以瘦澁者

&nbsp;&nbsp;&nbsp;&nbsp;如此十眾生&nbsp;&nbsp;&nbsp;&nbsp;大悲心所緣

釋曰。菩薩大悲略以十種眾生為境界。一是熾然眾生。謂樂著欲染者。二是怨勝眾生。謂修善時為魔障礙者。三是苦逼眾生。謂在三塗者。四是闇覆眾生。謂恒行不善者。由不識業報故。五是住險眾生。謂不樂涅槃者。由生死險道不斷絕故。六是大縛眾生。謂外道僻見者。由欲向解脫為種種僻見堅縛所縛故。七是食毒眾生。謂噉定味者。譬如美食雜毒則能害人。善定亦爾。為貪所著則便退失。八是失道眾生。謂增上慢者。由於真實解脫道中而迷謬故。九是非道住眾生。謂於下乘不定者。由有退故。十是瘦澁眾生。謂諸菩薩於二聚未滿者。如此十種眾生。是菩薩大悲所緣境界。已說大悲境界。次說大悲得果。偈曰

&nbsp;&nbsp;&nbsp;&nbsp;障斷及覺因&nbsp;&nbsp;&nbsp;&nbsp;與樂亦愛果

&nbsp;&nbsp;&nbsp;&nbsp;自流五依故&nbsp;&nbsp;&nbsp;&nbsp;是人去佛近

釋曰。障斷者。是相離果彼障斷故。覺因者。是增上果。利益眾生故。與樂者。是丈夫果。丈夫所作故。愛果者。是果報果。得可愛報故。自流者。是依果。與未來勝悲故。如是五果皆依大悲所得。當知如此菩薩去佛菩提則為不遠。已說大悲得果。次說大悲不住。偈曰

&nbsp;&nbsp;&nbsp;&nbsp;生死苦為體&nbsp;&nbsp;&nbsp;&nbsp;及以無我性

&nbsp;&nbsp;&nbsp;&nbsp;不厭亦不惱&nbsp;&nbsp;&nbsp;&nbsp;大悲勝覺故

釋曰。一切生死以苦為體以無我為性。菩薩於苦得如實知。於無我得無上覺。如是得知覺已。由大悲故於生死不生厭離。由勝覺故亦不為煩惱所惱。是故菩薩得不住涅槃。亦不住生死。已說大悲不住。次說大悲功德。偈曰

&nbsp;&nbsp;&nbsp;&nbsp;見苦自性時&nbsp;&nbsp;&nbsp;&nbsp;知苦生悲苦

&nbsp;&nbsp;&nbsp;&nbsp;亦知捨方便&nbsp;&nbsp;&nbsp;&nbsp;恒修不厭生

釋曰。菩薩觀世間苦見其自性時。即生悲苦。如彼遠離方便亦求如實知。知已恒修不厭。是名大悲功德。已說大悲功德。次說大悲差別。偈曰

&nbsp;&nbsp;&nbsp;&nbsp;自性與數擇&nbsp;&nbsp;&nbsp;&nbsp;宿習及障斷

&nbsp;&nbsp;&nbsp;&nbsp;應知菩薩悲&nbsp;&nbsp;&nbsp;&nbsp;如此四差別

釋曰。此大悲隨其次第有四差別。一者自性。成自然故。二者數擇。見功德過失故。三者宿習。由先世久修故。四者障斷。由得離欲斷所治惱障清淨故。復有六種差別。偈曰

&nbsp;&nbsp;&nbsp;&nbsp;非等亦非常&nbsp;&nbsp;&nbsp;&nbsp;非深亦非順

&nbsp;&nbsp;&nbsp;&nbsp;非道非不得&nbsp;&nbsp;&nbsp;&nbsp;翻六悲如是

釋曰。翻非大悲六種差別。即是大悲六種差別。一者平等。二者常恒。三者深極。四者隨順。五者淨道。六者不得。平等者。於樂受等眾生所有諸受皆知是苦故。常恒者。乃至無餘涅槃亦無盡故。深極者。入地諸菩薩得自他平等故。隨順者於一切眾生苦如理拔濟故。淨道者。所對治惱得斷除故。不得者。得無生法忍時。諸法不可得故。已說大悲差別次說大悲如樹。偈曰

&nbsp;&nbsp;&nbsp;&nbsp;悲忍思願生&nbsp;&nbsp;&nbsp;&nbsp;成熟次第說

&nbsp;&nbsp;&nbsp;&nbsp;大根至大果&nbsp;&nbsp;&nbsp;&nbsp;悲樹六事成

釋曰。此大悲樹應知以六事成就。一者大悲。二者忍辱。三者思惟。四者勝願。五者勝生。六者成熟。此即是根莖枝葉華果六位。問此事云何。答此樹以大悲為根。以忍辱為莖。以利益眾生思惟為枝。以勝生願為葉。以所得勝生為華。以成熟眾生為果。問何故六事先後如此。偈曰

&nbsp;&nbsp;&nbsp;&nbsp;無悲則無忍&nbsp;&nbsp;&nbsp;&nbsp;如是六次第

&nbsp;&nbsp;&nbsp;&nbsp;勝生若不得&nbsp;&nbsp;&nbsp;&nbsp;成熟眾生無

釋曰。若無大悲則不能起大苦難行忍。若無大苦難行忍則不能起利益眾生思惟。若無利益眾生思惟則不能起勝生願。若無勝生願則不能向勝生處。若不向勝生處則不能成熟眾生。問前後相似如此。成立相似復云何。偈曰

&nbsp;&nbsp;&nbsp;&nbsp;根生以慈潤&nbsp;&nbsp;&nbsp;&nbsp;莖擢以樂廣

&nbsp;&nbsp;&nbsp;&nbsp;念正則增枝&nbsp;&nbsp;&nbsp;&nbsp;願續則長葉

&nbsp;&nbsp;&nbsp;&nbsp;內緣成為華&nbsp;&nbsp;&nbsp;&nbsp;外緣成為果

&nbsp;&nbsp;&nbsp;&nbsp;當知悲根等&nbsp;&nbsp;&nbsp;&nbsp;如是次第成

釋曰。此中成立相似者。悲以慈潤能令滋生。由有慈者見他苦已生悲苦故。是故以悲為根。忍以樂想能令抽擢。由菩薩利他苦生樂想樂想生已能令忍辱得廣大故。是故以忍為莖。思以正念能令增進。由忍廣已能於利他事中起正念故。是故以思為枝。願以相續能令長成。由前滅後生。譬如葉長落故抽新。是故以願為葉。生以內緣成為實。由自身成熟則受生不虛。是故以生為華。成熟者。以外緣成為實。由他身成熟則利益不虛。是故以成熟眾生為果。如是次第。成立應知。已說大悲如樹。次讚大悲功德。偈曰

&nbsp;&nbsp;&nbsp;&nbsp;大悲利益作&nbsp;&nbsp;&nbsp;&nbsp;誰於他不起

&nbsp;&nbsp;&nbsp;&nbsp;於苦勝樂生&nbsp;&nbsp;&nbsp;&nbsp;樂生由悲故

釋曰。此義如偈所說。已讚大悲功德。次說大悲無著。偈曰

&nbsp;&nbsp;&nbsp;&nbsp;菩薩悲自在&nbsp;&nbsp;&nbsp;&nbsp;寂靜尚不住

&nbsp;&nbsp;&nbsp;&nbsp;世樂及身命&nbsp;&nbsp;&nbsp;&nbsp;此愛云何起

釋曰。一切世間皆愛世樂及自身命。一切聲聞緣覺雖不愛世樂及自身命。而於涅槃起住著意。菩薩不爾。大悲自在故。於涅槃尚不住。何況住彼二愛中。已說大悲無著。次說大悲愛勝。偈曰

&nbsp;&nbsp;&nbsp;&nbsp;貪愛非無障&nbsp;&nbsp;&nbsp;&nbsp;世悲亦世間

&nbsp;&nbsp;&nbsp;&nbsp;菩薩悲愛起&nbsp;&nbsp;&nbsp;&nbsp;障盡亦過世

釋曰。悲愛最勝自有二義。一者障盡。二者過世。愛親等貪則自體是障。行世間悲體雖非障而是世間。菩薩悲愛自體障盡而復過世。故為最勝。問云何障盡。偈曰

&nbsp;&nbsp;&nbsp;&nbsp;有苦及無智&nbsp;&nbsp;&nbsp;&nbsp;大海及大闇

&nbsp;&nbsp;&nbsp;&nbsp;拔濟以方便&nbsp;&nbsp;&nbsp;&nbsp;云何不障盡

釋曰。有苦為大海。無智為大闇。能拔濟方便是大悲。此悲愛則障盡。問云何過世。偈曰

&nbsp;&nbsp;&nbsp;&nbsp;羅漢及緣覺&nbsp;&nbsp;&nbsp;&nbsp;如是悲愛無

&nbsp;&nbsp;&nbsp;&nbsp;何況餘世間&nbsp;&nbsp;&nbsp;&nbsp;豈得不過世

釋曰。阿羅漢辟支佛尚無大悲愛。況餘世間而有可得。若如是者。豈不過世乎。已說大悲愛勝。次說大悲無厭。偈曰

&nbsp;&nbsp;&nbsp;&nbsp;得悲諸菩薩&nbsp;&nbsp;&nbsp;&nbsp;捨苦而起苦

&nbsp;&nbsp;&nbsp;&nbsp;彼初起苦怖&nbsp;&nbsp;&nbsp;&nbsp;證時欣樂甚

釋曰。捨苦者。謂諸菩薩以大悲故欲捨他苦。而起苦者。由捨他苦則起自苦。彼初起苦怖者。彼初謂信行地菩薩。彼於起苦中而生怯怖。由自他平等未見故。由苦如實未觸故。證時欣樂甚者。證時謂淨心地菩薩。彼於起苦中生極欣樂。由見自他平等故。由苦如實已觸故。已說大悲無厭。次說大悲苦勝。偈曰

&nbsp;&nbsp;&nbsp;&nbsp;悲苦最希有&nbsp;&nbsp;&nbsp;&nbsp;苦勝一切樂

&nbsp;&nbsp;&nbsp;&nbsp;更樂悲生故&nbsp;&nbsp;&nbsp;&nbsp;辦非有況餘

釋曰。悲苦最希有者。謂從他苦而生大悲。從大悲而生自苦。如是悲苦有何希有。而得過此故為最希有。苦勝一切樂者。即此悲苦。勝於一切世間之樂。問何故。答更樂悲生故。此諸菩薩更以悲苦為樂。由此苦從大悲生故。辦非有況餘者。彼樂所作已辦者尚無。況餘世間而得有也。已說大悲苦勝。次說大悲施勝。偈曰

&nbsp;&nbsp;&nbsp;&nbsp;施與悲共起&nbsp;&nbsp;&nbsp;&nbsp;能令菩薩樂

&nbsp;&nbsp;&nbsp;&nbsp;三界中樂受&nbsp;&nbsp;&nbsp;&nbsp;比此無一分

釋曰。若布施與大悲俱生。則能起菩薩勝樂。於三界中所作諸樂。欲比大悲施所作樂。無有一分而得相似。已說大悲施勝。次說大悲忍苦。偈曰

&nbsp;&nbsp;&nbsp;&nbsp;生死苦自性&nbsp;&nbsp;&nbsp;&nbsp;不捨由悲故

&nbsp;&nbsp;&nbsp;&nbsp;起苦利他因&nbsp;&nbsp;&nbsp;&nbsp;云何捨不習

釋曰。一切苦悉入生死苦中。諸菩薩不捨生死由大悲故。菩薩起苦是利他因。菩薩不捨生死時即是不捨一切苦。已說大悲忍苦。次說大悲施果。偈曰

&nbsp;&nbsp;&nbsp;&nbsp;悲施財三果&nbsp;&nbsp;&nbsp;&nbsp;悲者恒增長

&nbsp;&nbsp;&nbsp;&nbsp;愛生及攝生&nbsp;&nbsp;&nbsp;&nbsp;資生復三樂

釋曰。悲施財三果悲者恒增長者。謂菩薩大悲能增長三種果。一者增悲。由修習故能令自體增長。二者增施。由悲自在故能令施得增長。三者增財。由施自在故能令財得增長。愛生及攝生資生復三樂者。從是三果復生三樂。一者從悲為因生愛生樂。二者從施為因生攝生樂。三者從財為因生資生樂。已說大悲增果。次說大悲勸進。偈曰

&nbsp;&nbsp;&nbsp;&nbsp;悲長及施增&nbsp;&nbsp;&nbsp;&nbsp;成生亦樂起

&nbsp;&nbsp;&nbsp;&nbsp;牽來復將去&nbsp;&nbsp;&nbsp;&nbsp;大悲勸如是

釋曰。大悲勸進菩薩行六種功德。大悲義言。菩薩汝修習我令我滋長。汝捨資財令施增進。汝應以施成熟眾生。汝應以施令自樂起。汝若施者招引大菩提二聚及餘令向己來。汝若施者將導二聚及餘令向大菩提去。已說大悲勸進。次說大悲樂勝。偈曰

&nbsp;&nbsp;&nbsp;&nbsp;苦者悲諸苦&nbsp;&nbsp;&nbsp;&nbsp;不施云何樂

&nbsp;&nbsp;&nbsp;&nbsp;以令自樂故&nbsp;&nbsp;&nbsp;&nbsp;施樂拔他苦

釋曰。苦者悲諸苦者。諸菩薩以悲起諸苦。是故名苦者。不施云何樂者。菩薩大悲故以他苦為自苦。若不施他樂云何得自樂。以令自樂故施樂拔他苦者。若菩薩施眾生樂拔眾生苦時。即是菩薩自作樂。已說大悲樂勝。次說大悲教授。偈曰

&nbsp;&nbsp;&nbsp;&nbsp;悲者教自施&nbsp;&nbsp;&nbsp;&nbsp;施彼勿自求

&nbsp;&nbsp;&nbsp;&nbsp;施報願不受&nbsp;&nbsp;&nbsp;&nbsp;有願還以施

釋曰。此偈教行無求施。悲者教自施施彼勿自求者。大悲義言。汝施施他時莫求自樂。他樂若無自樂亦無。何以故。樂不別故。施報願不受有願還以施者。若我施果亦願不受。設有果時還以布施。偈曰

&nbsp;&nbsp;&nbsp;&nbsp;施及於施果&nbsp;&nbsp;&nbsp;&nbsp;普施於一切

&nbsp;&nbsp;&nbsp;&nbsp;彼樂我樂故&nbsp;&nbsp;&nbsp;&nbsp;施彼我無須

釋曰。此偈教行施果施。謂施及施所得果。普施一切眾生。何以故。悲者以彼樂為自樂故。是故菩薩所有施果。皆應布施一切眾生。大悲作如是教授。偈曰

&nbsp;&nbsp;&nbsp;&nbsp;輕財而以施&nbsp;&nbsp;&nbsp;&nbsp;來多復來好

&nbsp;&nbsp;&nbsp;&nbsp;不用而自來&nbsp;&nbsp;&nbsp;&nbsp;還用展轉施

釋曰。此偈教行厭財施。若人厭財而行施者。是人雖不欲財而財自來。極廣極妙道理如此。以大心故。若有如此還用布施。是則資財來而復來。菩薩則施而復施。何以故。非求自樂。欲令施施無窮故。偈曰

&nbsp;&nbsp;&nbsp;&nbsp;悲者以大悲&nbsp;&nbsp;&nbsp;&nbsp;盡施及常施

&nbsp;&nbsp;&nbsp;&nbsp;應作如是施&nbsp;&nbsp;&nbsp;&nbsp;慎勿求施果

釋曰。此偈教行無間施應知。偈曰

&nbsp;&nbsp;&nbsp;&nbsp;若我不樂施&nbsp;&nbsp;&nbsp;&nbsp;施果不施時

&nbsp;&nbsp;&nbsp;&nbsp;施無一剎那&nbsp;&nbsp;&nbsp;&nbsp;以無施愛故

釋曰。此偈教行無厭施應知。偈曰

&nbsp;&nbsp;&nbsp;&nbsp;不作不與果&nbsp;&nbsp;&nbsp;&nbsp;與果與作者

&nbsp;&nbsp;&nbsp;&nbsp;是汝觀恩過&nbsp;&nbsp;&nbsp;&nbsp;與我不相似

釋曰。此偈教行捨恩施。菩薩語施云。若人行汝者。汝方與果。是汝待報恩過失。我則不爾。是汝不與我相似。復次若人行汝者。汝但與此人果。汝則是待報恩者。我則不爾。所行施果與一切眾生。是汝不與我相似。已說大悲教施。次說大悲行施。偈曰

&nbsp;&nbsp;&nbsp;&nbsp;無障及淨句&nbsp;&nbsp;&nbsp;&nbsp;利彼亦自量

&nbsp;&nbsp;&nbsp;&nbsp;無求與無著&nbsp;&nbsp;&nbsp;&nbsp;悲者如是施

釋曰。無障者。謂不奪他物行施故。淨句者。以如法財行施。謂不以毒物兵杖酒等施故。利彼者。以施攝他時置於善根故。自量者。不令自眷屬有乏少故。無求者。謂前眾生或無。心求或無口求。見彼乏少自然而施。及不簡福田故。無著者。不求報恩及以果報故。偈曰

&nbsp;&nbsp;&nbsp;&nbsp;盡廣勝常喜&nbsp;&nbsp;&nbsp;&nbsp;離著亦清淨

&nbsp;&nbsp;&nbsp;&nbsp;迴向於二處&nbsp;&nbsp;&nbsp;&nbsp;菩提及善根

釋曰。盡者。內外物施故。廣者。多物施故。勝者。妙物施故。常者。恒施故。喜者。離瞋施故。謂乞求者作不饒益時忍而喜施。離著者。無希望故。如前無著說。清淨者。以如法故。如前淨句說。迴向菩提者。迴向大菩提故。迴向善根者。迴向隨順善根器故。已說大悲行施。次說大悲受用差別。偈曰

&nbsp;&nbsp;&nbsp;&nbsp;有財而自用&nbsp;&nbsp;&nbsp;&nbsp;及用施眾生

&nbsp;&nbsp;&nbsp;&nbsp;得喜施喜勝&nbsp;&nbsp;&nbsp;&nbsp;三樂養心故

釋曰。菩薩自受用財生喜。及用財布施眾生生喜。二喜相比施喜為勝。何以故。三樂養心故。三樂者。一布施喜。二攝他喜。三菩提聚滿足喜。已說大悲受用差別。次說大悲增長諸度。偈曰

&nbsp;&nbsp;&nbsp;&nbsp;慳惡瞋放逸&nbsp;&nbsp;&nbsp;&nbsp;緣著及邪著

&nbsp;&nbsp;&nbsp;&nbsp;如是六蔽者&nbsp;&nbsp;&nbsp;&nbsp;悲令六度增

釋曰。慳者。少物不能捨故。惡者。破戒及惱他故。瞋者。於少不饒益起大瞋故。放逸者。於諸善法不勤行故。緣著者。五欲亂心故。邪著者。外道無慧故。如是住六蔽者。大悲憐愍為說過失。令六波羅蜜而得增長。說大悲增長諸度已。此大悲從四緣生。亦應顯示。偈曰

&nbsp;&nbsp;&nbsp;&nbsp;苦樂不苦樂&nbsp;&nbsp;&nbsp;&nbsp;因力及善友

&nbsp;&nbsp;&nbsp;&nbsp;自體相續流&nbsp;&nbsp;&nbsp;&nbsp;大悲四緣義

釋曰。苦樂不苦樂者。顯示緣緣具緣。三受三苦俱起悲故。問捨受云何苦。答由行苦故。因力者。顯示因緣。善友者。顯示增上緣。自體相續流者。顯示次第緣。問大悲如是生已云何得平等。偈曰

&nbsp;&nbsp;&nbsp;&nbsp;行相及思惟&nbsp;&nbsp;&nbsp;&nbsp;隨順與離障

&nbsp;&nbsp;&nbsp;&nbsp;不得亦清淨&nbsp;&nbsp;&nbsp;&nbsp;六義悲平等

釋曰。大悲平等有六種。一者行相平等。由三受位眾生平等知是苦故。二者思惟平等。由平等憐愍故。三者隨順平等。由平等救濟故。四者離障平等。由平等不惱故。五者不得平等。由自他及悲三輪平等不可得故。六者清淨平等。由八地無生忍時平等得故。問如是別說大悲已。此四梵住云何修習得令無上。偈曰

&nbsp;&nbsp;&nbsp;&nbsp;慈等令無上&nbsp;&nbsp;&nbsp;&nbsp;自意修亦五

&nbsp;&nbsp;&nbsp;&nbsp;信心通方便&nbsp;&nbsp;&nbsp;&nbsp;和合如前說

釋曰。如前供養諸佛親近善友皆由五種自意修習得令無上。梵住亦爾。由淨信者。於大乘經說。梵住處生淨信故。由深心者。以九種心修梵住故。由神通者。依虛空等定而修習故。由方便者。依無分別智所攝故。由和合者以一果入一切果故。梵住品究竟

## 大乘莊嚴經論卷第十

### 覺分品第二十一之一

釋曰。諸菩薩有羞相(羞兼慚愧)。此中應說。偈曰

&nbsp;&nbsp;&nbsp;&nbsp;治障及合智&nbsp;&nbsp;&nbsp;&nbsp;緣境亦成生

&nbsp;&nbsp;&nbsp;&nbsp;菩薩有羞相&nbsp;&nbsp;&nbsp;&nbsp;如是四差別

釋曰。此偈顯示菩薩有羞有四種相。一自性。二伴類。三境界。四作業。治障者。謂離無羞。此即是羞自性。合智者。與無分別知相應。此智是羞伴類。緣境者。菩薩以小無障眾生為可羞境。即是聲聞緣覺。小者對大乘故。無障者。破煩惱障故。成生者。菩薩有羞以建立眾生為業。此是有羞四種相。問諸菩薩有羞於何行中起。偈曰

&nbsp;&nbsp;&nbsp;&nbsp;菩薩於六度&nbsp;&nbsp;&nbsp;&nbsp;障增及治減

&nbsp;&nbsp;&nbsp;&nbsp;不勤亦勤行&nbsp;&nbsp;&nbsp;&nbsp;於此有羞起

釋曰。諸菩薩於四事中極生羞恥。一者於諸度障增時極生羞恥。二者於諸障治減時極生羞恥。三者修諸度懈怠時極生羞恥。四者隨順煩惱法勤行時極生羞恥。所謂諸根常開而不禁守。問菩薩有羞種差別云何。偈曰

&nbsp;&nbsp;&nbsp;&nbsp;六品及二品&nbsp;&nbsp;&nbsp;&nbsp;七地與二乘

&nbsp;&nbsp;&nbsp;&nbsp;亦似則為下&nbsp;&nbsp;&nbsp;&nbsp;反此應知上

釋曰。六品者。不定地中前六品有羞為下。二品者。諸定地中前二品有羞為下。七地者。菩薩十地中前七地有羞為下。二乘者。謂下心眾生有羞為下。由有增上慢故。亦似者。謂未得無生忍菩薩彼有羞亦為下。翻此諸下有羞。應知即是諸上有羞。問何法是有羞障。及彼障有幾過失。偈曰

&nbsp;&nbsp;&nbsp;&nbsp;無羞惑不斷&nbsp;&nbsp;&nbsp;&nbsp;三害及六呵

&nbsp;&nbsp;&nbsp;&nbsp;墮難退苦三&nbsp;&nbsp;&nbsp;&nbsp;如前十二失

釋曰。無羞者。是菩薩有羞障。若有此障則煩惱不斷。煩惱不斷則先生三害。一自害。謂不正思惟。由自惱故。二他害。謂瞋及捨。由惱他故。問瞋者惱眾生可爾。捨者云何惱眾生。答菩薩應化眾生。捨而不化。是謂為惱。俱害者。謂破尸羅。由惱自他故。起三害已即於現法得六呵責。由疑悔失利失護棄捨治罰惡名故。隨其次第得六種呵責。所謂自呵責乃至十方人呵責。如是已後復有三種過失生。一退墮諸難處。二退失已得未得善法。三從彼生大苦受。是謂無羞生十二種過失。問已知障及過失。何者是有羞功德。偈曰

&nbsp;&nbsp;&nbsp;&nbsp;此等一切惡&nbsp;&nbsp;&nbsp;&nbsp;菩薩若有羞

&nbsp;&nbsp;&nbsp;&nbsp;當知一切盡&nbsp;&nbsp;&nbsp;&nbsp;起彼對治故

&nbsp;&nbsp;&nbsp;&nbsp;天人聰慧生&nbsp;&nbsp;&nbsp;&nbsp;速滿於二聚

&nbsp;&nbsp;&nbsp;&nbsp;成生不退轉&nbsp;&nbsp;&nbsp;&nbsp;離不離為果

釋曰。初偈顯示有羞離過功德。如前過失。菩薩有羞一切不有故。後偈顯示有羞集得功德。具足聚集五勝果故。天人聰慧生者。是得果報果。謂常生天上及以人中恒得聰慧故。速滿於二聚者。是得增上果。謂得大菩提二聚故。成生不退轉者。是得丈夫果。丈夫所作故。離者。是得相離果。離彼障故。不離者。是得依果。一切生處不離彼障對治故。問有羞功用譬喻云何。偈曰

&nbsp;&nbsp;&nbsp;&nbsp;有衣翻有垢&nbsp;&nbsp;&nbsp;&nbsp;凡夫無慚故

&nbsp;&nbsp;&nbsp;&nbsp;天衣更無垢&nbsp;&nbsp;&nbsp;&nbsp;菩薩有慚爾

&nbsp;&nbsp;&nbsp;&nbsp;菩薩慚具足&nbsp;&nbsp;&nbsp;&nbsp;如空不可污

&nbsp;&nbsp;&nbsp;&nbsp;欲勝諸菩薩&nbsp;&nbsp;&nbsp;&nbsp;亦以慚莊嚴

&nbsp;&nbsp;&nbsp;&nbsp;譬如慈母愛&nbsp;&nbsp;&nbsp;&nbsp;慚護眾生然

&nbsp;&nbsp;&nbsp;&nbsp;觀生及化生&nbsp;&nbsp;&nbsp;&nbsp;此事由慚起

釋曰。此中第一偈顯示慚如衣服。何以故。有慚者過垢不能污故。第二偈上半顯示慚如虛空。何以故。有慚者雖值世間八法不被染故。第二偈下半顯示慚如莊嚴。何以故。有慚者端正勝餘菩薩故。第三偈顯示慚如慈母。何以故有慚者擁護生死一切過失如象馬軍觀生化生由此起故。衣服譬顯慚能對治住諸煩惱。虛空譬顯慚能對治染著八法。莊嚴譬顯慚能隨順同行。慈母譬顯慚能成熟眾生。問菩薩行慚有何相。偈曰

&nbsp;&nbsp;&nbsp;&nbsp;不忍及不行&nbsp;&nbsp;&nbsp;&nbsp;亦忍及亦行

&nbsp;&nbsp;&nbsp;&nbsp;當知此四種&nbsp;&nbsp;&nbsp;&nbsp;是說行慚相

釋曰。此偈顯示四種行慚相。一不忍。二不行。三忍。四行。何以故。有慚者於一切過惡有前二相。不忍故。不行故。於一切功德有後二相。忍故。行故。問云何慚羞得無上。偈曰

&nbsp;&nbsp;&nbsp;&nbsp;教習於慚羞&nbsp;&nbsp;&nbsp;&nbsp;亦起五自意

&nbsp;&nbsp;&nbsp;&nbsp;信法等別故&nbsp;&nbsp;&nbsp;&nbsp;無上如前知

釋曰。如前知者於大乘經說。慚羞處生淨信故。以九種深心修習故。依虛空等定修習故。由無分別智攝故。以一果入一切果故。已說菩薩有羞。次說菩薩無畏。偈曰

&nbsp;&nbsp;&nbsp;&nbsp;諸菩薩無畏&nbsp;&nbsp;&nbsp;&nbsp;體相及差別

&nbsp;&nbsp;&nbsp;&nbsp;堅固與殊勝&nbsp;&nbsp;&nbsp;&nbsp;今當次第解

釋曰。菩薩無畏有四義解釋。一體相。二差別。三堅固。四殊勝。問體相云何。偈曰

&nbsp;&nbsp;&nbsp;&nbsp;進定慧三起&nbsp;&nbsp;&nbsp;&nbsp;勇健勤猛作

&nbsp;&nbsp;&nbsp;&nbsp;是說無畏相&nbsp;&nbsp;&nbsp;&nbsp;亦顯於眾名

釋曰。精進禪定般若。此三若起是無畏體相。勇健勤猛。此四顯無畏眾名。問此三於何行中無畏。偈曰

&nbsp;&nbsp;&nbsp;&nbsp;諸有所作中&nbsp;&nbsp;&nbsp;&nbsp;下動愚則畏

&nbsp;&nbsp;&nbsp;&nbsp;離三三決定&nbsp;&nbsp;&nbsp;&nbsp;是名無畏安

釋曰。菩薩於諸所作中其心若下若動若愚則生怖畏。何以故。下心者。於彼無勤修故。動心者。於彼心不住故。愚心者。於彼無方便故。彼三對治隨其次第。即是精進禪定般若。是故精進等三。若得決定則名無畏。問云何決定。答此三對治任運現前。是名決定。問已說體相。云何差別。偈曰

&nbsp;&nbsp;&nbsp;&nbsp;自性及大願&nbsp;&nbsp;&nbsp;&nbsp;不顧及不退

&nbsp;&nbsp;&nbsp;&nbsp;聞深亦能化&nbsp;&nbsp;&nbsp;&nbsp;置彼於佛身

&nbsp;&nbsp;&nbsp;&nbsp;亦行諸苦行&nbsp;&nbsp;&nbsp;&nbsp;不捨於生死

&nbsp;&nbsp;&nbsp;&nbsp;生死不能染&nbsp;&nbsp;&nbsp;&nbsp;此十是差別

釋曰。此二偈隨其次第說無畏有十種差別。一者自性。謂性成就得無畏故。二者大願。謂發菩提心得無畏故。三者不顧。謂勤自利時不顧身命得無畏故。四者不退。謂勤利他時有違逆者得無畏故。五者聞深。謂聽實義時得無畏故。六者能化。謂難化眾生以通力化得無畏故。七者置彼於佛身。謂建立眾生於大菩提得無畏故。八者亦行諸苦行。謂行種種難行苦行得無畏故。九者不捨生死。謂故意受生得無畏故。十者生死不能染。謂處染不染得無畏故。問已說差別。云何堅固。偈曰

&nbsp;&nbsp;&nbsp;&nbsp;惡朋及重苦&nbsp;&nbsp;&nbsp;&nbsp;聞深不能退

&nbsp;&nbsp;&nbsp;&nbsp;譬如螽翅風&nbsp;&nbsp;&nbsp;&nbsp;不動須彌海

釋曰。菩薩無畏於三緣得不動。一遇惡朋。二遭重苦。三聞深法。譬如螽蟖振羽不能蕩海搖山。彼之三緣不能動菩薩心亦復如是。是故菩薩無畏得堅固。問已說堅固。云何殊勝。偈曰

&nbsp;&nbsp;&nbsp;&nbsp;諸說無畏中&nbsp;&nbsp;&nbsp;&nbsp;菩薩無畏上

&nbsp;&nbsp;&nbsp;&nbsp;相異堅殊勝&nbsp;&nbsp;&nbsp;&nbsp;與彼不相似

釋曰。由前三義勝故。菩薩無畏於諸說無畏中最為殊勝。已說菩薩無畏。次說菩薩不退。偈曰

&nbsp;&nbsp;&nbsp;&nbsp;不退諸菩薩&nbsp;&nbsp;&nbsp;&nbsp;品類有三事

&nbsp;&nbsp;&nbsp;&nbsp;於聞進苦故&nbsp;&nbsp;&nbsp;&nbsp;慚勇為依止

&nbsp;&nbsp;&nbsp;&nbsp;欲樂大菩提&nbsp;&nbsp;&nbsp;&nbsp;是說不退性

&nbsp;&nbsp;&nbsp;&nbsp;未成成極成&nbsp;&nbsp;&nbsp;&nbsp;差別諸地顯

釋曰。此二偈顯示不退品類依止自性差別。彼品類有三種。一聞法無厭不退。二恒大精進不退。三生死苦惱不退。依止有二種。一慚二勇。有慚者不退退者可羞恥故。有勇者不退。退者非猛健故。自性謂欲樂大菩提。欲樂若迴即得退故。差別有三種。一未成。謂信行地菩薩不退。二成。謂初地至七地菩薩不退。三極成。謂八地已上菩薩不退。已說菩薩不退。次說菩薩知法。偈曰

&nbsp;&nbsp;&nbsp;&nbsp;知法知法業&nbsp;&nbsp;&nbsp;&nbsp;知相知無盡

&nbsp;&nbsp;&nbsp;&nbsp;得果及二門&nbsp;&nbsp;&nbsp;&nbsp;成生亦住法

釋曰。知法者。謂知五明處。一內明。二因明。三聲明。四醫明。五巧明。知此五論是謂知法。知法業者。謂知自利利他。以此為業。知內論者。為自修及為他說。知因論者。為申己義及屈他義。知聲論者。為自善音令他信受。知醫論者。為除他疾。知巧論者。為令他解。知論相者。謂知此五論得有五因是菩薩知論相。一聞得。二持得。三誦得。四思得。五通得。菩薩先於論有聞。聞已受持。持已習誦。誦已正思。思已通達。通達者知此是功德此是過失此是善語此是惡語。知無盡者。謂如此知乃至無餘涅槃亦無盡故。得果者。謂自知得一切種智故。二門者。一三昧門。二陀羅尼門。知論菩薩以三昧門成熟眾生。隨彼化攝故。以陀羅尼門成熟佛法。隨所得法皆能持故。已說菩薩知法。次說菩薩知世間。偈曰

&nbsp;&nbsp;&nbsp;&nbsp;身知亦口知&nbsp;&nbsp;&nbsp;&nbsp;及以實諦知

&nbsp;&nbsp;&nbsp;&nbsp;菩薩知世間&nbsp;&nbsp;&nbsp;&nbsp;最勝餘無等

釋曰。菩薩有三種知世間。一身知世間。二口知世間。三諦知世間。問云何身知。云何口知。偈曰

&nbsp;&nbsp;&nbsp;&nbsp;身知則舒顏&nbsp;&nbsp;&nbsp;&nbsp;口知則先語

&nbsp;&nbsp;&nbsp;&nbsp;為令成器故&nbsp;&nbsp;&nbsp;&nbsp;正法隨修行

釋曰。舒顏者。謂熙怡歡笑。此是身知世間。先語者。謂慰問讚美。此是口知世間。問此知何所為。答為令成器故。問令成何器。答正法隨修行令成此器故。問云何諦知世間。偈曰

&nbsp;&nbsp;&nbsp;&nbsp;二知知世生&nbsp;&nbsp;&nbsp;&nbsp;二知知世滅

&nbsp;&nbsp;&nbsp;&nbsp;為息復為得&nbsp;&nbsp;&nbsp;&nbsp;諦知勤修行

釋曰。二知知世生者。知苦集二諦則知世間常生。由生及生方便故。二知知世滅者。知滅道二諦則知世間可滅。由滅及滅方便故。問知諦世間復何所為。答為息復為得諦智勤修行。息者苦集諦。得者滅道諦。諸菩薩為息苦集諦為得滅道諦故觀諸諦修智具足。如是知世間。即是知世間業。已說菩薩知世間。次說菩薩修習四量。偈曰

&nbsp;&nbsp;&nbsp;&nbsp;能詮及義意&nbsp;&nbsp;&nbsp;&nbsp;了義亦無言

&nbsp;&nbsp;&nbsp;&nbsp;當知此四種&nbsp;&nbsp;&nbsp;&nbsp;是說四量相

釋曰。能詮者。如來所說十二部經。此法為量。非人為量。義意者。謂文中所以。此義為量。非語為量。了義者。謂世間可信及佛所印可。此了義為量。非不了義為量。無言者。謂出世證智。此智為量。非識為量。問世尊何故說此四量。偈曰

&nbsp;&nbsp;&nbsp;&nbsp;謗法及非義&nbsp;&nbsp;&nbsp;&nbsp;邪思與可言

&nbsp;&nbsp;&nbsp;&nbsp;遮此四事故&nbsp;&nbsp;&nbsp;&nbsp;次第說四量

釋曰。說能詮法為量遮謗說人說。義意為量遮非義文句說。了義為量遮邪思倒解說。智為量遮可言智。問依此四量有何功德。偈曰

&nbsp;&nbsp;&nbsp;&nbsp;信心及內思&nbsp;&nbsp;&nbsp;&nbsp;正聞與證智

&nbsp;&nbsp;&nbsp;&nbsp;菩薩不可壞&nbsp;&nbsp;&nbsp;&nbsp;依量功德爾

釋曰。依第一量則信心不可壞。依第二量則正思不可壞。依第三量則正聞不可壞。依第四量則世智不可壞。已說菩薩修習四量。次說菩薩四無礙解。偈曰

&nbsp;&nbsp;&nbsp;&nbsp;於門相言智&nbsp;&nbsp;&nbsp;&nbsp;通達無比倫

&nbsp;&nbsp;&nbsp;&nbsp;此即是菩薩&nbsp;&nbsp;&nbsp;&nbsp;四種無礙解

釋曰。第一者謂知門智。能知義中所有名門差別故。第二者謂知相智。能知此義屬此名故。第三者謂知言智。能知異土言音故。第四者謂知智智。能知自能說法故。知此四種是無礙解。偈曰

&nbsp;&nbsp;&nbsp;&nbsp;能說及所說&nbsp;&nbsp;&nbsp;&nbsp;說具合三事

&nbsp;&nbsp;&nbsp;&nbsp;四二復二種&nbsp;&nbsp;&nbsp;&nbsp;次第三事因

釋曰。能說所說說具。此三事各有因緣。能說有四因緣。一教授智。二成熟智。三聚滿智。四令覺智。所說有二因緣。一法二義。四智於此二有用故。說具有二因緣。一言二智。由此二得成說故。偈曰

&nbsp;&nbsp;&nbsp;&nbsp;舉法及釋法&nbsp;&nbsp;&nbsp;&nbsp;令解與避難

&nbsp;&nbsp;&nbsp;&nbsp;建立四無礙&nbsp;&nbsp;&nbsp;&nbsp;以是義應知

釋曰。舉法者以門故。釋法者以相故。令解者以言故。避難者以智故。應知此中以所說法及義以說具言及智。次第建立四無礙解。問云何名無礙解。無礙解有何業。偈曰

&nbsp;&nbsp;&nbsp;&nbsp;內證及外覺&nbsp;&nbsp;&nbsp;&nbsp;故稱無礙解

&nbsp;&nbsp;&nbsp;&nbsp;能斷一切疑&nbsp;&nbsp;&nbsp;&nbsp;此即是彼業

釋曰。此偈上半立名。下半顯業。名者。由諸菩薩初以出世間智內證諸法得平等如解。後以後得世智外覺諸法法門差別。由此道理故名無礙解。業者。復由此解能斷一切眾生一切疑網。此名為業。已說菩薩四無礙解。次說菩薩二聚功德。偈曰

&nbsp;&nbsp;&nbsp;&nbsp;福智為二聚&nbsp;&nbsp;&nbsp;&nbsp;勝報亦不污

&nbsp;&nbsp;&nbsp;&nbsp;一切諸菩薩&nbsp;&nbsp;&nbsp;&nbsp;勝相皆如此

釋曰。福智為二聚者。二聚謂福聚及智聚。勝報亦不污者。諸菩薩由福聚故。於生死中作勝報成就因。由智聚故。於彼勝報作不染污因。是故菩薩勝相無等。問二聚攝六度云何偈曰

&nbsp;&nbsp;&nbsp;&nbsp;初二為福體&nbsp;&nbsp;&nbsp;&nbsp;第六即是智

&nbsp;&nbsp;&nbsp;&nbsp;餘三二聚因&nbsp;&nbsp;&nbsp;&nbsp;五亦成智聚

釋曰。初二為福體者。應知施戒二波羅蜜為福聚體。第六即是智者。應知般若波羅蜜即為智聚體。餘三二聚因者。應知忍辱精進禪定三波羅蜜。通為二聚因。由俱作故。五亦成智聚者。復由般若能迴向故。一切諸波羅蜜皆成智聚。問云何名聚。云何聚業。偈曰

&nbsp;&nbsp;&nbsp;&nbsp;正修及數修&nbsp;&nbsp;&nbsp;&nbsp;資善名為聚

&nbsp;&nbsp;&nbsp;&nbsp;自利與他利&nbsp;&nbsp;&nbsp;&nbsp;成就則名業

釋曰。此偈上半釋名。下半顯業。名者。三婆羅名為聚。三者正修義。婆羅者數修義。由正修及數修善法則得資長。由資長故名聚。業者。由此聚故則能成就自他二利。是名為業。問二聚種差別云何。偈曰

&nbsp;&nbsp;&nbsp;&nbsp;入地入無相&nbsp;&nbsp;&nbsp;&nbsp;及入無功用

&nbsp;&nbsp;&nbsp;&nbsp;受職并究竟&nbsp;&nbsp;&nbsp;&nbsp;二聚次第因

釋曰。此中種差別者。彼信行地聚為入地因。六地中聚為入無相因。無相者。第七地所攝聚。彼相不起故。第七地聚為入無功用因。第八第九地聚為入受職因。第十地聚為入究竟因。究竟者佛地所攝故。已說菩薩二聚功德。次說菩薩修習四念處。偈曰

&nbsp;&nbsp;&nbsp;&nbsp;依止及對治&nbsp;&nbsp;&nbsp;&nbsp;入諦與緣緣

&nbsp;&nbsp;&nbsp;&nbsp;作意并至得&nbsp;&nbsp;&nbsp;&nbsp;隨順亦隨轉

&nbsp;&nbsp;&nbsp;&nbsp;覺境及受生&nbsp;&nbsp;&nbsp;&nbsp;限極將最上

&nbsp;&nbsp;&nbsp;&nbsp;長時與後證&nbsp;&nbsp;&nbsp;&nbsp;勝修十四種

釋曰。此二偈明菩薩四念處有十四種勝修。一依止勝修。二對治勝修。三入諦勝修。四緣緣勝修。五作意勝修。六至得勝修。七隨順勝修。八隨轉勝修。九覺境勝修。十受生勝修。十一限極勝修。十二最上勝修。十三長時勝修。十四後證勝修。依止勝修者。謂依大乘經起聞思修慧為自體故。對治勝修者。謂能對治不淨苦無常無我法想四倒。由入身等法無我故。入諦勝修者。謂如其次第次第入苦集滅道諦故。自入他入。如中邊分別論說。緣緣勝修者。謂緣一切眾生身等為境界故。作意勝修者。謂身等不可得故。至得勝修者。謂身等不離不合故。隨順勝修者。謂得諸障對治能對治彼障故。隨轉勝修者。謂凡夫二乘所修念處亦攝隨轉為教授故。覺境勝修者。謂知身如幻色相似故。知受如夢皆邪覺故。知心如空自性淨故。知法如客。客謂纏垢。譬如虛空有烟雲塵霧故。受生勝修者。謂故意受生成就轉輪王等最勝。身受心法亦不染故。限極勝修者。謂修下品念處亦過餘人修最上品。自性利故。最上勝修者。謂能不作功用總別修習四念處故。長時勝修者。謂修至無餘涅槃亦無盡故。後證勝修者。謂十地及佛地中皆可得故。已說菩薩修習四念處。次說菩薩修習四正勤。偈曰

&nbsp;&nbsp;&nbsp;&nbsp;三捨及入地&nbsp;&nbsp;&nbsp;&nbsp;住寂與得記

&nbsp;&nbsp;&nbsp;&nbsp;成生亦受職&nbsp;&nbsp;&nbsp;&nbsp;淨土并圓滿

釋曰。菩薩為對治四念處障故修習四正勤。若廣說此對治則有十種差別。由對治十行障故。十行者。一捨著行。謂受有中勝報而不染著。二捨蓋行。謂離一切障蓋。三捨下行。謂離二乘作意。四入地行。謂入初六地。五住寂行。謂入第七地。六得記行。謂入第八地。七成生行。謂入第九地。八受職行。謂入第十地。九淨土行。謂第八第九第十三地。十圓滿行。謂入佛地。菩薩為對治此十行障故修習四正勤。是為廣說差別。問此十差別修義云何。偈曰

&nbsp;&nbsp;&nbsp;&nbsp;依止於欲故&nbsp;&nbsp;&nbsp;&nbsp;起勤起精進

&nbsp;&nbsp;&nbsp;&nbsp;攝心與正持&nbsp;&nbsp;&nbsp;&nbsp;十治修如是

釋曰。修義者。謂依欲起勤。依勤起精進攝心正持。是名修義。此中有平等修。有有相修。有精進修。平等修者。由正勤能令止觀平等故。有相修者。由止舉捨三相合修故。精進修者。為斷止觀中沒掉二障起精進故。問云何起精進。答謂攝心及正持。攝心者。謂奢摩他。正持者。若心平等則如是住如是正持。以此三修修前十行。是名修正勤。已說菩薩修習四正勤。次說菩薩修習四神足。偈曰

&nbsp;&nbsp;&nbsp;&nbsp;分別四神足&nbsp;&nbsp;&nbsp;&nbsp;略以三事解

&nbsp;&nbsp;&nbsp;&nbsp;依止及方便&nbsp;&nbsp;&nbsp;&nbsp;亦成就應知

釋曰。此中略以三事分別四神足。一依止。二方便。三成就。問云何依止。偈曰

&nbsp;&nbsp;&nbsp;&nbsp;禪定所依止&nbsp;&nbsp;&nbsp;&nbsp;差別有四足

&nbsp;&nbsp;&nbsp;&nbsp;一欲二精進&nbsp;&nbsp;&nbsp;&nbsp;三心四思惟

釋曰。應知禪波羅蜜所依止有此四足差別。問云何方便。偈曰

&nbsp;&nbsp;&nbsp;&nbsp;起作及隨攝&nbsp;&nbsp;&nbsp;&nbsp;繫縛并對治

&nbsp;&nbsp;&nbsp;&nbsp;隨次八斷行&nbsp;&nbsp;&nbsp;&nbsp;三一二二成

釋曰。起作及隨攝繫縛并對治者。方便亦有四種。一起作方便。二隨攝方便。三繫縛方便。四對治方便。問此四種方便。各以何等行成。答隨次八斷行三一二二成。八斷行者。一信二欲三勤四猗五念六智七思八捨。此中隨其次第以信欲勤三行成立起作方便。由信起欲。由欲起勤。如是次第故。以猗一行成立隨攝方便。由猗息已定得生故。以念智二行成立繫縛方便。由正念故心於定中不離所緣。由正智故心離所緣覺已隨攝。以思捨二行成立對治方便。由思故對治沒纏。由捨故對治掉纏。此二是諸煩惱對治故。問云何成就。偈曰

&nbsp;&nbsp;&nbsp;&nbsp;能見及能授&nbsp;&nbsp;&nbsp;&nbsp;遊戲亦遊願

&nbsp;&nbsp;&nbsp;&nbsp;自在并得法&nbsp;&nbsp;&nbsp;&nbsp;成就此六種

釋曰。六成就者。一能見成就。二能授成就。三遊戲成就。四遊願成就。五自在成就。六得法成就。能見成就者。謂五眼。肉眼天眼慧眼法眼佛眼此成就故。能授成就者。謂六通。依此能教授故。如其次第。身通往彼所。天耳通聞其音而為說法。他心通知障有無為之除斷。宿住通知過去行借力令知使其生信。天眼通知死此生彼令其生厭。漏盡通為之說法令得解脫。遊戲成就者。此有多種。謂變化等諸定。遊願成就者。謂入願力遊諸願果。謂放光發聲等。此不可數。廣如十地經說。自在成就者。謂十自在。亦如十地經說。得法成就者。謂得力無所畏及不共法。已說菩薩修習四神足。次說菩薩修習五根。偈曰

&nbsp;&nbsp;&nbsp;&nbsp;覺行聞止觀&nbsp;&nbsp;&nbsp;&nbsp;信等根所緣

&nbsp;&nbsp;&nbsp;&nbsp;增上是根義&nbsp;&nbsp;&nbsp;&nbsp;成就利益故

釋曰。信根以菩提為所緣。進根以菩薩行為所緣。念根以聞大乘法為所緣。定根以奢摩他為所緣。慧根以如實智為所緣。問云何是根義。答此信等於所緣增上。故名為根。能成就利益故。已說菩薩修習五根。次說菩薩修習五力。偈曰

&nbsp;&nbsp;&nbsp;&nbsp;應知信等根&nbsp;&nbsp;&nbsp;&nbsp;垂入於初地

&nbsp;&nbsp;&nbsp;&nbsp;如前五根障&nbsp;&nbsp;&nbsp;&nbsp;能羸故名力

釋曰。此中五根臨入初地時。能令不信懈怠失念亂心無知羸劣。故名為力。已說菩薩修習五力。次說菩薩修習七覺分。偈曰

&nbsp;&nbsp;&nbsp;&nbsp;菩薩入初地&nbsp;&nbsp;&nbsp;&nbsp;建立於覺分

&nbsp;&nbsp;&nbsp;&nbsp;諸法及眾生&nbsp;&nbsp;&nbsp;&nbsp;於此得平等

釋曰。諸菩薩入初地時。覺彼法故建立覺分。問云何覺。答於一切法及自他身得平等解。如此名覺。如其次第。法無我及人無我故。偈曰

&nbsp;&nbsp;&nbsp;&nbsp;譬如輪王行&nbsp;&nbsp;&nbsp;&nbsp;七寶為先導

&nbsp;&nbsp;&nbsp;&nbsp;菩薩趣正覺&nbsp;&nbsp;&nbsp;&nbsp;七分常圓滿

釋曰。此明諸菩薩七覺分與轉輪聖王七寶相似。問何分與何寶相似。偈曰

&nbsp;&nbsp;&nbsp;&nbsp;念伏於諸境&nbsp;&nbsp;&nbsp;&nbsp;擇法破分別

&nbsp;&nbsp;&nbsp;&nbsp;進速無餘覺&nbsp;&nbsp;&nbsp;&nbsp;明增喜遍身

&nbsp;&nbsp;&nbsp;&nbsp;障盡猗而樂&nbsp;&nbsp;&nbsp;&nbsp;諸作從定生

&nbsp;&nbsp;&nbsp;&nbsp;隨時所欲住&nbsp;&nbsp;&nbsp;&nbsp;棄取皆由捨

釋曰。第一念覺分與輪寶相似。未降國土輪能降故。未伏境界念能伏故。第二擇法覺分與象寶相似。諸國勍敵象能摧故。分別勝怨擇能破故。第三精進覺分與馬寶相似。大地闊邊馬速窮故。真如極際進速覺故。第四喜覺分與珠寶相似。珠光燭幽王歡極故。法明破暗心喜滿故。第五猗覺分與女寶相似。王受快樂女摩觸故。智脫障惱猗息惡故。第六定覺分與藏臣寶相似。王有所須從臣出故。智有所用從定生故。第七捨覺分與兵寶相似。主兵閱眾棄弱取強隨轉輪聖王所住不疲倦故。菩薩修行棄惡取善隨無分別智所住無功用故。成立七覺分與七寶相似。其義如此。偈曰

&nbsp;&nbsp;&nbsp;&nbsp;依止及自性&nbsp;&nbsp;&nbsp;&nbsp;出離與功德

&nbsp;&nbsp;&nbsp;&nbsp;第五說不染&nbsp;&nbsp;&nbsp;&nbsp;此分有三種

釋曰。七覺分如其次第。念是依止分。一切菩提分依此而行故。擇是自性分。一切菩提以此為自體故。進是出離分。以此能令菩薩至究竟故。喜是功德分。以此能令心樂滿故。猗定捨三是不染分。猗是不染因故。定是不染依止故。捨是不染自性故。已說菩薩修習七覺分。次說菩薩修習八正道分。偈曰

&nbsp;&nbsp;&nbsp;&nbsp;一轉如前覺&nbsp;&nbsp;&nbsp;&nbsp;立分二亦然

&nbsp;&nbsp;&nbsp;&nbsp;次三三業淨&nbsp;&nbsp;&nbsp;&nbsp;後三三障斷

釋曰。一轉如前覺者。第一分。如前位中如實覺後時隨轉。說名正見。立分二亦然者。第二分。如前位中自所立分而解。入佛經中如佛所立為他分別。名正思惟。次三三業淨者。次三謂正語正業正命。三業謂語業身業俱業。如其次第。以次三正攝此三業故。後三三障斷者。後三謂正勤正念正定。三障謂智障定障自在障。如其次第。以後三正治此三障。由修正勤長時不退屈故智障斷。由修正念掉沒無體故定障斷。由修正定勝德成就故自在障斷。如是建立八正道分應知

## 大乘莊嚴經論卷第十

### 覺分品第二十一之二

釋曰。已說菩薩修習道分。次說菩薩修習止觀。偈言

&nbsp;&nbsp;&nbsp;&nbsp;安心於正定&nbsp;&nbsp;&nbsp;&nbsp;此即名為止

&nbsp;&nbsp;&nbsp;&nbsp;正住法分別&nbsp;&nbsp;&nbsp;&nbsp;是名為觀相

釋曰。安心於正定此即名為止者。謂心依正定而不見。心非無正定而立止故。是名止相。正住法分別是名為觀相者。謂依正住分別法體。是名觀相。問此二行云何修。偈曰

&nbsp;&nbsp;&nbsp;&nbsp;普欲諸功德&nbsp;&nbsp;&nbsp;&nbsp;是二悉應修

&nbsp;&nbsp;&nbsp;&nbsp;一分非一分&nbsp;&nbsp;&nbsp;&nbsp;修有單雙故

釋曰。普欲諸功德是二悉應修者。若人遍欲求諸功德。是人於止觀二行悉應修習。如經中說。佛告諸比丘。若有所求云何令得。諸比丘。離欲離惡不善法。乃至廣說。諸比丘。有二法應須修習。所謂止觀。一分非一分者。一分謂或止或觀。非一分謂止觀合。問何故。答修有單雙故。單修者一分。或止修或觀修。雙修者非一分。謂止觀合修。問此二行云何種差別。復云何業。偈曰

&nbsp;&nbsp;&nbsp;&nbsp;能通及能出&nbsp;&nbsp;&nbsp;&nbsp;無相亦無為

&nbsp;&nbsp;&nbsp;&nbsp;淨土及淨果&nbsp;&nbsp;&nbsp;&nbsp;是二即為業

釋曰。此偈上半明種差別。下半明業。此二法在信行地名依止修。若入大地復有四種差別。一能通修。謂入初地。二能出修。謂入乃至六地。於彼六地出有相方便故。三無相修。謂入第七地。四無為修。謂入後三地。作功用修名有為。後三地不作功用故名無為。此五是種差別。淨土者。依後三地修淨土行。淨果者。作轉依行。此二淨。即是彼業。已說菩薩止觀。次說菩薩修習五種巧方便。偈曰

&nbsp;&nbsp;&nbsp;&nbsp;自熟與成生&nbsp;&nbsp;&nbsp;&nbsp;速果并作業

&nbsp;&nbsp;&nbsp;&nbsp;生死道不絕&nbsp;&nbsp;&nbsp;&nbsp;說此為五巧

釋曰。五種巧方便者。一自熟佛法。以無分別智為巧方便。二成熟眾生。以四攝法為巧方便。三速得菩提。以懺悔隨喜請轉法輪生起勝願為巧方便。四作業成就。以二門為巧方便。二門者。謂陀羅尼門及三昧門以此二門能成就利益眾生業故。五生死道不絕。以無住處涅槃為巧方便。問云何巧差別。云何巧業。偈曰

&nbsp;&nbsp;&nbsp;&nbsp;菩薩巧無等&nbsp;&nbsp;&nbsp;&nbsp;差別依諸地

&nbsp;&nbsp;&nbsp;&nbsp;能成自他利&nbsp;&nbsp;&nbsp;&nbsp;說是名為業

釋曰。此偈上半明巧差別。下半明巧業。差別者。此五方便於諸菩薩最上無等。何以故。於諸地中不與二乘共故。是故差別。業者。能成就自身他身一切利益。是名為業。已說菩薩巧方便。次說菩薩陀羅尼。偈曰

&nbsp;&nbsp;&nbsp;&nbsp;業報及聞習&nbsp;&nbsp;&nbsp;&nbsp;亦以定為因

&nbsp;&nbsp;&nbsp;&nbsp;依止此三行&nbsp;&nbsp;&nbsp;&nbsp;持類有三種

釋曰。陀羅尼品類有三種。一報得。由先世業力得故。二習得。由現在聞持力而得故。三修得。由依定力得故。問云何種差別。偈曰

&nbsp;&nbsp;&nbsp;&nbsp;二小一為大&nbsp;&nbsp;&nbsp;&nbsp;一大復三種

&nbsp;&nbsp;&nbsp;&nbsp;地前與地上&nbsp;&nbsp;&nbsp;&nbsp;不淨及淨故

釋曰。二小一為大者。於彼三種品類中。報得及習得。應知此二為小。修得者。應知此一為大。一大復三種者。於彼大種類中。應知復有三種。謂軟中上。未入地菩薩所有為軟。以入不淨地菩薩所有為中。謂初七地。入清淨地菩薩所有為上。謂後三地。問云何業。偈曰

&nbsp;&nbsp;&nbsp;&nbsp;應知諸菩薩&nbsp;&nbsp;&nbsp;&nbsp;恒依陀羅尼

&nbsp;&nbsp;&nbsp;&nbsp;聞法及持法&nbsp;&nbsp;&nbsp;&nbsp;作業皆如是

釋曰。此中應知。諸菩薩依止陀羅尼恒開示妙法及常受持。以此為業。已說菩薩陀羅尼。次說菩薩起諸願。偈曰

&nbsp;&nbsp;&nbsp;&nbsp;思欲共為體&nbsp;&nbsp;&nbsp;&nbsp;智獨是彼因

&nbsp;&nbsp;&nbsp;&nbsp;諸地即為地&nbsp;&nbsp;&nbsp;&nbsp;二果亦為果

&nbsp;&nbsp;&nbsp;&nbsp;應知差別三&nbsp;&nbsp;&nbsp;&nbsp;種種大清淨

&nbsp;&nbsp;&nbsp;&nbsp;此業有二種&nbsp;&nbsp;&nbsp;&nbsp;自利與利他

釋曰。此二偈以六義分別諸願。一自性二因三地四果五差別六業。彼思欲相應共為自性。以智為因。諸地為地。二果為果。謂即果及未來果。以諸願為因。心得遂故。心遂者。如心所欲皆成就故。又以願力遊諸願果。所謂身放光明口發音響乃至廣說。差別有三種。一種種。謂信行地願如是如是欲得故。二廣大。謂入地菩薩十大願故。三清淨。謂後後諸地轉轉清淨。乃至佛地極清淨故。是名差別。彼業二種。一自利成就。二利他成就。是名為業。已說菩薩諸願。次說菩薩修習三三昧。偈曰

&nbsp;&nbsp;&nbsp;&nbsp;應知二無我&nbsp;&nbsp;&nbsp;&nbsp;及以二我依

&nbsp;&nbsp;&nbsp;&nbsp;二依常寂滅&nbsp;&nbsp;&nbsp;&nbsp;三定所行境

釋曰。三三昧有三種所行。一人法。二無我。是空三昧所行。二彼二執所依五取陰。是無願三昧所行。三彼依畢竟寂滅。是無相三昧所行。彼三種所取體為三種境界。彼三種能取體為三種三昧。是名三三昧。問三三昧名義云何。偈曰

&nbsp;&nbsp;&nbsp;&nbsp;空定無分別&nbsp;&nbsp;&nbsp;&nbsp;無願厭背生

&nbsp;&nbsp;&nbsp;&nbsp;無相恒樂得&nbsp;&nbsp;&nbsp;&nbsp;彼依常寂滅

釋曰。空定無分別者。無分別義是空三昧義。由人法二我不分別故。無願厭背生者。厭背義是無願三昧義。由厭背我執所依故。無相恒樂得彼依常寂滅者。樂得義是無相三昧義。由樂得彼所依畢竟寂滅故。問三三昧云何起。偈曰

&nbsp;&nbsp;&nbsp;&nbsp;應知及應斷&nbsp;&nbsp;&nbsp;&nbsp;及以應作證

&nbsp;&nbsp;&nbsp;&nbsp;次第空等定&nbsp;&nbsp;&nbsp;&nbsp;修習有三種

釋曰。應知及應斷及以應作證者。應知謂人法二無我。應斷謂二我執所依。應證謂彼依畢竟寂滅。次第空等定修習有三種者。此中為知人法二無我故修空三昧。為斷彼二執所依故修無願三昧。為證彼依畢竟寂滅故修無相三昧。已說菩薩修習三三昧。次說菩薩四法憂陀那。偈曰

&nbsp;&nbsp;&nbsp;&nbsp;如前三三昧&nbsp;&nbsp;&nbsp;&nbsp;四印為依止

&nbsp;&nbsp;&nbsp;&nbsp;菩薩如是說&nbsp;&nbsp;&nbsp;&nbsp;為利群生故

釋曰。四法印者。一者一切行無常印。二者一切行苦印。三者一切法無我印。四者涅槃寂滅印。此中應知。無常印及苦印為成無願三昧依止。無我印為成空三昧依止。寂滅印為成無相三昧依止。菩薩說此四印為三三昧依止。皆為利益諸眾生故。問何等是無常義乃至何等是寂滅義。偈曰

&nbsp;&nbsp;&nbsp;&nbsp;無義分別義&nbsp;&nbsp;&nbsp;&nbsp;不真分別義

&nbsp;&nbsp;&nbsp;&nbsp;息諸分別義&nbsp;&nbsp;&nbsp;&nbsp;是名四印義

釋曰。此中諸菩薩以無義是無常義。由分別相畢竟常無故。以分別義是無我義。由分別相唯有分別。此二是分別相。由無體故。不真分別義是苦義。由三界心心法為苦體故。此是依他相。息諸分別義是寂滅義。此是真實相。復次應知依他相。復以剎那剎那壞為無常義。問云何成立剎那壞義。偈曰

&nbsp;&nbsp;&nbsp;&nbsp;由起及從因&nbsp;&nbsp;&nbsp;&nbsp;相違亦不住

&nbsp;&nbsp;&nbsp;&nbsp;無體與相定&nbsp;&nbsp;&nbsp;&nbsp;隨轉并滅盡

&nbsp;&nbsp;&nbsp;&nbsp;變異因亦果&nbsp;&nbsp;&nbsp;&nbsp;執持與增上

&nbsp;&nbsp;&nbsp;&nbsp;隨淨及隨生&nbsp;&nbsp;&nbsp;&nbsp;成義有十五

釋曰。此二偈以十五義成立剎那剎那滅義。一由起。二從因。三相違。四不住。五無體。六相定。七隨轉。八滅盡。九變異。十因。十一果。十二執持。十三增上。十四隨淨。十五隨生。由此十五義剎那壞義可得成立。第一由起者。諸行相續流名起。若無剎那剎那滅義。而有諸行相續流名起者不然。若汝言物有暫時住後時先者滅後者起名相續者則無相續。由暫住時後起無故。第二從因者。凡物前滅後起必籍因緣。若離因緣則無體故。若汝言彼物初因能生後時多果者不然。初因作業即便滅盡。豈得與後諸果作因。若汝言初因起已更不起者。建立此因復何所用。若汝言起已未滅後時方滅者。彼至後時誰為滅因。第三相違者。若汝復執是能起因復為滅因者不然。起滅相違同共一因無此理故。譬如光暗不並冷熱不俱。此亦如是。是故起因非即滅因。若如汝執諸行起已非即滅者。則違阿含及道理。違阿含者。佛語諸比丘。諸行如幻是壞滅法。是暫時法剎那不住。違道理者。諸修行人於諸行生滅中思惟剎那剎那滅。若不如是於臨終時見彼滅相則無厭惡離欲解脫。是則同餘凡夫。第四不住者。若汝言諸行起已得有住者。為行自住得因他住。若行自住何故不能恒住。若因他住彼住無體。何所可因。二俱不爾。是故剎那剎那滅義得成。第五無體者。若汝執住因雖無壞因未至。是故得住。壞因若至後時即滅。非如火變黑鐵者不然。壞因畢竟無有體故。火變鐵譬我無此理。鐵與火合黑相似滅赤相似起。能牽赤相似起是火功能。實非以火變於黑鐵。又如煎水至極少位後水不生亦非火合水方無體。第六相定者。佛說有為法有為相一向決定所謂無常。汝執諸行起已非即滅者。是有為法則有少時而非無常。便墮非一向相。第七隨轉者。若汝言若物剎那剎那新生者云何於中作舊物解。應說由相似隨轉得作是知。譬如燈焰相似起故起舊燈知而實差別前體無故。第八滅盡者。若汝言云何得知後物非前。應說由滅盡故。若住不滅則後剎那與初剎那住無差別。由有差別故知後物而非前物。第九變異者。若汝言物之初起非即變異者不然。內外法體後邊不可得故。由初起即變漸至明了。譬如乳至酪位酪相方現。而變體微細難可了知。由相似隨轉謂是前物。以是故剎那剎那滅義得成。第十因者。若汝許心是剎那滅。彼心起因謂眼色等諸行。彼果剎那滅故因亦剎那。由不可以常因起無常果故。第十一果者。彼眼等諸行亦是心果。是故剎那滅義得成。由不可以無常因起常果故。第十二執持者。若汝言云何得知眼等諸行亦是心果。應說由心執持得增長故。第十三增上者。又如佛說。心將世間去。心牽世間來。由心自在世間隨轉。識緣名色此說亦爾。故知諸行是心果。第十四隨淨者。淨是禪定人心。彼人諸行隨淨心轉。如經中說。修禪比丘具足神通心得自在。若欲令木為金則得隨意。故知諸行皆是心果。第十五隨生者。如作罪眾生所得外物一切下劣。作福眾生所得外物一切妙好。故知諸行皆是心果。因是剎那果非剎那無此道理。由因自在故。如是總成立一切內外諸行是剎那已。次別成立內法是剎那。偈曰

&nbsp;&nbsp;&nbsp;&nbsp;初起及續起&nbsp;&nbsp;&nbsp;&nbsp;長起及依起

&nbsp;&nbsp;&nbsp;&nbsp;變起與熟起&nbsp;&nbsp;&nbsp;&nbsp;劣起亦勝起

&nbsp;&nbsp;&nbsp;&nbsp;明起無明起&nbsp;&nbsp;&nbsp;&nbsp;及以異處起

&nbsp;&nbsp;&nbsp;&nbsp;種起無種起&nbsp;&nbsp;&nbsp;&nbsp;像起十四起

釋曰。此二偈以十四種起成立內法諸行是剎那義。一者初起。謂最初自體生。二者續起。謂除初剎那餘剎那生。三者長起。謂眠食梵行正受長養故生。四者依起。謂眼等諸識依止眼等根生。五者變起。謂貪等染污令色等變生。六者熟起。謂成胎嬰兒童子少壯中年老位等生。七者劣起。謂諸惡道生。八者勝起。謂諸善道生。九者明起。謂欲界後二天及色界無色界一切天生。十者無明起。謂除前明處所餘諸處生。十一者異處起。謂此處死彼處生。十二者種起。謂除阿羅漢最後五陰生。十三者無種起。謂前所除最後五陰生。由後生種子無故。十四者像起。謂入解脫禪者定自在力故諸行像生。問復以何因成立此十四種起。偈曰

&nbsp;&nbsp;&nbsp;&nbsp;續異及斷異&nbsp;&nbsp;&nbsp;&nbsp;隨長亦隨依

&nbsp;&nbsp;&nbsp;&nbsp;住過及去過&nbsp;&nbsp;&nbsp;&nbsp;無住無無死

&nbsp;&nbsp;&nbsp;&nbsp;亦有隨心相&nbsp;&nbsp;&nbsp;&nbsp;行者應當知

&nbsp;&nbsp;&nbsp;&nbsp;如此九種因&nbsp;&nbsp;&nbsp;&nbsp;成前十四起

釋曰。此二偈以九種因成立。前十四起。九種因者。一續異。二斷異。三隨長。四隨依。五住過。六去過。七無住。八有死。九隨心。第一續異者。此因成立第一初起。若最初起時因體無差別者。則後時諸行相續而起亦無差別。因體無差別故。由因有差別故。後餘諸行剎那得成。第二斷異者。此因成立第二續起。若一一剎那無差別因者。則後時斷差別亦不可得。由斷有差別故。諸行剎那此義得成。第三隨長者。此因成立第三長起。能令諸行圓滿故名為長。若無剎那而有諸行長養者不然。由彼住故。若諸行得住則不得漸大圓滿。非謂長養。第四隨依者。此因成立第四依起。若執能依不住所依得住者不然。如人乘馬人去馬不去無有此理。如是識依於根。識有剎那。依無剎那不然亦爾。第五住過者。此因成立六起。謂變起熟起劣起勝起明起無明起。成立變起熟起者。若執諸行初起即住不滅者不然。無變起故。謂貪等變色永不可得。由初無變後亦爾故。若初無變後諸熟位亦不可得。由先有變後方熟故。成立劣起勝起剎那亦爾。若執諸行得住而有善惡熏習次第與果者不然。諸行不住次第相續各得與果。此義可爾。成立明起無明起剎那亦爾。若諸行得住則明起亦無不住則有。由心轉故。無無明起亦爾。後時無變異故。第六去過者。此因成立第十一異處起。若執諸行往餘處名去者不然。我今問汝。諸行去作為起已將諸行往餘處。為不起將諸行往餘處。若起已將往者此處起已餘處不起此即是住。而言去者是義相違。若不起將往者不起則本來無去。而言去者此語無義。又復若諸行去作住此處。即作所作令諸行去。是亦不然。住則不得到餘處故。若諸行到餘處方作所作。是亦不然。無有離去而有諸行到餘處故。若此處住若餘處住。離諸行外畢竟求作不可得。是故不異諸行相續而有去。作去既無體則剎那義成。若汝言若實無去云何世人見去。應說由無間相續假說名去實無去體。若汝言復有何因諸行得相續去。應說因緣無量。有心力自在如威儀等去。有宿業自在如中陰中去。有手力自在如放箭擲石去。有依止自在如乘車乘船去。有使力自在如風吹物去。有自體自在如風性傍去火性上去水性下去。有術力自在如依呪依藥在空而去。有磁石自在能令鐵去。有通力自在如乘通去。如是等有無量因緣。能令諸行相續假說名去。是義應知。第七無住者。此因成立第十二種起。若諸行得住。餘時更有種子起者不然。剎那剎那無餘因故。若諸行不住後種子起是義可然。第八有死者。此因成立第十三無種起。若無剎那而有死時無種起者不然。先有種起後命終時方無種起。是亦不然。由一一剎那因無體故。是故死心剎那不可得成。第九隨心者。此因成立第十四像起。由心自在剎那剎那彼像得起。若無剎那而像得起無此理故。問如是別成立內有為法剎那已。復有何因能成立外法四大及六種造色是剎那耶。偈曰

&nbsp;&nbsp;&nbsp;&nbsp;由滋及由涸&nbsp;&nbsp;&nbsp;&nbsp;性動增亦減

&nbsp;&nbsp;&nbsp;&nbsp;二起與四變&nbsp;&nbsp;&nbsp;&nbsp;薪力及漸微

&nbsp;&nbsp;&nbsp;&nbsp;亦說隨心起&nbsp;&nbsp;&nbsp;&nbsp;及以難問成

&nbsp;&nbsp;&nbsp;&nbsp;一切諸外法&nbsp;&nbsp;&nbsp;&nbsp;無非剎那體

釋曰。此二偈以十四因成立外法是剎那。水有二因。一滋二涸。若無剎那水或時滋長或時乾涸不可顯現。若人作如是問既無剎那水有何因而滋。復有何因而涸。彼則不能答。今見水有滋涸。故知剎那是水滋涸因。風有三因。一性動二增盛。三減息。若風性住則無動時。行無體故。亦無增盛亦無減息。由彼住故。地有六因。謂二起四變。二起者。由水由風地起可得。謂劫生時。彼地是水風果。故知地亦是剎那。四變者。由四所作地變可得。一業力所作。由眾生業力有差別故。二人功所作。由掘鑿等故。三諸大所作。由火水風故。四時節所作。由時改轉異相現故。若無剎那四變不可得。因無體故。如地有六因。知是剎那。色香味觸六因亦爾。是故亦是剎那。火有一因。所謂薪力。薪力火增故火得起。已共火起薪即不得住。火燒薪已火亦不住。若火不由薪。後時無薪火應久住。由隨同義故火。聲在後說聲有一因。所謂漸微譬如鍾聲後時漸微可得。若無剎那後時小聲無可得。理法入色有一因謂隨心起。如受戒時隨心下中上。起心因剎那故。彼果亦剎那。是故外法剎那亦成。復次總由難問故。我今問汝。何故欲得諸行無常不欲得諸行剎那滅。若汝言一一剎那滅不可知者不然。譬如燈焰。於不動位彼剎那亦不可知。汝何故不欲令彼體無剎那。若汝言燈焰體有剎那細故不可覺者。諸行亦爾。何故不欲令有剎那。若汝言燈焰與諸行不相似者不然。不相似有二種。一自性不相似。二時分不相似。若此自性不相似者。此譬得成。非自體為譬故。非如以燈喻燈以牛喻牛譬則不成。若取時分不相似者。此譬亦成。由燈焰及諸行皆剎那相似故。若非剎那譬則不成。今更問汝。如人乘乘。其乘住時其人去不。答不。若爾者所依根住能依識去。亦無道理。若汝言何故現見燈焰念念滅。燈炷如是住。應說汝見非見。由炷相續剎那剎那有壞有起汝不如實知故。若汝言諸行剎那如燈焰者世人何故不知。應說由諸行是顛倒物故相續剎那隨轉。此不可知而實別別起。世人謂是前物生顛倒知。若不爾則無無常常倒。倒體若無染污亦無。復從何處而有解脫。由是難問則諸行剎那成。成立無常義已。次成立無我義。問人者為可說有為可說無。偈曰

&nbsp;&nbsp;&nbsp;&nbsp;人假非實有&nbsp;&nbsp;&nbsp;&nbsp;言實不可得

&nbsp;&nbsp;&nbsp;&nbsp;顛倒及染污&nbsp;&nbsp;&nbsp;&nbsp;染因成立故

釋曰。人假非實有者。可說人是假名有非實體有。若如此則不墮一向執。離有無故。問人是實有云何知無。答言。實不可得。由彼人不如色等有實可得非覺智證故。問人非覺智不證。佛又說我者現在可得。汝言不可得者不然。答此言可得非實可得。由顛倒故。佛說無我計我。是名顛倒問云何知是顛倒。答由染污故。身見是染污。所謂我我所執。若不顛倒則非染污。問云何知我執是染污。答染污因故。由我執為因貪等染污得起。是故知是染污。問如汝所許於色等五陰說人假有。此人與陰為一為異。偈曰

&nbsp;&nbsp;&nbsp;&nbsp;假人與實陰&nbsp;&nbsp;&nbsp;&nbsp;不可說一異

&nbsp;&nbsp;&nbsp;&nbsp;若說一異者&nbsp;&nbsp;&nbsp;&nbsp;則有二過生

釋曰。假人與陰不可說一不可說異。若說一異二過則生。二過者。若說人與陰一。陰即是人及人是實。若說人與陰異。陰雖非人人亦是實。以是故。人是施設有。一異不可說。是故如來止記論成。偈曰

&nbsp;&nbsp;&nbsp;&nbsp;若執人是實&nbsp;&nbsp;&nbsp;&nbsp;一異應可說

&nbsp;&nbsp;&nbsp;&nbsp;一異不可說&nbsp;&nbsp;&nbsp;&nbsp;此說則無理

釋曰。若人違大師教執有實人。是實人與陰一異則應可說。而執與陰一異不可說。此說則無道理。若汝言人不可說如火與薪非異非不異者不然。偈曰

&nbsp;&nbsp;&nbsp;&nbsp;異相及世見&nbsp;&nbsp;&nbsp;&nbsp;聖說亦不然

&nbsp;&nbsp;&nbsp;&nbsp;火薪非不說&nbsp;&nbsp;&nbsp;&nbsp;有二可得故

釋曰。異相者。火謂火大。薪謂餘大。各有別相。是故火與薪異。世見者。世人離火見薪。謂可燒木等。亦離薪見火。如風吹焰去。是故火與薪異。聖說亦不然者。佛世尊無處說。火之與薪一異不可說。是故汝執火薪一異不可說。此說無道理。若汝言非離薪見火風即是薪者不然。有二可得故。由火之與風二相別故。復次偈曰

&nbsp;&nbsp;&nbsp;&nbsp;二有故識起&nbsp;&nbsp;&nbsp;&nbsp;人緣則非義

&nbsp;&nbsp;&nbsp;&nbsp;好滅及惡生&nbsp;&nbsp;&nbsp;&nbsp;言生復非理

釋曰。若人執人有實。謂見者聞者覺者識者食者知者說者。若爾彼眼等識起。為以人為緣說人是作者。為以人是主說人是作者。若以人為緣者。二有故識起人緣則非義。由人於識起中無有少力可見故。若以人是主者。好滅及惡生言生復非理。若人為主。已生所愛識。應畢竟令不滅。不應令滅。未生不愛識。應畢竟令不生。不應令生。以是故。汝不應執人是見者乃至識者。復次偈曰

&nbsp;&nbsp;&nbsp;&nbsp;汝執實人中&nbsp;&nbsp;&nbsp;&nbsp;何業可成立

&nbsp;&nbsp;&nbsp;&nbsp;無實強令實&nbsp;&nbsp;&nbsp;&nbsp;違佛三菩提

釋曰。若人是實有。汝以何業可得成立。凡是實有必有事業。如眼等淨色以見等事業可得成立。人無是等事業可得成立。是故人非實有。復次汝於無實人中強欲令有實人。即違如來三種菩提。一者甚深菩提。二者不共菩提。三者出世菩提。若見實人。則非甚深菩提。則非不共外道菩提。則非世間不習菩提。是故此執是世間所取。是外道著處。是生死。恒習。復次若人是見者乃至識者眼等諸根為有功用為無功用。若有功用為自然起為由人起。問彼何所疑。偈曰

&nbsp;&nbsp;&nbsp;&nbsp;若用自然起&nbsp;&nbsp;&nbsp;&nbsp;即有三過生

&nbsp;&nbsp;&nbsp;&nbsp;若以人為緣&nbsp;&nbsp;&nbsp;&nbsp;眼等則無用

釋曰。若言眼等功用自然起者。人於眼等不作事業則有三種過生。若言以人為緣功用得起者。眼等諸根則一向無有功用。問何者是功。用自然起三過。偈曰

&nbsp;&nbsp;&nbsp;&nbsp;人非作者故&nbsp;&nbsp;&nbsp;&nbsp;用非常起故

&nbsp;&nbsp;&nbsp;&nbsp;起非一時故&nbsp;&nbsp;&nbsp;&nbsp;自起則不然

釋曰。若眼等功用不待人作自然而起。則人非作者。云何名見者乃至識者。此是第一過失。若眼等功用自然起則應常起。不應起時非常。此是第二過失。若眼等功用常起則起應一時。云何不得並起。此是第三過失。由此義故。若言自然起者不然。問以人為緣復有何過。偈曰

&nbsp;&nbsp;&nbsp;&nbsp;人住用先無&nbsp;&nbsp;&nbsp;&nbsp;人壞則人斷

&nbsp;&nbsp;&nbsp;&nbsp;更有第三體&nbsp;&nbsp;&nbsp;&nbsp;為緣無此義

釋曰。若言人住與功用為緣者。人既常有。何故功用先無後有。是義不然。若言人壞為緣者。人壞則墮無常。是亦不然。若言更有第三不住不壞人為緣者。無有此義。如是依道理說實人不可得。復次偈曰

&nbsp;&nbsp;&nbsp;&nbsp;諸法無我印&nbsp;&nbsp;&nbsp;&nbsp;及說真實空

&nbsp;&nbsp;&nbsp;&nbsp;有我有五過&nbsp;&nbsp;&nbsp;&nbsp;是故知無我

釋曰。法印經中佛說。一切法無我。真實空經中佛說。有業有報作者不可得。捨前陰起後陰。起滅唯法。增五經中說。若執有我有五過失。一者墮於見處起我見命者見。二者同於外道。三者僻行邪行。四者。於空不欲不信不住。五者聖法不得清淨。如是依阿含說。有實人亦不可得。問若無實人。云何世尊處處經中而說有人。謂知者負擔者及建立隨信行等人耶偈曰

&nbsp;&nbsp;&nbsp;&nbsp;由依染淨法&nbsp;&nbsp;&nbsp;&nbsp;位斷說有異

&nbsp;&nbsp;&nbsp;&nbsp;行異相續異&nbsp;&nbsp;&nbsp;&nbsp;無實假說人

釋曰。由依染污法及清淨法。有位差別及斷差別。故建立假人有差別。若無假人差別則不可說有行差別及相續差別。如知經中說。何等諸法謂染污法。何等為知謂清淨法。如負擔經中說。何者負擔謂染污法。何者棄擔謂清淨法。若無行差別及相續差別則不可說。此二法為知者負擔者。菩提分法多位差別。謂方便道見道修道究竟道。若無行及相續差別則不可說。彼菩提分法有隨信行等人差別。由無實人。約法差別可得假說。以此道理。故知所說但是假人。若佛意不說是假人說實人則無用。由起眾生我見故。偈曰

&nbsp;&nbsp;&nbsp;&nbsp;不為起我見&nbsp;&nbsp;&nbsp;&nbsp;由見已起故

&nbsp;&nbsp;&nbsp;&nbsp;無始已習故&nbsp;&nbsp;&nbsp;&nbsp;無用應解脫

釋曰。佛不應為起眾生我見說有實人。由眾生我見先已起故。亦不為令眾生數習我見說有實人。由眾生我見先已習故。亦不為令我見眾生得解脫故說有實人。一切無功用者。皆應自然得解脫故。以是故一切未見諦者。有我見而無解脫。非如苦體先時不見後時方見。人不如是。非先不見後時方見。又如苦體先時不見後亦不見。即無解脫人體亦爾。先時亦見後時亦見。則無解脫。若實有我則決定有我所。從此二執即起我愛及餘煩惱。如是則無解脫。以是故不應欲得有實人。以我見等過皆悉起故。如是別說菩提分已。次總結前義。偈曰

&nbsp;&nbsp;&nbsp;&nbsp;慚羞等功德&nbsp;&nbsp;&nbsp;&nbsp;菩薩常具足

&nbsp;&nbsp;&nbsp;&nbsp;自利既不捨&nbsp;&nbsp;&nbsp;&nbsp;亦令他利成

釋曰。此義如前所顯略說。覺分品究竟

## 大乘莊嚴經論卷第十二

### 功德品第二十二

釋曰。已說菩薩諸覺分。次說菩薩諸功德。偈曰

&nbsp;&nbsp;&nbsp;&nbsp;捨身及勝位&nbsp;&nbsp;&nbsp;&nbsp;忍下亦長勤

&nbsp;&nbsp;&nbsp;&nbsp;不味不分別&nbsp;&nbsp;&nbsp;&nbsp;六行說希有

釋曰。此偈顯示行希有。檀行者。若能施自身命。則為希有。餘非希有。戒行者。若能棄捨勝位慕道出家。則為希有。餘非希有。忍行者。若能不顧身命忍於下劣眾生。則為希有。餘非希有。精進行者。若能長時正勤乃至窮生死際而不斷絕。則為希有。餘非希有。禪行者。若能於勝定樂而不噉味不彼受生。則為希有。餘非希有。慧行者。若能起無分別智。則為希有。餘非希有。若聲聞人分別四諦而有厭離。菩薩則不爾。是名六種行希有。偈曰

&nbsp;&nbsp;&nbsp;&nbsp;生在如來家&nbsp;&nbsp;&nbsp;&nbsp;得記并受職

&nbsp;&nbsp;&nbsp;&nbsp;及以得菩提&nbsp;&nbsp;&nbsp;&nbsp;四果說希有

釋曰。此偈顯示果希有。菩薩有四種果。一者入初地時生如來家。是須陀洹果。二者於第八地中而得授記。是斯陀含果。三者於第十地中而得受職。是阿那含果。四者佛地。是阿羅漢果。前三是學果。第四是無學果。已說菩薩希有。次說菩薩非希有。偈曰

&nbsp;&nbsp;&nbsp;&nbsp;離欲與得悲&nbsp;&nbsp;&nbsp;&nbsp;勝修及平等

&nbsp;&nbsp;&nbsp;&nbsp;依此修諸度&nbsp;&nbsp;&nbsp;&nbsp;是行非希有

釋曰。若菩薩已得離欲而行布施非為希有。不染於物物易捨故。若菩薩已得大悲而持戒忍辱非為希有。若菩薩已得勝修。謂第八地。由無功用無分別故。行後三度非為希有。若菩薩已得自他平等心行一切諸度亦非希有。由利他時即如自利。無有退屈心故。已說菩薩非希有。次說菩薩平等心。偈曰

&nbsp;&nbsp;&nbsp;&nbsp;菩薩愛眾生&nbsp;&nbsp;&nbsp;&nbsp;不同生五愛

&nbsp;&nbsp;&nbsp;&nbsp;自身與眷屬&nbsp;&nbsp;&nbsp;&nbsp;子友及諸親

釋曰。此偈顯示菩薩於諸眾生得平等心。眾生有五種愛心不得平等。一愛自身。二愛眷屬。三愛兒子。四愛朋友。五愛諸親。由此五愛不得平等亦非畢竟。如人或時亦行自害。菩薩愛眾生心則平等。由不捨不退故。偈曰

&nbsp;&nbsp;&nbsp;&nbsp;無偏及無犯&nbsp;&nbsp;&nbsp;&nbsp;遍忍起善利

&nbsp;&nbsp;&nbsp;&nbsp;禪亦無分別&nbsp;&nbsp;&nbsp;&nbsp;六度心平等

釋曰。此偈顯示菩薩行六度得心平等。無偏者。是布施心平等。於諸求者不墮愛憎故。無犯者。是持戒心平等。乃至微細戒行亦不缺故。遍忍者。是忍辱心平等。普於勝劣眾生皆能忍故。起善利者。是精進心平等。為起一切善根及起自他一切種利而勤行故。禪亦者。是學定心平等。菩薩修定亦為起諸善根及為起諸利益而精進故。無分別者。是修慧心平等。從初發心乃至究竟所行諸度皆三輪清淨故。是名諸度心平等。已說菩薩平等心。次說菩薩饒益眾生事。偈曰

&nbsp;&nbsp;&nbsp;&nbsp;令器及令禁&nbsp;&nbsp;&nbsp;&nbsp;耐惡與助善

&nbsp;&nbsp;&nbsp;&nbsp;入法亦斷疑&nbsp;&nbsp;&nbsp;&nbsp;六行饒益事

釋曰。此偈顯示諸菩薩以六波羅蜜饒益諸眾生。令器者。以施饒益。令彼得成修善器故。令禁者。以戒饒益。隨其堪能而令持故。耐惡者。以忍饒益。能受眾生違逆事故。助善者。以進饒益。佐助眾生營善業故。入法者。以定饒益。迴邪入正通力能故。斷疑者。以智饒益。若凡若聖所有疑網皆除故。已說菩薩六度饒益。次說菩薩七似饒益。一似母饒益。二似父饒益。三似善友饒益。四似同侶饒益。五似健奴饒益。六似闍梨饒益。七似和上饒益。問云何似母饒益。偈曰

&nbsp;&nbsp;&nbsp;&nbsp;等心生聖地&nbsp;&nbsp;&nbsp;&nbsp;長善防諸惡

&nbsp;&nbsp;&nbsp;&nbsp;教習以多聞&nbsp;&nbsp;&nbsp;&nbsp;五業如慈母

釋曰。譬如慈母於子作五種饒益業。一懷胎。二出生。三長養。四防害。五教語。菩薩饒益眾生五業亦爾。一等心向眾生。二生之於聖地。三長養諸善根。四防護諸惡作。五教習以多聞。是名菩薩五種似母業。問云何似父饒益。偈曰

&nbsp;&nbsp;&nbsp;&nbsp;令信令戒定&nbsp;&nbsp;&nbsp;&nbsp;令脫令勸請

&nbsp;&nbsp;&nbsp;&nbsp;亦為防後障&nbsp;&nbsp;&nbsp;&nbsp;五業如慈父

釋曰。譬如慈父於子作五種饒益業。一下種子。二教工巧。三為娉室。四付善友。五為絕債不令後償。菩薩五業亦爾。一令起信以為聖體種子。二令學增上戒定以為工巧。三令得解脫喜樂以為娉室。四令勸請諸佛以為善友。五為遮諸障閡以為絕債。是名菩薩五種似父業。問云何似善友饒益。偈曰

&nbsp;&nbsp;&nbsp;&nbsp;祕深及呵犯&nbsp;&nbsp;&nbsp;&nbsp;讚持與教授

&nbsp;&nbsp;&nbsp;&nbsp;令覺諸魔事&nbsp;&nbsp;&nbsp;&nbsp;五業如善友

釋曰。譬如善友於己作五種饒益業。一密語為覆。二惡行令斷。三善行稱譽。四所造佐助。五遮習惡事。惡事四種。一射獵。二姦非。三耽酒。四博戲。菩薩五業亦爾。一非器者祕其深說。二犯戒者如法呵責。三具戒者以善稱譽。四修行者教令速證。五魔事者即令覺知。是名菩薩五種似善友業。問云何似同侶饒益。偈曰

&nbsp;&nbsp;&nbsp;&nbsp;與樂及與利&nbsp;&nbsp;&nbsp;&nbsp;樂恒利亦恒

&nbsp;&nbsp;&nbsp;&nbsp;及以不離散&nbsp;&nbsp;&nbsp;&nbsp;五業如同侶

釋曰。譬如有智同侶於己作五種饒益業。一與樂。二與利。三恒與樂。四恒與利。五不乖離。菩薩五業亦爾。一與不顛倒樂。世間成就者名樂。由此得樂受故。二與不顛倒利。出世成就者名利。由此對治煩惱病故。餘三可解。是名菩薩五種似同侶業。問云何似健奴饒益。偈曰

&nbsp;&nbsp;&nbsp;&nbsp;成生開出要&nbsp;&nbsp;&nbsp;&nbsp;忍害與二成

&nbsp;&nbsp;&nbsp;&nbsp;示以巧方便&nbsp;&nbsp;&nbsp;&nbsp;五業如健奴

釋曰。譬如健奴為主作五種饒益業。一極諸所作。二得不欺誑。三忍諸打罵。四作事精好。五解巧方便。菩薩五業亦爾。一成熟眾生。二開示出要。三忍諸惡事。四與世間樂。五與出世利。是名菩薩五種似健奴業。問云何似闍梨饒益。偈曰

&nbsp;&nbsp;&nbsp;&nbsp;遍授及示要&nbsp;&nbsp;&nbsp;&nbsp;舒顏亦愛語

&nbsp;&nbsp;&nbsp;&nbsp;不求彼恩報&nbsp;&nbsp;&nbsp;&nbsp;五業如闍梨

釋曰。得無生忍者說為闍梨。譬如闍梨於弟子作五種饒益業。一教其諸法。二示其速要。三身知舒顏。四口知愛語。五心無悕望。菩薩五業亦爾應知。問云何似和上饒益。偈曰

&nbsp;&nbsp;&nbsp;&nbsp;令滿及令脫&nbsp;&nbsp;&nbsp;&nbsp;斷障與世樂

&nbsp;&nbsp;&nbsp;&nbsp;及與出世利&nbsp;&nbsp;&nbsp;&nbsp;五業如和上

釋曰。譬如和上於弟子作五種饒益業。一度令出家。二與其受戒。三禁斷諸過。四攝持以財。五教授以法。菩薩五業亦爾。一令滿二聚。二令得解脫。三令斷諸障。四與世間樂。五與出世利。是名菩薩五種似和上業。已說菩薩七似饒益。次說眾生六種報恩。偈曰

&nbsp;&nbsp;&nbsp;&nbsp;不著及不犯&nbsp;&nbsp;&nbsp;&nbsp;知作亦善行

&nbsp;&nbsp;&nbsp;&nbsp;如是修六度&nbsp;&nbsp;&nbsp;&nbsp;是報菩薩恩

釋曰。如菩薩饒益眾生。眾生報菩薩恩亦如是。不著者。布施報恩。不犯者。持戒報恩。知作者。修忍報恩。菩薩愛忍彼知而作。即是報恩。善行者。行餘三度報恩。以精進行定慧即得解脫故。後三度合名善行。已說眾生六種報恩。次說菩薩五種希望。偈曰

&nbsp;&nbsp;&nbsp;&nbsp;六增及六減&nbsp;&nbsp;&nbsp;&nbsp;成生與進地

&nbsp;&nbsp;&nbsp;&nbsp;大覺是五處&nbsp;&nbsp;&nbsp;&nbsp;希望有五種

釋曰。諸菩薩於五處常起希望。一希望六度增長。二希望六蔽損減。三希望成熟眾生。四希望勝進諸地。五希望無上菩提。是名五種希望。已說菩薩五種希望。次說菩薩四種不空果。偈曰

&nbsp;&nbsp;&nbsp;&nbsp;斷怖與發心&nbsp;&nbsp;&nbsp;&nbsp;除疑亦起行

&nbsp;&nbsp;&nbsp;&nbsp;四事化眾生&nbsp;&nbsp;&nbsp;&nbsp;必定不空果

釋曰。諸菩薩四業利益。眾生必不空果。一為說深法必得不怖。二令發菩提心必得佛果。三為之斷疑必無重起。四為說六度必能修習。是名四業不空果。已說菩薩四種不空果。次說菩薩六種正行。偈曰

&nbsp;&nbsp;&nbsp;&nbsp;離求離後有&nbsp;&nbsp;&nbsp;&nbsp;遍起諸功德

&nbsp;&nbsp;&nbsp;&nbsp;修禪捨無色&nbsp;&nbsp;&nbsp;&nbsp;智合方便行

釋曰。離求者。布施正行不望報故。離後有者。戒忍正行不求後有故。遍起諸功德者。精進正行。修禪捨無色者。禪定正行。智合方便行者。般若正行。三輪清淨為般若。迴向菩提為方便。如寶積經說。施不求報如是廣說。已說菩薩六種正行。次說菩薩六度進退分。偈曰

&nbsp;&nbsp;&nbsp;&nbsp;著財與毀禁&nbsp;&nbsp;&nbsp;&nbsp;慢下將墮善

&nbsp;&nbsp;&nbsp;&nbsp;噉味亦分別&nbsp;&nbsp;&nbsp;&nbsp;是退翻為進

釋曰。六度所對治是退分因。翻彼所對治。即是能對治。應知即是進分因。已說菩薩六度進退分。次說菩薩六度真似功德。偈曰

&nbsp;&nbsp;&nbsp;&nbsp;假許及詐相&nbsp;&nbsp;&nbsp;&nbsp;誑喜亦偽勤

&nbsp;&nbsp;&nbsp;&nbsp;身靜口善說&nbsp;&nbsp;&nbsp;&nbsp;是似翻即真

釋曰。假許者是似布施。謂語求者言所有恣取而彼來即悋。詐相者是似持戒。謂覆藏諸惡而詐善威儀。誑喜者是似忍辱。謂甘言虛悅而規害待時。偽勤者是似精進。謂虛說我求佛果而實心希世報。身靜者是似禪定。謂身口端默而惡覺擾心口。善說者是似般若。謂為他巧說而身自不行。此六是不真行。翻此不真行即為真行。已說菩薩真似功德。次說菩薩為眾生除六蔽。偈曰

&nbsp;&nbsp;&nbsp;&nbsp;與彼六度行&nbsp;&nbsp;&nbsp;&nbsp;除彼六蔽障

&nbsp;&nbsp;&nbsp;&nbsp;菩薩化眾生&nbsp;&nbsp;&nbsp;&nbsp;地地皆如是

釋曰。眾生有六蔽能障彼六波羅蜜。所謂慳貪破戒嗔恚懈怠亂心愚癡。菩薩如其次第。給其所須令行布施。乃至令行般若。使彼眾生得除六障。即是與施乃至與智。已說菩薩除眾生六蔽。次說諸佛授菩薩記。偈曰

&nbsp;&nbsp;&nbsp;&nbsp;授記有二種&nbsp;&nbsp;&nbsp;&nbsp;人別及時別

&nbsp;&nbsp;&nbsp;&nbsp;轉記及大記&nbsp;&nbsp;&nbsp;&nbsp;此復為二種

釋曰。授記有二種。一人差別。二時差別。人差別授記有四種。一未發心授記。謂性位。二已發心授記。三現前授記。四不現前授記。時差別授記有二種。一有數時授記。二無數時授記。復次更有二種授記。一轉授記。二大授記。轉授記者。謂記彼菩薩後於如是如來如是時節當得授記。問云何大授記。偈曰

&nbsp;&nbsp;&nbsp;&nbsp;八地得無生&nbsp;&nbsp;&nbsp;&nbsp;斷慢斷功用

&nbsp;&nbsp;&nbsp;&nbsp;諸佛及佛子&nbsp;&nbsp;&nbsp;&nbsp;一體同如故

釋曰。大授記者。謂在第八地中得無生忍時。由斷自言我當作佛慢故。及斷一切分別相功用故。得一切諸佛菩薩同一體故。問云何同一體。答不見諸佛諸菩薩與自己身而有差別。何以故。同一如故。偈曰

&nbsp;&nbsp;&nbsp;&nbsp;剎土及名號&nbsp;&nbsp;&nbsp;&nbsp;時節與劫名

&nbsp;&nbsp;&nbsp;&nbsp;眷屬并法住&nbsp;&nbsp;&nbsp;&nbsp;記復有六種

釋曰。復有此六種授記。一者於如是剎土。二者有如是名號。三者經如是時節。四者有如是劫名。五者得如是眷屬。六者如是時節正法住世。已說諸佛授記。次說菩薩六種決定。偈曰

&nbsp;&nbsp;&nbsp;&nbsp;財成及生勝&nbsp;&nbsp;&nbsp;&nbsp;不退與修習

&nbsp;&nbsp;&nbsp;&nbsp;定業無功用&nbsp;&nbsp;&nbsp;&nbsp;六事決定成

釋曰。菩薩由六度增上得六種決定。一者財成決定。由施常得大財成就故。二者生勝決定。由戒常得隨意受生故。三者不退決定。由忍諸苦常不退故。四者修習決定。由進恒時習善無間息故。五者定業決定。由禪成就眾生業永不退故。六者無功用決定。由智得無生忍無分別智自然住故。已說菩薩六種決定。次說菩薩六種必應作。偈曰

&nbsp;&nbsp;&nbsp;&nbsp;供養及學戒&nbsp;&nbsp;&nbsp;&nbsp;修悲亦勤善

&nbsp;&nbsp;&nbsp;&nbsp;離諠深樂法&nbsp;&nbsp;&nbsp;&nbsp;六事必應作

釋曰。諸菩薩為成就六度故。於諸地中決定應作六事。一者必應供養。此為成就檀度。若不長時供養則檀度不得圓滿。供養義如供養品說。二者必應學戒。此為成就戒度。若不長時學戒則戒度不得圓滿。三者必應修悲。此為成就忍度。若不長時忍諸不饒益事則忍度不得圓滿。四者必應勤善。此為成就進度。若心放逸不修諸善則進度不得圓滿。五者必應離諠。此為成就禪度。若在聚落多諍擾心則禪度不得圓滿。六者必應樂法。此為成就智度。若不遍歷諸佛聽法無厭。如海納流無時盈溢。則智度不得圓滿。已說菩薩六種必應作。次說菩薩六種必常作。偈曰

&nbsp;&nbsp;&nbsp;&nbsp;厭塵及自省&nbsp;&nbsp;&nbsp;&nbsp;耐苦修善法

&nbsp;&nbsp;&nbsp;&nbsp;不味不分別&nbsp;&nbsp;&nbsp;&nbsp;六行必常起

釋曰。諸菩薩為成就六度故。必應常作六事。一者厭塵。謂知五欲過失。譬如糞穢雖少亦臭。布施果報雖多亦苦。由不著故能行三施。此事常修則檀度圓滿。二者自省。謂晝夜六時常自省察所作三業。知過則改。此事常修則戒度圓滿。三者耐苦。若有他來作諸不饒益事。及自求法忍諸寒熱等苦。此事常修則忍度圓滿。四者修善。善謂六波羅蜜。於諸地中此事常修則進度圓滿。五者不味。謂不噉禪中勝樂恒來欲界受生。此事常修則禪度圓滿。六者不分別。謂於三輪異相不起分別。此事常修則智度圓滿。已說菩薩六種必常作。次說菩薩六度勝類。偈曰

&nbsp;&nbsp;&nbsp;&nbsp;法施及聖戒&nbsp;&nbsp;&nbsp;&nbsp;無生起大乘

&nbsp;&nbsp;&nbsp;&nbsp;定悲如實智&nbsp;&nbsp;&nbsp;&nbsp;六行此為勝

釋曰。施有多種。以法施而為最上。戒有多種。以聖人所愛無流戒而為最上。忍有多種。以八地無生忍而為最上。精進有多種。以起大乘度脫眾生而為最上。定有多種。以出世第四禪與大悲合者而為最上。智有多種。以如實通達諸法智而為最上。已說菩薩六度勝類。次說四種假建立。偈曰

&nbsp;&nbsp;&nbsp;&nbsp;立法及立諦&nbsp;&nbsp;&nbsp;&nbsp;立理亦立乘

&nbsp;&nbsp;&nbsp;&nbsp;五七四三種&nbsp;&nbsp;&nbsp;&nbsp;建立假差別

釋曰。四種假建立者。一法假建立。二諦假建立。三道理假建立。四乘假建立。問各有幾種。答法假建立有五種差別。諦假建立有七種差別。道理假建立有四種差別。乘假建立有三種差別。法假建立五種者。偈曰

&nbsp;&nbsp;&nbsp;&nbsp;所謂五明處&nbsp;&nbsp;&nbsp;&nbsp;皆是大乘種

&nbsp;&nbsp;&nbsp;&nbsp;修多祇夜等&nbsp;&nbsp;&nbsp;&nbsp;類有差別故

釋曰。法假建立五種。即是五明論。此五皆是大乘修多羅祇夜等種類差別。五明處如覺分品說。諦假建立七種者。偈曰

&nbsp;&nbsp;&nbsp;&nbsp;輪轉及空相&nbsp;&nbsp;&nbsp;&nbsp;唯識與依止

&nbsp;&nbsp;&nbsp;&nbsp;邪行亦清淨&nbsp;&nbsp;&nbsp;&nbsp;正行如七種

釋曰。七種差別即是七如。一輪轉如。二空相如。三唯識如。四依止如。五邪行如。六清淨如。七正行如。輪轉如者謂生死。即是三界心心法。此從分別起。此分別復從因緣起。不從自在等因生。亦非無因生。由分別境界空故。一切時但有分別依他二性輪轉。空相如者謂法無我。一切諸法同一空如以為相故。唯識如者謂無分別智。依止如者謂苦諦。此有二種。一器世間。二眾生世間。邪行如者謂集諦。此即是愛。清淨如者謂滅諦。此有二種。一煩惱障淨。二智障淨。正行如者謂道諦。如此七種如名諦假建立。此中應知三種如是分別依他二性。謂輪轉如依止如邪行如。四種如是真實性。謂空相如唯識如清淨如正行如故。分別依他二性攝者即是世諦。真實性攝者即是真諦。道理假建立四種者。偈曰

&nbsp;&nbsp;&nbsp;&nbsp;正思正見果&nbsp;&nbsp;&nbsp;&nbsp;擇法現等量

&nbsp;&nbsp;&nbsp;&nbsp;亦說不思議&nbsp;&nbsp;&nbsp;&nbsp;道理有四種

釋曰。道理假建立有四種。一相待道理。二因果道理。三成就道理。四法然道理。相待道理者。所謂正思。由待正思出世正見方始得起。離正思惟更無別方便故。因果道理者。所謂正見及果。成就道理者。所謂以現等量簡擇諸法。法然道理者。所謂不可思議處。此法已成故如。問何故正思能起正見。此已成就不應更思。何故正見能斷煩惱及得於滅。此已成就不可更思。諸如是義悉是法然道理。如此四種名道理假建立。乘假建立三種者。偈曰

&nbsp;&nbsp;&nbsp;&nbsp;心說行聚果&nbsp;&nbsp;&nbsp;&nbsp;五各下中上

&nbsp;&nbsp;&nbsp;&nbsp;依此三品異&nbsp;&nbsp;&nbsp;&nbsp;建立有三乘

釋曰。依五義三品建立三乘。五義者。一心二說三行四聚五果。三品者。謂下中上。若聲聞五事俱下。心下者求自解脫。說下者說自利法。行下者行自利行。聚下者福智狹小但三生等。果下者得聲聞果。若緣覺乘五事俱中。若菩薩乘五事俱上。心上者謂四種恩心。如金剛波若經說。說上者如其恩心作如是說法。行上者如其說法作如是行行。聚上者如其行行得如是聚滿。果上者如其聚滿得無上菩提。復次若聲聞乘從他聞法內自思惟。以分別智得果。若緣覺乘不從他聞內自思惟。亦以分別智得果。若菩薩乘不從他聞。以無分別智得果。此三種名乘假建立。已說四種假建立。次說菩薩四種求知。偈曰

&nbsp;&nbsp;&nbsp;&nbsp;名物互為客&nbsp;&nbsp;&nbsp;&nbsp;二性俱是假

&nbsp;&nbsp;&nbsp;&nbsp;二別不可得&nbsp;&nbsp;&nbsp;&nbsp;是名四求義

釋曰。諸菩薩四種求諸法。一名求。二物求。三自性求。四差別求。名求者。推名於物是客。此謂名求。物求者。推物於名是客。此謂物求。自性求者。推名自性及物自性知俱是假。此謂自性求。差別求者。推名差別及物差別。知俱空故悉不可得。此謂差別求。說四求已。次分別四如實知。偈曰

&nbsp;&nbsp;&nbsp;&nbsp;真智有四種&nbsp;&nbsp;&nbsp;&nbsp;名等不可得

&nbsp;&nbsp;&nbsp;&nbsp;二利為大業&nbsp;&nbsp;&nbsp;&nbsp;成在諸地中

釋曰。諸菩薩於諸法有四種如實知。一緣名如實知。二緣物如實知。三緣自性如實知。四緣差別如實知。如實知者。由知一切名等皆不可得故。二利為大業成在諸地中者。諸菩薩於諸地中起自利利他大事。此名如實知業。偈曰

&nbsp;&nbsp;&nbsp;&nbsp;住持及受用&nbsp;&nbsp;&nbsp;&nbsp;種子合三因

&nbsp;&nbsp;&nbsp;&nbsp;依止及心法&nbsp;&nbsp;&nbsp;&nbsp;亦種為彼縛

釋曰。三因者。一住持因。二受用因。三種子因。住持因者謂器世界。受用因者謂五欲境界。種子因者謂阿梨耶識。由此識是內外諸法種子因故。此三因如繩即是能縛。問此縛縛何等物。答依止及心法。亦種為彼縛所縛亦有三種。一依止。二心法。三阿梨耶識。問依止是何等。答是眼等六根。問阿梨耶識是何等。答是三界內外諸法種子。此中但有阿梨耶識可縛。無人我可縛。此名如實知繫縛。偈曰

&nbsp;&nbsp;&nbsp;&nbsp;安相在心前&nbsp;&nbsp;&nbsp;&nbsp;及以自然住

&nbsp;&nbsp;&nbsp;&nbsp;一切俱觀察&nbsp;&nbsp;&nbsp;&nbsp;至得大菩提

釋曰。安相在心前者。安相謂聞思修慧方便。人所緣起分別故。名安相及以自然住者。彼相謂自性現前。非分別故名自然住。一切俱觀察者。彼二所緣非所緣體無分別故。以此方便為諸相對治。彼二應次第觀察。謂先觀安相。後觀自然住相。此二皆非緣體。彼起四倒即得隨滅。至得大菩提者。若修行人但觀察人相。唯得聲聞緣覺菩提。若觀察一切法相即得無上菩提。如是隨其所縛而得解脫。此名如實知解脫。問此解脫由何所知由何所盡。偈曰

&nbsp;&nbsp;&nbsp;&nbsp;若智緣真如&nbsp;&nbsp;&nbsp;&nbsp;遠離彼二執

&nbsp;&nbsp;&nbsp;&nbsp;亦知熏聚因&nbsp;&nbsp;&nbsp;&nbsp;依他性即盡

釋曰。若具知三性即盡依他性。若智緣真如者。是知真實性。遠離彼二執者。是知分別性。亦知熏聚因者。是知依他性。依他性即盡者。由知三性即熏習聚盡。熏習聚者。謂阿梨耶識問此盡有何功德。偈曰

&nbsp;&nbsp;&nbsp;&nbsp;緣彼真如智&nbsp;&nbsp;&nbsp;&nbsp;觀察無異相

&nbsp;&nbsp;&nbsp;&nbsp;有非有現見&nbsp;&nbsp;&nbsp;&nbsp;想作自在成

釋曰。觀察無異相者。別相及如無差別見故。此說二乘與菩薩差別。二乘相及無相差別而見。如是見已悉捨於相。於無相界起作意緣入無相三昧。菩薩則不爾。於真如外不見別有諸相。於無相界亦見無相。由菩薩智無種種相修故。有非有現見者。有名真如境界。非有名相境界。皆現見故。想作自在成者。謂欲作神通等事一切皆由憶想分別而成。此是如實知利益。問凡夫及菩薩二見云何顯示。偈曰

&nbsp;&nbsp;&nbsp;&nbsp;覆實見不實&nbsp;&nbsp;&nbsp;&nbsp;應知是凡夫

&nbsp;&nbsp;&nbsp;&nbsp;見實覆不實&nbsp;&nbsp;&nbsp;&nbsp;如是名菩薩

釋曰。凡夫無功用不見真如見不真實相。菩薩無功用見真如不見不真實相。問已知差別。云何轉依及得解脫。偈曰

&nbsp;&nbsp;&nbsp;&nbsp;不見見應知&nbsp;&nbsp;&nbsp;&nbsp;無義有義境

&nbsp;&nbsp;&nbsp;&nbsp;轉依及解脫&nbsp;&nbsp;&nbsp;&nbsp;以得自在故

釋曰。無義境界謂諸相。此即不見。有義境界謂真如。此即見。如是說名轉依。見所執境界無體。及見真如有體。如是說名解脫。何以故。以得自在故。自在者。謂隨自意轉自然不行諸境界。如經說。若有相則被縛。若被縛則無解脫。不行一切境界即是解脫。問云何如實知淨土方便。偈曰

&nbsp;&nbsp;&nbsp;&nbsp;眾生同一種&nbsp;&nbsp;&nbsp;&nbsp;地境皆普見

&nbsp;&nbsp;&nbsp;&nbsp;此即淨土障&nbsp;&nbsp;&nbsp;&nbsp;應知亦應捨

釋曰。眾生同一種地境皆普見者。器世界是大境界。一切眾生同見一種類。皆言此是大地故。此即淨土障者。由作此見即與淨土方便而為障礙。應知亦應捨者。菩薩知此想為障礙已。即應勤捨此想。是名對治。已說菩薩四種如實知。次說菩薩五種無量。偈曰

&nbsp;&nbsp;&nbsp;&nbsp;應化及應淨&nbsp;&nbsp;&nbsp;&nbsp;應得亦應成

&nbsp;&nbsp;&nbsp;&nbsp;應說此五事&nbsp;&nbsp;&nbsp;&nbsp;菩薩五無量

釋曰。五事無量者。一應化事無量。由攝一切眾生界故。二應淨事無量。由攝一切器世界故。三應得事無量。由攝一切法界故。四應成事無量。由攝一切可化眾生故。五應說事無量。由攝十二部經是化眾生方便故。已說菩薩五種無量。次說菩薩說法有八果。偈曰

&nbsp;&nbsp;&nbsp;&nbsp;發心及得忍&nbsp;&nbsp;&nbsp;&nbsp;淨眼與盡漏

&nbsp;&nbsp;&nbsp;&nbsp;法住學亦斷&nbsp;&nbsp;&nbsp;&nbsp;受用為八果

釋曰。菩薩若勤說法能得八果。一諸聽法者或發菩提心。二或得無生忍。三或於諸法遠塵離垢得法眼淨。此謂下乘所攝。四或得諸漏盡。五令正法久住。由此正說得展轉受持故。六未學義者令得學義。七未斷疑者令得斷疑。八已斷疑者令得受用正法無障大喜味。已說菩薩說法有八果。次說大乘七大義。偈曰

&nbsp;&nbsp;&nbsp;&nbsp;緣行智勤巧&nbsp;&nbsp;&nbsp;&nbsp;果事皆具足

&nbsp;&nbsp;&nbsp;&nbsp;依此七大義&nbsp;&nbsp;&nbsp;&nbsp;建立於大乘

釋曰。若具足七種大義說為大乘。一者緣大。由無量修多羅等廣大法為緣故。二者行大。由自利利他行皆具足故。三者智大。由人法二無我一時通達故。四者勤大。由三大阿僧祇劫無間修故。五者巧大。由不捨生死而不染故。六者果大。由至得力無所畏不共法故。七者事大。由數數示現大菩提大涅槃故。已說大乘七大義。次說八法攝大乘。偈曰

&nbsp;&nbsp;&nbsp;&nbsp;性信心行入&nbsp;&nbsp;&nbsp;&nbsp;成淨菩提勝

&nbsp;&nbsp;&nbsp;&nbsp;如是八種事&nbsp;&nbsp;&nbsp;&nbsp;總攝諸大乘

釋曰。此以八事總攝一切大乘。八事者。一種性如性品說。二信法如信品說。三發心如發心品說。四行行如度攝品說。五入道如教授品說。六成熟眾生。謂初七地七淨佛國土謂第八不退地。八菩提勝謂佛地。菩提有三種。謂聲聞菩提。緣覺菩提。佛菩提。佛菩提大故為勝。於此佛地示現大菩提及大涅槃故。已說八法攝大乘。次說菩薩五人差別。偈曰

&nbsp;&nbsp;&nbsp;&nbsp;信行及淨行&nbsp;&nbsp;&nbsp;&nbsp;相行無相行

&nbsp;&nbsp;&nbsp;&nbsp;及以無作行&nbsp;&nbsp;&nbsp;&nbsp;差別依諸地

釋曰。菩薩有五人差別。一信行人。謂地前一阿僧祇劫。二淨心行人。謂入初地。三相行人。謂二地至六地。四無相行人。謂第七地。五無作行人。謂後三地已說菩薩五人差別。次說菩薩諸相差別。偈曰

&nbsp;&nbsp;&nbsp;&nbsp;不著及清淨&nbsp;&nbsp;&nbsp;&nbsp;降嗔與勤德

&nbsp;&nbsp;&nbsp;&nbsp;不動并見實&nbsp;&nbsp;&nbsp;&nbsp;有欲名菩薩

釋曰。此偈以自利門說菩薩相。不著者是能行施不著諸欲故。清淨者是能持戒。降嗔者是能忍辱。勤德者是能精進。不動者是能習定。見實者是能修智。有欲者是能起願樂大菩提故。行此七事說名菩薩相。偈曰

&nbsp;&nbsp;&nbsp;&nbsp;隨攝及無惱&nbsp;&nbsp;&nbsp;&nbsp;耐損并勇力

&nbsp;&nbsp;&nbsp;&nbsp;不放逸多聞&nbsp;&nbsp;&nbsp;&nbsp;利彼名菩薩

釋曰。此偈以利他門說菩薩相。隨攝者是施。恒以四攝攝眾生故。無惱者是戒。自信於他不起惱害見故。耐損者是忍。他來違逆不懷加報意故。勇力者是進。在苦度眾生無有退屈心故。不放逸者是定。不著禪味來就下處生故。多聞者是智能斷一切眾生疑故。如是勤行利他是菩薩相。偈曰

&nbsp;&nbsp;&nbsp;&nbsp;厭財及捨欲&nbsp;&nbsp;&nbsp;&nbsp;忘怨亦勤善

&nbsp;&nbsp;&nbsp;&nbsp;巧相無惡見&nbsp;&nbsp;&nbsp;&nbsp;內住名菩薩

釋曰。此偈以住功德門說菩薩相。厭財者住施功德。知慳財過墮於惡道來貧窮故。捨欲者住戒功德。若著五欲不能出家受持戒故。忘怨者住忍功德。他來損己不懷不報故。懷報者如似畫石。不懷報者如似畫水。一墮惡道。一生善趣。勤善者住進功德。為自他二利恒行六波羅蜜故。巧相者住定功德。善能分別止舉捨三相故。無惡見者住智功德。一切諸相不可得故。內住者住願功德。內謂大乘論住不動故。偈曰

&nbsp;&nbsp;&nbsp;&nbsp;具悲亦起慚&nbsp;&nbsp;&nbsp;&nbsp;耐苦及捨樂

&nbsp;&nbsp;&nbsp;&nbsp;持念并善定&nbsp;&nbsp;&nbsp;&nbsp;不捨名菩薩

釋曰。此偈以不退門說菩薩相。具悲者是施不退。愍他苦人能行施故。起慚者是戒不退。觀此世他世及法人不造諸非故。耐苦者是忍不退。風雨寒熱等及他違損事一切皆忍故。捨樂者是進不退。能行正勤人不著自樂故。持念者是定不退。能善攝心人由念力故。善定者是慧不退。無分別智具足故。不捨者是願不退。不捨大乘故。偈曰

&nbsp;&nbsp;&nbsp;&nbsp;除苦不作苦&nbsp;&nbsp;&nbsp;&nbsp;容苦不畏苦

&nbsp;&nbsp;&nbsp;&nbsp;脫苦不思苦&nbsp;&nbsp;&nbsp;&nbsp;欲苦名菩薩

釋曰。此偈以離苦門說菩薩相。除苦者是施。施他物時除他貧窮故。不作苦者是戒。戒自居時不作苦惱他故。容苦者是忍。自他利時諸苦能受故。不畏苦者是進。行難行時恒得不退故。脫苦者是定。離欲欲界時解脫苦苦故。不思苦者是慧。三輪清淨時不起分別故。欲苦者是願為化眾生樂住生死故。偈曰

&nbsp;&nbsp;&nbsp;&nbsp;樂法及性法&nbsp;&nbsp;&nbsp;&nbsp;呵法亦勤法

&nbsp;&nbsp;&nbsp;&nbsp;自在法明法&nbsp;&nbsp;&nbsp;&nbsp;向法名菩薩

釋曰。此偈以攝法門說菩薩相。樂法者是施。愛施等法故。性法者是戒。自性護持故。呵法者是忍。譏嫌瞋法故。勤法者是進。勤行大乘法故。自在法者是定。諸禪自在故。明法者是慧。無上般若具足故。向法者是願。一向樂大菩提故。問云何名法。答由一切諸波羅蜜法皆隨轉故。偈曰

&nbsp;&nbsp;&nbsp;&nbsp;財制護善樂&nbsp;&nbsp;&nbsp;&nbsp;法乘於此七

&nbsp;&nbsp;&nbsp;&nbsp;七種不放逸&nbsp;&nbsp;&nbsp;&nbsp;是故名菩薩

釋曰。此偈以不放逸門說菩薩相。一財不放逸。此由布施不施不堅施則堅固故。二制不放逸。此由持戒如佛說應作者作不應作者不作故。三護不放逸。此由忍辱護自他心無兩害故。四善不放逸。此由精進常起正勤行六度故。五樂不放逸。此由修定諸禪樂受不味著故。六法不放逸。如實真法此能知故。七乘不放逸。此由大願魔王來壞其菩提心亦不退故。偈曰

&nbsp;&nbsp;&nbsp;&nbsp;不遂及小罪&nbsp;&nbsp;&nbsp;&nbsp;不忍退亦亂

&nbsp;&nbsp;&nbsp;&nbsp;小見及異乘&nbsp;&nbsp;&nbsp;&nbsp;七羞名菩薩

釋曰。此偈以有羞門說菩薩相。一不遂羞。羞慳貪故。二小罪羞。羞微細罪見怖畏故。三不忍羞羞不忍故。四退羞。羞懈怠故。五亂羞。羞退定故。六小見羞。羞餘小執通達法無我故。七異乘羞。羞起小乘心捨大菩提故。偈曰

&nbsp;&nbsp;&nbsp;&nbsp;今世後世捨&nbsp;&nbsp;&nbsp;&nbsp;起勤亦得通

&nbsp;&nbsp;&nbsp;&nbsp;等說及大果&nbsp;&nbsp;&nbsp;&nbsp;七攝名菩薩

釋曰。此偈以攝生門說菩薩相。一今世攝謂以布施攝現在眾生。二後世攝。謂以持戒攝未來眾生。得勝生處方能攝故。三捨攝。謂以忍辱攝有惱亂眾生。四起勤攝。謂以精進攝懈怠眾生。五得通攝。謂以禪定攝他方眾生往彼化故。六等說攝。謂以智慧攝下中上眾生。等心為說無增減故。七大果攝。謂以大願若得佛果攝諸眾生無有餘故。此諸偈義以異門說六度及大願。是菩薩相應知。已說菩薩諸相差別。次說菩薩諸名差別。偈曰

&nbsp;&nbsp;&nbsp;&nbsp;應知諸菩薩&nbsp;&nbsp;&nbsp;&nbsp;亦名摩訶薩

&nbsp;&nbsp;&nbsp;&nbsp;亦名有慧者&nbsp;&nbsp;&nbsp;&nbsp;亦名上成就

&nbsp;&nbsp;&nbsp;&nbsp;亦名降伏子&nbsp;&nbsp;&nbsp;&nbsp;亦名降伏持

&nbsp;&nbsp;&nbsp;&nbsp;亦名能降伏&nbsp;&nbsp;&nbsp;&nbsp;亦名降伏牙

&nbsp;&nbsp;&nbsp;&nbsp;亦名為勇猛&nbsp;&nbsp;&nbsp;&nbsp;亦名為上聖

&nbsp;&nbsp;&nbsp;&nbsp;亦名為導師&nbsp;&nbsp;&nbsp;&nbsp;亦名大名稱

&nbsp;&nbsp;&nbsp;&nbsp;亦名為有悲&nbsp;&nbsp;&nbsp;&nbsp;亦名大福德

&nbsp;&nbsp;&nbsp;&nbsp;亦名自在行&nbsp;&nbsp;&nbsp;&nbsp;亦名正說者

釋曰。此十六名皆依義立。一切菩薩總有此名。若人聞有此名。應知即是菩薩。已說菩薩諸名差別。次說菩薩諸義差別。偈曰

&nbsp;&nbsp;&nbsp;&nbsp;實覺大義覺&nbsp;&nbsp;&nbsp;&nbsp;一切覺恒覺

&nbsp;&nbsp;&nbsp;&nbsp;及以方便覺&nbsp;&nbsp;&nbsp;&nbsp;五覺名菩薩

釋曰。由有五覺故名菩薩。一者實義覺。覺人法無我故。二者大義覺。覺自他義故。三者一切覺。覺一切種義故。四者恒覺。雖現涅槃覺無盡故。五者方便覺。覺隨物機而作方便故。偈曰

&nbsp;&nbsp;&nbsp;&nbsp;隨我及小見&nbsp;&nbsp;&nbsp;&nbsp;及以諸識身

&nbsp;&nbsp;&nbsp;&nbsp;亦於虛分別&nbsp;&nbsp;&nbsp;&nbsp;四覺名菩薩

釋曰。復由四覺名為菩薩。一隨我覺。由覺心故。心謂阿梨耶識。二小見覺。由覺意故。意謂與我見等四惑相應緣阿梨耶識者。三識身覺。由覺識故。識謂六識身。四虛分別覺。由覺不真分別故。不真分別者。即前心意識。一切菩薩唯覺。此是不真分別故。偈曰

&nbsp;&nbsp;&nbsp;&nbsp;無境及真義&nbsp;&nbsp;&nbsp;&nbsp;永無亦圓滿

&nbsp;&nbsp;&nbsp;&nbsp;亦說不可得&nbsp;&nbsp;&nbsp;&nbsp;五覺名菩薩

釋曰。復由五覺名為菩薩。一無境覺。覺依他性故。二真義覺。覺真實性故。三永無覺。覺分別性故。四圓滿覺。覺一切境一切種故。五不可得覺。覺三輪清淨故。三輪者。一應覺。謂菩薩境。二依覺。謂菩薩身。三覺性。謂菩薩智。此三不可得故。名不可得覺。偈曰

&nbsp;&nbsp;&nbsp;&nbsp;成就及處所&nbsp;&nbsp;&nbsp;&nbsp;胎藏隨次現

&nbsp;&nbsp;&nbsp;&nbsp;及以斷深疑&nbsp;&nbsp;&nbsp;&nbsp;五覺名菩薩

釋曰。復由五覺名為菩薩。一成就覺。謂成佛果。二處所覺。謂住兜率天宮。三胎藏覺。謂入母胎。四隨次現覺。謂出胎受欲出家修行成道。五斷深疑覺。謂為諸眾生轉大法輪。偈曰

&nbsp;&nbsp;&nbsp;&nbsp;得不得及住&nbsp;&nbsp;&nbsp;&nbsp;於自亦於他

&nbsp;&nbsp;&nbsp;&nbsp;有說與無說&nbsp;&nbsp;&nbsp;&nbsp;有慢及慢斷

&nbsp;&nbsp;&nbsp;&nbsp;未熟亦已熟&nbsp;&nbsp;&nbsp;&nbsp;如此十一種

&nbsp;&nbsp;&nbsp;&nbsp;一切皆能覺&nbsp;&nbsp;&nbsp;&nbsp;是故名菩薩

釋曰。復由十一種覺故名菩薩。得不得及住者。如其次第過去未來現在覺。於自亦於他者。謂內覺外覺。有說與無說者。謂麁覺細覺。有慢及慢斷者。謂劣覺勝覺。未熟亦已熟者。謂遠覺近覺。未熟者覺彼久遠方覺。已熟者覺彼於近即覺。功德品究竟

## 大乘莊嚴經論卷第十三

### 行住品第二十三
釋曰。已說菩薩功德。次說菩薩五種相。偈曰

&nbsp;&nbsp;&nbsp;&nbsp;內心有憐愍&nbsp;&nbsp;&nbsp;&nbsp;愛語及勇健

&nbsp;&nbsp;&nbsp;&nbsp;開手并釋義&nbsp;&nbsp;&nbsp;&nbsp;此五菩薩相

釋曰。菩薩有五種相。一憐愍。二愛語。三勇健。四開手。五釋義。憐愍者。以菩提心攝利眾生故。愛語者。令於佛法得正信故。勇健者。難行苦行不退屈故。開手者。以財攝故。釋義者。以法攝故。此五種相應知。初一是心。後四是行。已說菩薩五種相。次說菩薩在家出家分。偈曰

&nbsp;&nbsp;&nbsp;&nbsp;菩薩一切時&nbsp;&nbsp;&nbsp;&nbsp;恒居輪王位

&nbsp;&nbsp;&nbsp;&nbsp;利益眾生作&nbsp;&nbsp;&nbsp;&nbsp;在家分如此

釋曰。菩薩在家恒作輪王。化行十善離於十惡。此是利益。偈曰

&nbsp;&nbsp;&nbsp;&nbsp;受得及法得&nbsp;&nbsp;&nbsp;&nbsp;及以示現成

&nbsp;&nbsp;&nbsp;&nbsp;三種出家分&nbsp;&nbsp;&nbsp;&nbsp;在於一切地

釋曰。菩薩出家有三分。一受得分。謂從他受護。二法得分。謂得無流護。三示現分。謂變化作受。得分謂信行地。法得分及示現分。謂入大地。偈曰

&nbsp;&nbsp;&nbsp;&nbsp;應知出家分&nbsp;&nbsp;&nbsp;&nbsp;無量功德具

&nbsp;&nbsp;&nbsp;&nbsp;欲比在家分&nbsp;&nbsp;&nbsp;&nbsp;最勝彼無等

釋曰。二分挍量出家分勝。由無量功德具足故。已說菩薩在家出家分。次說菩薩五種極大心。偈曰

&nbsp;&nbsp;&nbsp;&nbsp;愛果及善根&nbsp;&nbsp;&nbsp;&nbsp;涅槃欲令得

&nbsp;&nbsp;&nbsp;&nbsp;未淨淨極淨&nbsp;&nbsp;&nbsp;&nbsp;謂在諸地中

釋曰。五極大心者。一樂極大心。二利極大心。三未淨極大心。四已淨極大心。五極淨極大心。愛果者。謂樂極大心。令諸眾生得後世愛果故。善根者。謂利極大心。令諸眾生現行諸善及得涅槃故。未淨者。謂未淨極大心。即信行地菩薩。淨者謂已淨極大心。即初地至七地菩薩。極淨者。謂極淨極大心。即後三地菩薩。已說菩薩五種極大心。次說菩薩四種攝眾生。偈曰

&nbsp;&nbsp;&nbsp;&nbsp;欲樂及平等&nbsp;&nbsp;&nbsp;&nbsp;增上與徒眾

&nbsp;&nbsp;&nbsp;&nbsp;四心於諸地&nbsp;&nbsp;&nbsp;&nbsp;攝受一切生

釋曰。四種攝眾生者。一欲樂心攝。由以菩提心攝故。二平等心攝。由入初地得自他平等心攝故。三增上心攝。由居主位以自在力攝故。四徒眾心攝。由攝成自弟子故。已說菩薩四種攝眾生。次說菩薩四種受生。偈曰

&nbsp;&nbsp;&nbsp;&nbsp;業力及願力&nbsp;&nbsp;&nbsp;&nbsp;定力亦通力

&nbsp;&nbsp;&nbsp;&nbsp;依此四種力&nbsp;&nbsp;&nbsp;&nbsp;菩薩而受生

釋曰。四種受生者。一業力生。二願力生。三定力生。四通力生。業力生者。謂信行地菩薩業力自在隨所欲處而受生故。願力生者。謂入大地菩薩願力自在為成熟他受畜生等生故。定力生者。謂得定菩薩定力自在捨於上界下受生故。通力生者。謂得神通菩薩通力自在。能於兜率天等示現諸相而受生故。已說菩薩四種受生。次說菩薩十一住相。偈曰

&nbsp;&nbsp;&nbsp;&nbsp;證空證業果&nbsp;&nbsp;&nbsp;&nbsp;住禪住覺分

&nbsp;&nbsp;&nbsp;&nbsp;觀諦觀緣起&nbsp;&nbsp;&nbsp;&nbsp;無相無功用

&nbsp;&nbsp;&nbsp;&nbsp;化力淨二門&nbsp;&nbsp;&nbsp;&nbsp;及以菩提淨

&nbsp;&nbsp;&nbsp;&nbsp;以此諸所說&nbsp;&nbsp;&nbsp;&nbsp;立地相應知

釋曰。十一住者即十一地。住者名地故。證空者顯初住相。多住人法二無我故。證業果者顯第二住相。證業及果不壞能護戒故。住禪者顯第三住相。能生欲界而不退禪故。住覺分者顯第四住相。能入生死而不捨覺分故。觀諦者顯第五住相。以明教化惱唯惱心以我無故。觀緣起者顯第六住相。能不起染心而依緣起受生故。無相者顯第七住相。行雖功用而上參一道多住無相故。無功用者顯第八住相。雖淨佛土而無起作多住無功用故。化力者顯第九住相。四辯自在能成熟一切眾生故。淨二門者顯第十住相。三昧門陀羅尼門極清淨故。淨菩提者顯第十一住相。一切智障斷究竟故。已說菩薩十一住相。次說菩薩依地立名。偈曰

&nbsp;&nbsp;&nbsp;&nbsp;初三三行淨&nbsp;&nbsp;&nbsp;&nbsp;次三三慢斷

&nbsp;&nbsp;&nbsp;&nbsp;後三覺捨化&nbsp;&nbsp;&nbsp;&nbsp;第十有四名

釋曰。於十地中建立十菩薩名。初三三行淨者。初地名見淨。菩薩得人法二見對治智故。第二地名戒淨。菩薩微細犯垢永無體故。第三地名定淨。菩薩諸禪三昧得不退故。次三三慢斷者。第四地名斷法門異慢。菩薩於諸經法破起差別慢故。第五地名斷相續異慢。菩薩入十平等心於一切相續得平等故。第六地名斷染淨異慢。菩薩如性本淨客塵故。染能住緣起法。如不起黑白差別見故。後三覺捨化者。第七地名得覺。菩薩住無相力。能念念中修三十七覺分故。第八地名行捨。菩薩住無功用無相故。亦名淨土。菩薩方便行與不退地菩薩合故。第九地名化眾生。菩薩能成熟一切眾生故。第十有四名者。一名大神通。菩薩得大神通故。二名滿法身。菩薩具無量三昧門陀羅尼門故。三名能現身。菩薩住兜率天等示相身故。四名受職。菩薩於諸佛所得受職故。已說菩薩依地立名。次說菩薩隨地修學及學果。偈曰

&nbsp;&nbsp;&nbsp;&nbsp;隨次依前六&nbsp;&nbsp;&nbsp;&nbsp;見性修三學

&nbsp;&nbsp;&nbsp;&nbsp;隨次依後四&nbsp;&nbsp;&nbsp;&nbsp;得果有四種

釋曰。隨次依前六見性修三學者。菩薩於初地通達真如。第二地學增上戒。第三地學增上心。第四第五第六地學增上慧。慧有二境。一法實。謂苦等四諦。二緣起。謂逆順觀十二因緣。此二境亦在第二第三地中。是故彼地亦增上慧建立。然第四地中菩提分慧增上。第五地中諦觀慧增上。第六地中緣起觀慧增上。故此三地建立增上慧學。隨次依後四得果有四種者。依第七地得無相有功用住。為第一果。依第八地得無相無功用住。為第二果。依第九地得成熟眾生。為第三果。依第十地得二門成熟。為第四果。已說隨地修學及學果。次說菩薩隨地修習無流五陰。偈曰

&nbsp;&nbsp;&nbsp;&nbsp;見性淨三身&nbsp;&nbsp;&nbsp;&nbsp;亦在前六地

&nbsp;&nbsp;&nbsp;&nbsp;餘地淨餘二&nbsp;&nbsp;&nbsp;&nbsp;遠離五障故

釋曰。初地見性如前解。第二地中戒身清淨。第三地中定身清淨。第四第五第六地中慧身清淨。後四地及佛地解脫身解脫知見身清淨。由離五障故。五障者。第七地中以執相無知為障。第八地中以功用無知為障。第九地中以不能化生無知為障。第十地中以未淨二門無知為障。佛地中以礙障無知為障謂此無知能礙聲聞緣覺境界智諸佛知一切境無礙。由解脫此障故。已說菩薩隨地修無流五陰。次說菩薩隨地成就未成就。偈曰

&nbsp;&nbsp;&nbsp;&nbsp;未成就成就&nbsp;&nbsp;&nbsp;&nbsp;成復未成成

&nbsp;&nbsp;&nbsp;&nbsp;如地建立知&nbsp;&nbsp;&nbsp;&nbsp;分別無分別

釋曰。未成就成就者。彼信行地是未成就。自餘諸地是名成就。成復未成成者。於前成就地中復有未成就成就。七地已還名未成就。有功用故。八地已上是名成就。無功用故。問前說歡喜地亦是成就。此義云何。答如地建立知分別無分別。此由於地建立中知唯分別。於此分別亦無分別。所執能執俱無體故。約此義故說名成就。偈曰

&nbsp;&nbsp;&nbsp;&nbsp;應知諸地中&nbsp;&nbsp;&nbsp;&nbsp;修習及成就

&nbsp;&nbsp;&nbsp;&nbsp;此二不思議&nbsp;&nbsp;&nbsp;&nbsp;諸佛境界故

釋曰。菩薩於諸地中各有修習及成就。應知地地皆不可思議。由諸菩薩內自證覺是諸佛所知非餘人境界故。已說菩薩隨地成就未成就。次說菩薩入地十種相。偈曰

&nbsp;&nbsp;&nbsp;&nbsp;明信及無劣&nbsp;&nbsp;&nbsp;&nbsp;無怯亦無待

&nbsp;&nbsp;&nbsp;&nbsp;通達及平等&nbsp;&nbsp;&nbsp;&nbsp;離偏亦離著

&nbsp;&nbsp;&nbsp;&nbsp;及以知方便&nbsp;&nbsp;&nbsp;&nbsp;亦在聖眾生

&nbsp;&nbsp;&nbsp;&nbsp;如此十種相&nbsp;&nbsp;&nbsp;&nbsp;地地皆圓滿

釋曰。入地菩薩地地皆有十相。何者為十。一明信。二無劣。三無怯。四無待。五通達。六平等。七離偏。八離著。九知方便。十聖眾生。明信者。於自地得明。於諸法中除無知故。於他地得信。於後諸地生願樂故。無劣者。聞深妙法不驚怖故。無怯者。行難行行極勇猛故。無待者。起自地行不待教故。通達者。他地方便能起故平等者。普於眾生同自心故。離偏者。耳聞毀譽無高下故。離著者。得輪王等位無愛染故。知方便者。知諸法不可得為佛方便故聖眾生者。諸佛徒眾恒在生故。此等十相地地皆具應知。已說菩薩入地十種相。次說菩薩地中十度相。偈曰

&nbsp;&nbsp;&nbsp;&nbsp;有欲無六障&nbsp;&nbsp;&nbsp;&nbsp;其次無亂慧

&nbsp;&nbsp;&nbsp;&nbsp;不漂亦不迴&nbsp;&nbsp;&nbsp;&nbsp;事友及供養

&nbsp;&nbsp;&nbsp;&nbsp;迴向將生勝&nbsp;&nbsp;&nbsp;&nbsp;修善與戲通

&nbsp;&nbsp;&nbsp;&nbsp;功德藏如是&nbsp;&nbsp;&nbsp;&nbsp;佛子十六相

釋曰。諸菩薩於諸地中得十度有十六相。何者十六。一有欲樂。行諸度故。二無慳。離施障故。三無違。離戒障故。四無恚。離忍障故。五無懈。離進障故。六慈悲。離定障故。慈悲能與樂拔苦。是瞋惱對治。由定得故。七無惡慧。離慧障故。惡慧有三。謂自性分別。隨憶分別。顯示分別。此能斷故。八無亂慧。離異乘心故。九不漂不為人天勝樂醉其心故。十不迴不為不成就苦及難行苦退其心故。十一事友。依佛所示善知識聞大乘故。十二供養。供養三寶故。十三迴向善巧方便故十四生勝。此顯願波羅蜜相。離八難處不離諸佛菩薩故。十五修善此顯力波羅蜜相。無間修諸善根故。十六戲通此顯智波羅蜜相。遊戲諸大神通功德故。菩薩若得此相。則為一切眾中上首。是名佛子十六相。已說菩薩地中十度相。次說菩薩度度五功德。偈曰

&nbsp;&nbsp;&nbsp;&nbsp;地地昇進時&nbsp;&nbsp;&nbsp;&nbsp;度度有五德

&nbsp;&nbsp;&nbsp;&nbsp;二及二及一&nbsp;&nbsp;&nbsp;&nbsp;應知止觀俱

釋曰。地地昇進時度度有五德者。菩薩於一一地修一一度。於一一度皆具五種功德。何者為五。一滅習。二得猗。三圓明。四相起。五廣因。滅習者。一一剎那滅除依中習氣聚故。得猗者。離種種相得法樂故。圓明者。遍知一切種不作分段故。相起者。由入大地無分別相生故。廣因者。為滿為淨一切種法身福聚智聚攝令增長故。二及二及一應知止觀俱者。此中應知。初二功德是奢摩他分。次二功德是毘鉢舍那分。第五功德是俱分。已說菩薩度度五功德。次釋菩薩十地名。偈曰

&nbsp;&nbsp;&nbsp;&nbsp;見真見利物&nbsp;&nbsp;&nbsp;&nbsp;此處得歡喜

&nbsp;&nbsp;&nbsp;&nbsp;出犯出異心&nbsp;&nbsp;&nbsp;&nbsp;是名離垢地

&nbsp;&nbsp;&nbsp;&nbsp;求法持法力&nbsp;&nbsp;&nbsp;&nbsp;作明故名明

&nbsp;&nbsp;&nbsp;&nbsp;惑障智障薪&nbsp;&nbsp;&nbsp;&nbsp;能燒是焰慧

&nbsp;&nbsp;&nbsp;&nbsp;難退有二種&nbsp;&nbsp;&nbsp;&nbsp;能退故難勝

&nbsp;&nbsp;&nbsp;&nbsp;不住二法觀&nbsp;&nbsp;&nbsp;&nbsp;恒現名現前

&nbsp;&nbsp;&nbsp;&nbsp;雜道隣一道&nbsp;&nbsp;&nbsp;&nbsp;遠去名遠行

&nbsp;&nbsp;&nbsp;&nbsp;相想無相想&nbsp;&nbsp;&nbsp;&nbsp;動無不動地

&nbsp;&nbsp;&nbsp;&nbsp;四辯智力巧&nbsp;&nbsp;&nbsp;&nbsp;說善稱善慧

&nbsp;&nbsp;&nbsp;&nbsp;二門如雲遍&nbsp;&nbsp;&nbsp;&nbsp;雨法名法雲

釋曰。見真見利物此處得歡喜者。菩薩於初地中一見真如。謂見自利。昔曾未見今時始見。去菩提近故。二見利物。謂見利他。一一剎那能成熟百眾生故。由此二見起勝歡喜故名歡喜地出犯出異心是名離垢地者。菩薩於二地中出二種垢。一出犯戒垢。二出起異乘心垢。由出二垢故名離垢地。如十地經說我等應得應淨一切種智故勤精進。求法持法力作明故名明者。菩薩於三地中得三昧自在力。於無量佛法能求能持。得大法明為他作明。由能以法自明明他故名明地。惑障智障薪能燒是焰慧者。菩薩於四地中以菩提分慧為焰自性。以惑智二障為薪自性。此地菩薩能起慧焰燒二障薪故名焰慧地。難退有二種能退故難勝者。菩薩於五地中有二種難。一勤化眾生心無惱難。二眾生不從化心無惱難。此地菩薩能退二難於難得勝故名難勝地。不住二法觀恒現名現前者。菩薩於六地中依般若力。能不住生死涅槃二法。如此觀慧恒現在前故名現前地。雜道隣一道遠去名遠行者。菩薩於七地中近一乘道故名遠去。問誰是遠去。答功用方便究竟此遠能去。由此遠去故名遠行地。相想無相想動無不動地者。菩薩於八地中有相想及無相有功用想二想俱不能動。由無此動故。故名不動地。四辯智力巧說善稱善慧者。菩薩於九地中四無礙慧最為殊勝。於一剎那頃三千世界所有人天異類異音異義異問。此地菩薩能以一音普答眾問遍斷眾疑。由此說善故名善慧地。二門如雲遍雨法名法雲者。菩薩於十地中由三昧門及陀羅尼門。攝一切聞熏習因。遍滿阿梨耶識中。譬如浮雲遍滿虛空。能以此聞熏習雲。於一一剎那。於一一相。於一一好。於一一毛孔。雨無量無邊法雨。充足一切可化眾生。由能如雲雨法故名法雲地。問釋別名已。云何名住云何名地。偈曰

&nbsp;&nbsp;&nbsp;&nbsp;為集諸善根&nbsp;&nbsp;&nbsp;&nbsp;樂住故說住

&nbsp;&nbsp;&nbsp;&nbsp;數數數無畏&nbsp;&nbsp;&nbsp;&nbsp;復以地為名

釋曰。為集諸善根樂住故名住者。諸菩薩為成就種種善根。於一切時樂住一切地。是故諸地說名為住。數數數無畏復以地為名者。步彌耶名為地。步者數數義。彌者實數義。耶者無畏義。諸菩薩欲進上地。於一一地中數數斷障礙。數數得功德。是名數數義。地以十數為量。諸菩薩於一一地中知斷爾所障礙。知得爾所功德。知此不虛是名實數義。上地是無畏處。諸菩薩畏於自地中退失自他利功德進求上地。是名無畏義。由此三義故名為地。已說菩薩十地名。次說菩薩四種得地差別。偈曰

&nbsp;&nbsp;&nbsp;&nbsp;由信及由行&nbsp;&nbsp;&nbsp;&nbsp;由達亦由成

&nbsp;&nbsp;&nbsp;&nbsp;應知諸菩薩&nbsp;&nbsp;&nbsp;&nbsp;得地有四種

釋曰。四種得地者。一由信得。二由行得。三由通達得。四由成就得。由信者。以信得諸地故。如信地中說。由行者。以正行得諸地故。諸菩薩於大乘法有十種正行。一書寫。二供養。三流傳。四聽受。五轉讀。六教他。七習誦。八解說。九思擇。十修習。此十正行能生無量功德聚。此行得地故名行得。通達者。通達第一義諦。乃至七地名通達。得成就者。八地至佛地名成就得。已說菩薩四種得地。差別次說菩薩四種修行。差別偈曰

&nbsp;&nbsp;&nbsp;&nbsp;諸度諸覺分&nbsp;&nbsp;&nbsp;&nbsp;諸通及諸攝

&nbsp;&nbsp;&nbsp;&nbsp;為大亦為小&nbsp;&nbsp;&nbsp;&nbsp;俱入亦俱成

釋曰。總說一切菩薩行不過四種。一波羅蜜行。二菩提分行。三神通行。四攝生行。說波羅蜜行為求大乘眾生。說菩提分行為求小乘眾生。說神通行為令二種眾生得入佛法。說攝生行為令二種眾生成熟佛法。行住品究竟

### 大乘莊嚴經論敬佛品第二十四

釋曰。已說菩薩。行住次說禮佛。功德偈曰

&nbsp;&nbsp;&nbsp;&nbsp;合心及離心&nbsp;&nbsp;&nbsp;&nbsp;不離利益心

&nbsp;&nbsp;&nbsp;&nbsp;憐愍諸眾生&nbsp;&nbsp;&nbsp;&nbsp;救世我頂禮

釋曰。此偈禮如來無量勝功德。合心者。是慈心。由與樂故。離心者。是悲心。由拔苦故。不離心者。是喜心。由恒悅故。利益心者。是捨心。由無染故。偈曰

&nbsp;&nbsp;&nbsp;&nbsp;一切障解脫&nbsp;&nbsp;&nbsp;&nbsp;一切世間勝

&nbsp;&nbsp;&nbsp;&nbsp;一切處遍滿&nbsp;&nbsp;&nbsp;&nbsp;心脫我頂禮

釋曰。此偈禮如來三處勝功德。一切障解脫者。顯解脫勝。由一切惑障一切智障得解脫故。一切世間勝者。顯制入勝。由心自在隨其所緣隨意轉故。一切處遍滿者。顯遍入勝。由一切境中智遍滿故。由此三義心於三處而得解脫。故說心解脫。偈曰

&nbsp;&nbsp;&nbsp;&nbsp;能遮彼惑起&nbsp;&nbsp;&nbsp;&nbsp;亦能害彼惑

&nbsp;&nbsp;&nbsp;&nbsp;染污諸眾生&nbsp;&nbsp;&nbsp;&nbsp;悲者我頂禮

釋曰。此偈禮如來無諍勝功德能遮彼惑起者。一切眾生應起煩惱。如來凡所作業能令不起亦能害彼惑者。彼惑若已起。如來亦能令起對治方便。若餘人無諍但能令他緣自不起煩惱。而不能令他起對治。如來無諍則不爾。非但令彼不起。亦能令彼起對治是故為勝。染污諸眾生悲者我頂禮者。如來無諍三昧。於一切染污眾生偏起憐愍。是故於彼名為悲者。偈曰

&nbsp;&nbsp;&nbsp;&nbsp;無功用無著&nbsp;&nbsp;&nbsp;&nbsp;無礙恒寂靜

&nbsp;&nbsp;&nbsp;&nbsp;能釋一切疑&nbsp;&nbsp;&nbsp;&nbsp;勝智我頂禮

釋曰。此偈禮如來願智勝功德。如來願智由五事勝。一於起無功用。二於境不著。三於中無礙。四恒時寂靜。五能釋眾疑。由此五義是故為勝。餘人願智。一非無功用。作意起故。二非無著。假定力故。三非無礙。少分知故。四非恒靜。非常定故。五不釋疑。有無知故。偈曰

&nbsp;&nbsp;&nbsp;&nbsp;所依及能依&nbsp;&nbsp;&nbsp;&nbsp;於言及於智

&nbsp;&nbsp;&nbsp;&nbsp;說者無礙慧&nbsp;&nbsp;&nbsp;&nbsp;善說我頂禮

釋曰。此偈禮如來無礙勝功德。所說有二種。一所依謂法二能依。謂義。說具有二種。一方言二巧智。如來於此所說及說具慧常無礙。是故為勝。說者即顯無礙業。開示有方故名善說。偈曰

&nbsp;&nbsp;&nbsp;&nbsp;能去及能聞&nbsp;&nbsp;&nbsp;&nbsp;知行知來去

&nbsp;&nbsp;&nbsp;&nbsp;令彼得出離&nbsp;&nbsp;&nbsp;&nbsp;教授我頂禮

釋曰。此偈禮如來神通勝功德。能去者。是如意通。能往彼彼所故。能聞者。是天耳通。能聞彼彼音故。知行者。是他心通。能知彼人心行差別故。知來者。是宿住通。能知彼人前世從此因來故。知去者。是生死通。能知彼人今世從此因去故。令彼得出離者。是漏盡通。能如實為彼說法故。偈曰

&nbsp;&nbsp;&nbsp;&nbsp;眾生若有見&nbsp;&nbsp;&nbsp;&nbsp;知定是丈夫

&nbsp;&nbsp;&nbsp;&nbsp;深起淨信心&nbsp;&nbsp;&nbsp;&nbsp;方便我頂禮

釋曰。此偈禮如來相好勝功德。一切眾生若有見者。即知如來是大丈夫。及於如來起淨信業。由以相好為方便故。偈曰

&nbsp;&nbsp;&nbsp;&nbsp;取捨住變化&nbsp;&nbsp;&nbsp;&nbsp;定智得自在

&nbsp;&nbsp;&nbsp;&nbsp;如此四清淨&nbsp;&nbsp;&nbsp;&nbsp;世尊我頂禮

釋曰。此偈禮如來清淨勝功德。清淨四種。一身清淨。二緣清淨。三心清淨。四智清淨。取捨住者。顯身清淨。能於自身壽中若取若捨若住得自在故。變化者。顯緣清淨。能於諸境轉變起化得自在故。定者。顯心清淨。能於諸定出入得自在故。智者。顯智清淨。能知諸境無礙得自在故。偈曰

&nbsp;&nbsp;&nbsp;&nbsp;方便及歸依&nbsp;&nbsp;&nbsp;&nbsp;清淨與出離

&nbsp;&nbsp;&nbsp;&nbsp;於此破四誑&nbsp;&nbsp;&nbsp;&nbsp;降魔我頂禮

釋曰。此偈禮如來力勝功德。魔依四事破壞眾生。何者四事。一依方便誑惑眾生。言受用五塵得生善道不墮惡道。二依歸依誑惑眾生。言自在天等是歸依處餘處則非。三依清淨誑惑眾生。言世間諸定唯此清淨餘非清淨。四依出離誑惑眾生。言小乘道果唯此出離非有大乘。佛為破魔四事顯己十力。一以是非智力破魔第一事。由善方便可得生天非惡方便故。二以自業智力破魔第二事。由自業生天非依自在天等力故。三以禪定智力破魔第三事。由具知禪定解脫三昧三摩跋提故。四以後七智力破魔第四事。由下根等令離上根等安置故。偈曰

&nbsp;&nbsp;&nbsp;&nbsp;於智亦於斷&nbsp;&nbsp;&nbsp;&nbsp;於離亦於障

&nbsp;&nbsp;&nbsp;&nbsp;能說自他利&nbsp;&nbsp;&nbsp;&nbsp;摧邪我頂禮

釋曰。此偈禮如來無畏勝功德。於智者。是說一切智無畏。於斷者。是說漏盡無畏。於離者。是說盡苦道無畏。於障者。是說障道無畏。此中智及斷是說自利功德。離及障是說利他功德。若諸外道難言。瞿曇。非具一切智。非盡一切漏。說道不能盡苦。說障不能妨道。如來於此四難而能摧伏。故名無畏。偈曰

&nbsp;&nbsp;&nbsp;&nbsp;在眾極治罰&nbsp;&nbsp;&nbsp;&nbsp;自無所護故

&nbsp;&nbsp;&nbsp;&nbsp;離二染正住&nbsp;&nbsp;&nbsp;&nbsp;攝眾我頂禮

釋曰。在眾極治罰自無所護故者。此禮如來不護勝功德。若自有所護在眾不能說極治罰故。離二染正住者。此禮如來念處勝功德。離二染者無喜憂故。正住者不忘念故。由此二種功德勝故。能攝於一切徒眾此即是業。偈曰

&nbsp;&nbsp;&nbsp;&nbsp;行住一切處&nbsp;&nbsp;&nbsp;&nbsp;無非一切智

&nbsp;&nbsp;&nbsp;&nbsp;由斷一切習&nbsp;&nbsp;&nbsp;&nbsp;實義我頂禮

釋曰。此偈禮如來斷習勝功德。如來於一切處一切時。行住等事。無非一切智威儀。由具斷一切煩惱習故。若無一切智者。煩惱雖盡而習不盡。於行住時或逢奔車逸馬即被損害。由非一切智威儀故。如來無此事。由實有一切智故。偈曰

&nbsp;&nbsp;&nbsp;&nbsp;利益眾生事&nbsp;&nbsp;&nbsp;&nbsp;隨時不過時

&nbsp;&nbsp;&nbsp;&nbsp;所作恒無謬&nbsp;&nbsp;&nbsp;&nbsp;不忘我頂禮

釋曰。此偈禮如來不忘勝功德。如來作利益眾生事。恒得其時不過其時。此是不忘法業。如來所作一切時皆實不虛此是不忘法自性。偈曰

&nbsp;&nbsp;&nbsp;&nbsp;晝夜六時觀&nbsp;&nbsp;&nbsp;&nbsp;一切眾生界

&nbsp;&nbsp;&nbsp;&nbsp;大悲具足故&nbsp;&nbsp;&nbsp;&nbsp;利意我頂禮

釋曰。此偈禮如來大悲勝功德。如來以大悲故晝夜六時觀察眾生誰退誰進。未起善根者令其得起。已起善根者令其增進。雖日六時而實一切時恒轉法輪。由大悲具足故。此即大悲業。於一切眾生常起利益意。此是大悲自性。偈曰

&nbsp;&nbsp;&nbsp;&nbsp;由行及由得&nbsp;&nbsp;&nbsp;&nbsp;由智及由業

&nbsp;&nbsp;&nbsp;&nbsp;於一切二乘&nbsp;&nbsp;&nbsp;&nbsp;最上我頂禮

釋曰。此偈禮如來不共勝功德。如來有十八不共法。一身無失。二口無失。三念無失。四無異想。五無不定心。六無不知已捨。七欲無減。八精進無減。九念無減。十慧無減。十一解脫無減。十二解脫知見無滅。十三智知過去無著無礙。十四智知未來無著無礙。十五智知現在無著無礙。十六身業隨智慧行。十七口業隨智慧行。十八意業隨智慧行。此中由行者。攝初節六不共。由得者。攝第二節六不共。由智者。攝第三節三不共。由業者。攝第四節三不共。一切聲聞緣覺於餘一切眾生為上。如來由此四事不共故。於彼上復上。故名最上。偈曰

&nbsp;&nbsp;&nbsp;&nbsp;三身大菩提&nbsp;&nbsp;&nbsp;&nbsp;一切種得故

&nbsp;&nbsp;&nbsp;&nbsp;眾生諸處疑&nbsp;&nbsp;&nbsp;&nbsp;能除我頂禮

釋曰。此偈禮如來種智勝功德。三身者。一自性身。二受用身。三化身。此說種智自性。問此智於一切境知一切種復云何。答一切眾生於一切處生疑。此智能斷。此說種智業。偈曰

&nbsp;&nbsp;&nbsp;&nbsp;無著及無過&nbsp;&nbsp;&nbsp;&nbsp;無穢亦無息

&nbsp;&nbsp;&nbsp;&nbsp;無動無戲論&nbsp;&nbsp;&nbsp;&nbsp;清淨我頂禮

釋曰。此偈禮如來度滿勝功德。無著者。於諸資財無所染故。無過者。於身等業永無垢故。無穢者。世法諸苦不濁心故。無息者。少有所得不即住故。無動者。心恒寂靜不散亂故。無戲論者。一切法中所有分別皆不行故。如來此六圓滿具離六障。故名清淨。偈曰

&nbsp;&nbsp;&nbsp;&nbsp;成就第一義&nbsp;&nbsp;&nbsp;&nbsp;出離一切地

&nbsp;&nbsp;&nbsp;&nbsp;於他得尊極&nbsp;&nbsp;&nbsp;&nbsp;解脫諸眾生

&nbsp;&nbsp;&nbsp;&nbsp;無盡等功德&nbsp;&nbsp;&nbsp;&nbsp;現在皆具足

&nbsp;&nbsp;&nbsp;&nbsp;世見眾亦見&nbsp;&nbsp;&nbsp;&nbsp;不見人天等

釋曰。此二偈禮如來佛相勝功德。此中略說佛相有六種。一體二因三果四業五相應六差別。由此六種表知是佛故說佛相。成就第一義者。此是體相。由真如最清淨第一義成就故。出離一切地者。此是因相。由出離一切菩薩地故。於他得尊極者。此是果相。由於一切眾生中得第一故。解脫諸眾生者。此是業相。由能令一切眾生得解脫故。無盡等功德現。世皆具足者。此是相應相。世見眾亦見不見人天等者。此是差別相。世見者。謂種種世界皆見。此是化身。眾亦見者。謂佛大弟子眾亦見。此是受用身。不見者。謂人天等一切時不見。此是自性身。此即三身差別。敬佛品究竟。大乘修多羅莊嚴論極清淨時說已究竟
