## 卷第八十六 

### 大神变会第二十二之一

如是我闻：一时，佛在舍卫国祇树给孤独园，与大比丘众千二百五十人俱，菩萨摩诃萨八千人。文殊师利，与商主天子，俱在会中。

尔时，商主天子白佛言：“世尊，如来常以几种神变调伏众生？”

佛告天子：“我以三种神变调伏众生：一者、说法，二者、教诫，三者、神通。

“云何名为说法神变？所谓如来无碍大智，见未来世一切众生心行差别，于三宝所有信不信，及业果报皆悉了知。如佛所说，若现在世所行恶因当堕恶趣，随业受报决定无差。若彼众生善业因缘誓愿力故，从恶趣出生人天中，或以声闻、辟支佛乘及以大乘，而得解脱。经尔所劫受苦受乐，当得涅槃，当得值遇若干诸佛，如是等业决定无差。若彼众生善业因缘誓愿力故，当生欲界、色界、无色界，经尔所劫，以如是乘而得解脱，以如是行当得见佛承事供养。如是一切上中下品善不善业，乃至一念，如来悉知而为说法，是名说法神变。

“云何名为教诫神变？若如是教诸持戒者，是应作、是不应作，是应信、是不应信，是应亲近、是不应亲近，是法杂染、是法清净，乃至摄受一切功德善道资粮，行如是道得声闻乘、辟支佛乘，行如是道成就大乘，非法应离，如法应住，如佛所教决定无差。是地狱业、是傍生业、是饿鬼业、是人天业，不善应舍，善法应修，此是圣道应如是学，此等众生人天往返渐入涅槃。如是示教终不空过，是名教诫神变。

“云何名为神通神变？若为调伏憍慢众生，或现一身而作多身，或现多身而作一身，山崖墙壁出入无碍，身上出火、身下出水，身下出火、身上出水，入地如水、履水如地，日月威德以手扪摩，或现大身至于梵世，乃至广大遍覆三千大千世界，随所应现调伏众生，是名神通神变。”

尔时，商主天子白佛言：“世尊，颇有神变能过此耶？”

佛告天子：“如来复有殊胜神变。”即语文殊师利：“汝可演说，令诸菩萨得深法忍摧伏众魔，亦令如来菩提之法久住于世。”

文殊师利白佛言：“世尊，如来若以三千世界四大海水置于掌中，水性众生无所娆动，如是神变未为殊胜。若如来于一切法不可言说、无名无相、无色无声、无行无作、无文字、无戏论、无表示，离心意识，一切语言道断寂静照明，而以文字语言分别显示，一切世间所不能解，沙门、婆罗门闻者惊怖，是名诸佛最大神变。

“复次，如来若以三千大千世界，内于口中，于四天下无所障碍，日月光明亦不隐蔽，如本而住；其中众生，亦不觉知往来方所。世尊，如是神变未为殊胜。若如来于一切法不可说、无文字、无名相，乃至离心意识，一切语言道断寂静照明，而以文字语言宣说显示，是名诸佛最大神变。

“复次，如来不共之身神通力故，随诸众生种种示现，悉令欢喜，如是神变未为殊胜。所谓如来大神变者，无我说我，无众生说众生，无人说人，无养育说养育，无名说名，无色说色，无受、想、行、识说受、想、行、识，无处说处，无界说界；虽说眼空眼不言空，虽说色空色不言空，说眼识空识不言空，乃至意空及以法空，意识空等亦复如是。说如是等，无名无相、无动无知、无言之法，摧灭一切生灭之相，是则如来最大神变。如是神变，不与眼相应，不与色相应，不与眼识相应，不与耳声耳识、鼻香鼻识、舌味舌识、身触身识、意法意识相应。如是神变，不与身合，不与心合，无行无作，离诸境界，一切世间所不能信。何以故？言世间者，名为五蕴。凡夫于此妄生执著，或说蕴常，或说无常。以是义故，一切世间妄见蕴常，闻说无常不能生信；妄见蕴乐，闻说蕴苦不能生信；妄见蕴我，闻说无我不能生信；妄见蕴净，闻说不净不能生信；计蕴我所，说无我所不能生信；计五蕴实，闻说不实不能生信。以是义故，如来神变出过心相，闻者不欣，一切世间所不能信。

“复次，超眼境界非色法故，是名神变；超耳境界非声法故，乃至超意境界非意法故，不可显示非智所知，是名神变。复次，空无相愿不可言说，而说于空无相无愿，是名神变。无起无作，无性无相，无生无灭，本来涅槃不可言说，而说涅槃，是名神变。

“复次，布施清净净三轮故，是名神变。何等为三？谓离我相及众生相，不念菩提。持戒清净，是名神变，所谓身口意业无所作故；忍辱清净，是名神变，刹那坏灭无所著故；精进清净，是名神变，无去无来身心不动故；禅定清净，是名神变，心无所依内外寂静故；智慧清净，是名神变，照明诸法灭一切见故。

“复次，法无出相说出离法，是名神变。法无差别文字分别，是名神变。法无所行说有修行，是名神变。法无来去说有来去，是名神变。于一道证建立诸果，是名神变。于一味法分别三乘，是名神变。一切诸佛唯是一佛，说无量佛是名神变。一切佛土唯一佛土，说无量土是名神变。无量众生即一众生，说无量众生是名神变。一切佛法唯一佛法，说无量法是名神变。法不可示显示诸法，是名神变。法无所得修习作证，是名神变。”

尔时，商主天子白文殊师利言：“如我所解仁所说义，于一切法所有言说，悉名神变。”

文殊师利言：“如是，如是，一切言说实无所说，名大神变。”

说是法时，一万二千天子发阿耨多罗三藐三菩提心，五百菩萨得无生法忍。

尔时，长老舍利弗，语商主天子言：“汝闻此神变不惊怖耶？”

天子答言：“我即神变，云何惊怖？”

舍利弗言：“天子以何密意而作是言？”

天曰：“一切诸法，若善不善，无动而动，名大神变。是故，舍利弗，作善业者，生于天上有大威德，如是善业不可思议。一切众生往来生死，亦不可思议，不可思议者名大神变。如佛所说，四种境界不可思议：一者、业境界不可思议，二者、龙境界不可思议，三者、禅境界不可思议，四者、佛境界不可思议。以是义故，说一切法名大神变，不应惊怖。复次，舍利弗，若如来说此神变，虚空界宁有怖耶？”

答言：“不也。”

天曰：“若虚空不怖，云何问言，汝不惊怖？”

舍利弗言：“汝岂同虚空耶？”

天曰：“如佛所说，若内空外空是虚空不？”

答言：“如是。”

天曰：“是故一切众生是虚空性。”

舍利弗言：“天子，如汝所说，不久亦当现此神变。何以故？超过一切境界，是大神变故。”

尔时，舍利弗白佛言：“世尊，此商主天子，往昔供养诸佛世尊及文殊师利，乃能成就如是辩才。”

佛告舍利弗：“如是，如是，如汝所说，是文殊师利之所成熟。

“舍利弗，乃往古世过无量劫，有佛名等须弥如来、应供、正遍知、明行足、善逝、世间解、无上士、调御丈夫、天人师、佛世尊，出现于世，国名安乐，劫名欢喜。舍利弗，彼佛世界，一切众生具足安乐，乃至无有少苦恼声。彼佛国土四宝所成，金、银、琉璃及以玻瓈。地平如掌，清净柔软如天妙衣，无诸难处。天人充满，安隐炽盛，快乐无量，是故名为安乐世界。彼佛法中纯是菩萨，精进勇猛，智慧光明，得修多罗王陀罗尼，辩才无尽，善巧方便分别说法，神通智慧摧破恶魔，解脱无碍成就定忍，善知根性应病与药，具大福德智慧资粮，为诸众生不请之友，以神通力遍游佛刹入智行海，安住施、戒、智慧、多闻，无边善根方便回向，住于十力、四无所畏，一切佛法游戏三昧诸禅解脱。彼佛世尊，以如是等诸大菩萨而为眷属。于彼世界，有转轮王名净庄严，正法化世，王四天下，七宝具足。王有千子，悉发阿耨多罗三藐三菩提心。净庄严王及其后宫，亦皆已发阿耨多罗三藐三菩提心。彼等须弥如来寿七十俱胝岁。尔时，净庄严王于百千岁中，承事供养彼佛如来及菩萨众，衣服饮食一切乐具。王与千子及其后宫，得清净信，爱法欢喜更无异心，常于佛前手自供养，亲近听法。过百千岁已，时王千子及以内宫，获得四念。何者为四？一者、念佛菩萨，二者、念施，三者、念戒，四者、不忘菩提之心。得此念故，若昼若夜常得见佛及诸菩萨。后于一时，净庄严王及其眷属，为听法故往至佛所。时彼如来，为欲教化诸菩萨故，于大众中现种种神变。尔时，净庄严王前白佛言：‘世尊，颇有神变能过此耶？’佛告大王：‘如来复有殊胜神变，所谓了知过去已灭、现在不住、未来未生，无心心所而说三世心心所法，于一味中说三解脱，于一灭证说四圣谛，开示诸法空无相愿，成熟颠倒苦恼众生，说无相无为成就菩提，于不取不舍说檀波罗蜜，于无住无作说尸波罗蜜，于无我法说羼提波罗蜜，身心寂静说毗离耶波罗蜜，不乱不摄说禅波罗蜜，离彼此岸说般若波罗蜜，无所动念而行方便，离依怙相修习于慈，以无作法修习于悲，以离欣悦而修于喜，以不住法而修于舍，以无所见起于天眼，无所闻故起于天耳，无所攀缘起他心智，离于前际起宿命智，身心不动起于神足，不住于法修于念处，以无生灭修四正勤，非根说根，非力说力，诸法寂静说菩提分法，无差别修八圣道，不住寂静修奢摩他，远离法相修毗钵舍那，本来寂灭而说涅槃。’彼佛世尊，为净庄严王千子眷属，说此神变法时，八万四千众生发阿耨多罗三藐三菩提心。净庄严王及以千子证于法忍，以佛神力，即于佛前，以偈赞曰：

&nbsp;&nbsp;&nbsp;&nbsp;“‘如须弥山，&nbsp;&nbsp;&nbsp;&nbsp;映于大海，&nbsp;&nbsp;&nbsp;&nbsp;如来威光，&nbsp;&nbsp;&nbsp;&nbsp;蔽诸大众。

&nbsp;&nbsp;&nbsp;&nbsp;如日初出，&nbsp;&nbsp;&nbsp;&nbsp;破一切闇，&nbsp;&nbsp;&nbsp;&nbsp;世尊毫相，&nbsp;&nbsp;&nbsp;&nbsp;遍照佛刹。

&nbsp;&nbsp;&nbsp;&nbsp;如月圆满，&nbsp;&nbsp;&nbsp;&nbsp;光明炽盛，&nbsp;&nbsp;&nbsp;&nbsp;佛德圆满，&nbsp;&nbsp;&nbsp;&nbsp;慧光普照。

&nbsp;&nbsp;&nbsp;&nbsp;譬如莲华，&nbsp;&nbsp;&nbsp;&nbsp;不著于水，&nbsp;&nbsp;&nbsp;&nbsp;佛处于世，&nbsp;&nbsp;&nbsp;&nbsp;无所染著。

&nbsp;&nbsp;&nbsp;&nbsp;如师子王，&nbsp;&nbsp;&nbsp;&nbsp;吼于林野，&nbsp;&nbsp;&nbsp;&nbsp;人中师子，&nbsp;&nbsp;&nbsp;&nbsp;吼于性空。

&nbsp;&nbsp;&nbsp;&nbsp;说一切法，&nbsp;&nbsp;&nbsp;&nbsp;非有非无，&nbsp;&nbsp;&nbsp;&nbsp;令离边见，&nbsp;&nbsp;&nbsp;&nbsp;名师子吼。

&nbsp;&nbsp;&nbsp;&nbsp;于一切相，&nbsp;&nbsp;&nbsp;&nbsp;若生若灭，&nbsp;&nbsp;&nbsp;&nbsp;说无生灭，&nbsp;&nbsp;&nbsp;&nbsp;名师子吼。

&nbsp;&nbsp;&nbsp;&nbsp;分别此岸，&nbsp;&nbsp;&nbsp;&nbsp;或示彼岸，&nbsp;&nbsp;&nbsp;&nbsp;不住诸法，&nbsp;&nbsp;&nbsp;&nbsp;名师子吼。

&nbsp;&nbsp;&nbsp;&nbsp;分别二相，&nbsp;&nbsp;&nbsp;&nbsp;是染是净，&nbsp;&nbsp;&nbsp;&nbsp;诸法性净，&nbsp;&nbsp;&nbsp;&nbsp;名师子吼。

&nbsp;&nbsp;&nbsp;&nbsp;贪瞋痴行，&nbsp;&nbsp;&nbsp;&nbsp;从分别生，&nbsp;&nbsp;&nbsp;&nbsp;不起分别，&nbsp;&nbsp;&nbsp;&nbsp;名师子吼。

&nbsp;&nbsp;&nbsp;&nbsp;说生死法，&nbsp;&nbsp;&nbsp;&nbsp;无常无我，&nbsp;&nbsp;&nbsp;&nbsp;从颠倒起，&nbsp;&nbsp;&nbsp;&nbsp;名师子吼。

&nbsp;&nbsp;&nbsp;&nbsp;生死涅槃，&nbsp;&nbsp;&nbsp;&nbsp;本来寂静，&nbsp;&nbsp;&nbsp;&nbsp;是大菩提，&nbsp;&nbsp;&nbsp;&nbsp;名师子吼。

&nbsp;&nbsp;&nbsp;&nbsp;诸见所缚，&nbsp;&nbsp;&nbsp;&nbsp;流转世间，&nbsp;&nbsp;&nbsp;&nbsp;开示性空，&nbsp;&nbsp;&nbsp;&nbsp;名师子吼。

&nbsp;&nbsp;&nbsp;&nbsp;如来导师，&nbsp;&nbsp;&nbsp;&nbsp;所现神变，&nbsp;&nbsp;&nbsp;&nbsp;悉能开示，&nbsp;&nbsp;&nbsp;&nbsp;名师子吼。

&nbsp;&nbsp;&nbsp;&nbsp;“‘于一切违顺，&nbsp;&nbsp;&nbsp;&nbsp;其心不倾动，

&nbsp;&nbsp;&nbsp;&nbsp;常住于平等，&nbsp;&nbsp;&nbsp;&nbsp;名随顺法忍。

&nbsp;&nbsp;&nbsp;&nbsp;随顺佛所说，&nbsp;&nbsp;&nbsp;&nbsp;甚深寂静法，

&nbsp;&nbsp;&nbsp;&nbsp;亦不于中证，&nbsp;&nbsp;&nbsp;&nbsp;名随顺法忍。

&nbsp;&nbsp;&nbsp;&nbsp;远离诸过恶，&nbsp;&nbsp;&nbsp;&nbsp;增长于善法，

&nbsp;&nbsp;&nbsp;&nbsp;于中无所著，&nbsp;&nbsp;&nbsp;&nbsp;名随顺法忍。

&nbsp;&nbsp;&nbsp;&nbsp;说诸法空声，&nbsp;&nbsp;&nbsp;&nbsp;及一切见声，

&nbsp;&nbsp;&nbsp;&nbsp;二俱无所著，&nbsp;&nbsp;&nbsp;&nbsp;名随顺法忍。

&nbsp;&nbsp;&nbsp;&nbsp;无边佛法声，&nbsp;&nbsp;&nbsp;&nbsp;种种烦恼声，

&nbsp;&nbsp;&nbsp;&nbsp;不起声分别，&nbsp;&nbsp;&nbsp;&nbsp;名随顺法忍。

&nbsp;&nbsp;&nbsp;&nbsp;于施戒多闻，&nbsp;&nbsp;&nbsp;&nbsp;精进及定慧，

&nbsp;&nbsp;&nbsp;&nbsp;如法而修行，&nbsp;&nbsp;&nbsp;&nbsp;名随顺法忍。

&nbsp;&nbsp;&nbsp;&nbsp;不舍菩提心，&nbsp;&nbsp;&nbsp;&nbsp;平等观一切，

&nbsp;&nbsp;&nbsp;&nbsp;清净菩提道，&nbsp;&nbsp;&nbsp;&nbsp;名随顺法忍。

&nbsp;&nbsp;&nbsp;&nbsp;如来自意语，&nbsp;&nbsp;&nbsp;&nbsp;开示诸佛法，

&nbsp;&nbsp;&nbsp;&nbsp;于此无疑惑，&nbsp;&nbsp;&nbsp;&nbsp;名随顺法忍。

&nbsp;&nbsp;&nbsp;&nbsp;若我证菩提，&nbsp;&nbsp;&nbsp;&nbsp;当大师子吼，

&nbsp;&nbsp;&nbsp;&nbsp;演说此神变，&nbsp;&nbsp;&nbsp;&nbsp;如今佛所说。

&nbsp;&nbsp;&nbsp;&nbsp;我于不思议，&nbsp;&nbsp;&nbsp;&nbsp;无上大福田，

&nbsp;&nbsp;&nbsp;&nbsp;已植于种子，&nbsp;&nbsp;&nbsp;&nbsp;终无有退转。

&nbsp;&nbsp;&nbsp;&nbsp;假令大地坏，&nbsp;&nbsp;&nbsp;&nbsp;大海悉枯竭，

&nbsp;&nbsp;&nbsp;&nbsp;我所种善根，&nbsp;&nbsp;&nbsp;&nbsp;永无有退失。

&nbsp;&nbsp;&nbsp;&nbsp;了知众生心，&nbsp;&nbsp;&nbsp;&nbsp;其性如虚空，

&nbsp;&nbsp;&nbsp;&nbsp;深植菩提种，&nbsp;&nbsp;&nbsp;&nbsp;得无边福德。

&nbsp;&nbsp;&nbsp;&nbsp;如我今志乐，&nbsp;&nbsp;&nbsp;&nbsp;唯佛能证知，

&nbsp;&nbsp;&nbsp;&nbsp;天人乾闼婆，&nbsp;&nbsp;&nbsp;&nbsp;无有能知者。

&nbsp;&nbsp;&nbsp;&nbsp;我今终不求，&nbsp;&nbsp;&nbsp;&nbsp;诸天胜妙报，

&nbsp;&nbsp;&nbsp;&nbsp;我当得智慧，&nbsp;&nbsp;&nbsp;&nbsp;如佛人中尊。

&nbsp;&nbsp;&nbsp;&nbsp;我于百千岁，&nbsp;&nbsp;&nbsp;&nbsp;亲近供养佛，

&nbsp;&nbsp;&nbsp;&nbsp;发趣菩提故，&nbsp;&nbsp;&nbsp;&nbsp;修此无边业。

&nbsp;&nbsp;&nbsp;&nbsp;我今与千子，&nbsp;&nbsp;&nbsp;&nbsp;及后宫眷属，

&nbsp;&nbsp;&nbsp;&nbsp;愿常供养佛，&nbsp;&nbsp;&nbsp;&nbsp;为成熟菩提。

&nbsp;&nbsp;&nbsp;&nbsp;我今得善利，&nbsp;&nbsp;&nbsp;&nbsp;善见于诸佛，

&nbsp;&nbsp;&nbsp;&nbsp;善得闻此法，&nbsp;&nbsp;&nbsp;&nbsp;爱乐于菩提。

&nbsp;&nbsp;&nbsp;&nbsp;若爱乐菩提，&nbsp;&nbsp;&nbsp;&nbsp;则为爱乐法，

&nbsp;&nbsp;&nbsp;&nbsp;  怜愍众生故，&nbsp;&nbsp;&nbsp;&nbsp;不舍于佛乘。’

“尔时，众中有菩萨名法速疾，语净庄严王言：‘大王，汝不随顺如来神变，亦非发趣无上菩提。何以故？大王，菩提者，住于法界，不来不去、无知无行、非色非相、不取不舍，如画虚空无所触碍，本性清净。大王，菩提者，入一切处，诸法平等故；菩提无分别，离诸相故；菩提寂静，止息相故；菩提性净，离计著故；菩提不动，无杂乱故。大王，菩提者，名心平等，无所起故；菩提者，名众生平等，本无生故；菩提者，名不生生，因缘无性故；菩提者，不可显示，离心意识故。大王，菩提无所行，过诸境界故；菩提无戏论，离寻思相故；菩提为空，性相空故；菩提无相，离一切相故；菩提无愿，无所住故；菩提无作，无业报故；菩提无为，离三相故。大王，菩提者性相如是。若于此法有所愿求，徒自疲劳。何以故？如菩提性菩萨应行，能如是行，名为正行。’

“尔时，净庄严王白法速疾菩萨言：‘愿为我说菩萨正行。’法速疾言：‘大王，舍诸所有是菩萨行，众生平等无分别故；头陀学戒是菩萨行，戒性平等无所行故；离瞋热恼是菩萨行，忍性平等无心相故；坚固勇猛是菩萨行，精进平等离心行故；三昧解脱是菩萨行，禅定平等无所缘故；闻慧资粮是菩萨行，慧性平等无所念故；生于梵住是菩萨行，染净平等二俱离故；起诸神通是菩萨行，神通平等不生念故；具足辩才是菩萨行，法义平等离心相故；成就胜解是菩萨行，法界平等无所动故；修七觉分是菩萨行，观照平等不懈怠故；起四摄法是菩萨行，诸法平等同其事故；等心众生是菩萨行，心性平等无分别故；庄严佛土是菩萨行，清净平等如虚空故；三十二相是菩萨行，观法无相入平等故；净身口意是菩萨行，离于三业性平等故；随喜众生是菩萨行，一切众生等无我故；不厌生死是菩萨行，了知如梦性平等故；常修善业是菩萨行，知业平等无业报故；坚固修行是菩萨行，观一切法如幻化故；安忍众苦是菩萨行，了知平等苦不生故；亲近善友是菩萨行，于友非友心平等故；勤修深心是菩萨行，果报平等无所求故；多闻无厌是菩萨行，说法听法俱平等故；不悭吝法是菩萨行，平等说法不希求故；摄受正法是菩萨行，平等成熟诸佛法故；常求实智是菩萨行，第一义谛性平等故；谦下其心是菩萨行，等心谦下诸众生故；普摄一切诸善功德是菩萨行，功德平等无所念故。’

“尔时，净庄严王闻说如是诸菩萨行，欢喜踊跃，生爱乐心，即脱衣服严身之具，与法速疾菩萨。时王千子亦各脱身庄严之具，用上菩萨，作如是言：‘愿令一切众生成菩萨行，得是辩才。我等今者快得善利，得见如是真善知识，恭敬供养。’

“尔时，速疾菩萨告净庄严王：‘汝所供养甚为下劣，当知复有殊胜供养。’时法速疾菩萨，以偈颂曰：

&nbsp;&nbsp;&nbsp;&nbsp;“‘大千界众生，&nbsp;&nbsp;&nbsp;&nbsp;皆发趣菩提，

&nbsp;&nbsp;&nbsp;&nbsp;假令尽一劫，&nbsp;&nbsp;&nbsp;&nbsp;男女以奉施。

&nbsp;&nbsp;&nbsp;&nbsp;若人发道意，&nbsp;&nbsp;&nbsp;&nbsp;以信而出家，

&nbsp;&nbsp;&nbsp;&nbsp;随佛而修学，&nbsp;&nbsp;&nbsp;&nbsp;其福胜于彼。

&nbsp;&nbsp;&nbsp;&nbsp;过去未来世，&nbsp;&nbsp;&nbsp;&nbsp;一切诸如来，

&nbsp;&nbsp;&nbsp;&nbsp;无有不舍家，&nbsp;&nbsp;&nbsp;&nbsp;得成无上道。

&nbsp;&nbsp;&nbsp;&nbsp;三世一切佛，&nbsp;&nbsp;&nbsp;&nbsp;称赞出家法，

&nbsp;&nbsp;&nbsp;&nbsp;若乐供养佛，&nbsp;&nbsp;&nbsp;&nbsp;当依佛出家。

&nbsp;&nbsp;&nbsp;&nbsp;设满恒沙界，&nbsp;&nbsp;&nbsp;&nbsp;珍宝供养佛，

&nbsp;&nbsp;&nbsp;&nbsp;不如一日中，&nbsp;&nbsp;&nbsp;&nbsp;出家修寂静。

&nbsp;&nbsp;&nbsp;&nbsp;彼则近菩提，&nbsp;&nbsp;&nbsp;&nbsp;摧破魔军众，

&nbsp;&nbsp;&nbsp;&nbsp;出家不放逸，&nbsp;&nbsp;&nbsp;&nbsp;白法恒增长。

&nbsp;&nbsp;&nbsp;&nbsp;不坏众善根，&nbsp;&nbsp;&nbsp;&nbsp;远离诸烦恼，

&nbsp;&nbsp;&nbsp;&nbsp;舍于家业累，&nbsp;&nbsp;&nbsp;&nbsp;顺道圣所赞。

&nbsp;&nbsp;&nbsp;&nbsp;舍家离恼缚，&nbsp;&nbsp;&nbsp;&nbsp;除恼离魔缚，

&nbsp;&nbsp;&nbsp;&nbsp;心解行无染，&nbsp;&nbsp;&nbsp;&nbsp;不久证菩提。’

“尔时，净庄严王闻此偈已，于自在王位一切爱欲皆悉舍离，即白佛言：“世尊，我愿于佛善法律中，出家受戒时。’等须弥如来告言：‘大王，出家无患，我常劝赞！乐著居家，非我所许！汝于王位犹有爱者，我当教汝如法而住。’

“尔时，净庄严王告千子言：‘汝等谁能绍继王业？’诸子咸言：‘我等亦乐出家，愿垂听许。’父王告言：‘汝等若悉出家，此四天下国土人民谁当养育？若汝等大悲坚固，应为作王，普令众生安住善法。’时千子中有一王子，名念大悲，即以偈颂，答父王言：

&nbsp;&nbsp;&nbsp;&nbsp;“‘父王于佛法，&nbsp;&nbsp;&nbsp;&nbsp;所得诸功德，

&nbsp;&nbsp;&nbsp;&nbsp;我悲受王位，&nbsp;&nbsp;&nbsp;&nbsp;亦当如是学。

&nbsp;&nbsp;&nbsp;&nbsp;我常修梵行，&nbsp;&nbsp;&nbsp;&nbsp;尽形持八戒，

&nbsp;&nbsp;&nbsp;&nbsp;我当不饮酒，&nbsp;&nbsp;&nbsp;&nbsp;不涂饰香华，

&nbsp;&nbsp;&nbsp;&nbsp;身去庄严具，&nbsp;&nbsp;&nbsp;&nbsp;不卧金床座，

&nbsp;&nbsp;&nbsp;&nbsp;足不蹑金屣，&nbsp;&nbsp;&nbsp;&nbsp;首不饰宝冠，

&nbsp;&nbsp;&nbsp;&nbsp;不著天妙衣，&nbsp;&nbsp;&nbsp;&nbsp;不观诸妓乐，

&nbsp;&nbsp;&nbsp;&nbsp;不玩奇鸟兽，&nbsp;&nbsp;&nbsp;&nbsp;不从宫女人。

&nbsp;&nbsp;&nbsp;&nbsp;周巡四天下，&nbsp;&nbsp;&nbsp;&nbsp;宣行十善道，

&nbsp;&nbsp;&nbsp;&nbsp;呵责家过患，&nbsp;&nbsp;&nbsp;&nbsp;赞叹出家法。

&nbsp;&nbsp;&nbsp;&nbsp;舍自在憍慢，&nbsp;&nbsp;&nbsp;&nbsp;亲近佛法僧，

&nbsp;&nbsp;&nbsp;&nbsp;不退菩提心，&nbsp;&nbsp;&nbsp;&nbsp;常厌于三界。

&nbsp;&nbsp;&nbsp;&nbsp;以施爱利益，&nbsp;&nbsp;&nbsp;&nbsp;同事摄众生，

&nbsp;&nbsp;&nbsp;&nbsp;普令于大乘，&nbsp;&nbsp;&nbsp;&nbsp;悉当得成熟。

&nbsp;&nbsp;&nbsp;&nbsp;昼夜六时分，&nbsp;&nbsp;&nbsp;&nbsp;当往于佛所，

&nbsp;&nbsp;&nbsp;&nbsp;为听闻法故，&nbsp;&nbsp;&nbsp;&nbsp;供养彼如来。’

“尔时，等须弥如来，赞念大悲王子言：‘善哉！善哉！善男子，汝见平等法故，住于大悲出家正信，于在家菩萨最为殊胜，与出家功德等无有异。’尔时，净庄严王即立念大悲绍于王位，与九百九十九王子从佛出家。既出家已，等须弥如来，为说如是神变之法，于后不久获五神通，得念总持多闻智慧。时，念大悲于十五日受灌顶位，亦以是法，为四天下一切众生宣示教化。九十二俱胝众生，发阿耨多罗三藐三菩提心，悉于等须弥如来法中出家修道，住于大乘得不退转。

“舍利弗，汝观是法无量功德，成熟一切善根众生。舍利弗，彼净庄严王者，岂异人乎？今商主天子是也。法速疾菩萨者，今文殊师利是也。彼千子者，此贤劫中千佛是也。念大悲王子者，我身是也。舍利弗，是诸菩萨深心正行不放逸故，得阿耨多罗三藐三菩提。”

说此往昔修行法时，三万二千天人发阿耨多罗三藐三菩提心。

尔时，舍利弗语文殊师利言：“仁与商主天子，久修梵行，多供养佛，种诸善根。”

文殊师利言：“大德，夫梵行者，名八圣道，是有为法；我即无为，是故我不久修梵行。夫梵行者，名有所行；我无所行，是故我不久修梵行。又梵行者，名为二相；我无二相，是故我不久修梵行。又梵行者，名灭烦恼；我无烦恼亦无所灭，是故我不久修梵行。驰骋五欲，说于梵行；我于五欲本无所行，是故我不久修梵行。超过魔道，名为梵行；我常安住诸魔道中，是故我不久修梵行。成就善法，名为梵行；我于善恶都无所得，是故我不久修梵行。声闻、缘觉所住正位，名为梵行；我无所证，是故我不久修梵行。修涅槃道，名为梵行；我于涅槃无所愿求，是故我不久修梵行。

“复次，舍利子，汝所说我多供养佛。汝谓如来可供养耶？所以者何？如来非色亦不可见，云何而得供养如来？如来非受息一切受，如来非想离一切结，如来非行毕竟无作，如来非识出过心意，云何可得供养如来？复次，如来行于性空非眼色界，住无相际非耳声界，离于二相非鼻香界，无可知相非舌味界，无障碍相非身触界，入于平等非意法界，云何可得供养如来？又如来者名为法界，名曰如如入于实际，住于大空，不动本性，断诸戏论，无所攀缘，不住于识，不依三界，亦不住于今世后世，常寂极寂，离身口意，无形无相，无毁无誉，无漏无失，犹如虚空遍一切处，云何可得供养如来？

“复次，舍利弗，如汝所说种诸善根。此善根者，非身见根，非贪瞋根，非颠倒根，非五蕴、六入、七识住根，非八邪、九恼、十不善根。彼善根者，非戒学根，非心学根，非慧学根，非正趣道根，非明解脱根，非四谛、六通根，非九次第定、十无学根，非五根、五力、七菩提分、八圣道根。又善根者，非结使根，非障碍根，非恶作根，非生灭见根，非断常见根，非我见、人见、众生见、寿者见根，非蕴魔、烦恼魔、死魔、天魔根。彼善根者，非妄念根，非无明根，非行、识、名色、六入、触、受、爱、取、有、生、老死忧恼根。彼善根者，非欲界、色界、无色界根，非布施、持戒、忍辱、精进、禅定、智慧根，非慈悲喜舍根，非声闻、缘觉所证之根。菩萨善根者，所谓心无所住一切智根，无自作他作根，忍辱调伏根，庄严身口意根，大慈大悲根，成熟一切众生根，摄受一切法根，成就一切佛法根，不断三宝种根，舍一切所有不求果报根，积集众善不求释梵根，发大精进不乐小乘根，修习禅定不味著根，以无所舍行智慧根，遍入诸行修方便根，具足十力、四无畏根，得陀罗尼无碍辩根，获神通力净佛土根，趣菩提树转法轮根。”

时，文殊师利说此三种决定义已，一切大众咸称善哉，以种种华散于世尊及文殊师利上，作如是言：“若佛刹中无文殊师利，佛不出世。非文殊师利，不能成熟一切众生广大善根。若有得闻文殊师利所说法门，不惊不怪，远离一切魔业障碍，于此大乘得清净光明。”

## 大宝积经卷第八十七

### 大神变会第二十二之二

尔时，世尊于大众中，赞商主天子：“善哉！善哉！如汝所言。天子，汝闻文殊师利所说神变，而能了知于余神变，更无惊怖。何以故？一切世间大惊怖者，所谓于常想中说无常想，于乐想中说于苦想，于我想中说无我想，于净想中说不净想，于有想中说于无想，于诸见中而说空想，寂静想中说于无想，于三界中说无愿想，于我我所说无著想。若于是中不惊不怖，是则名为住正调伏。何以故？若生惊怖，则于是法不能受持，所谓执著于我及以我所。若无执著则无所住，无所住则无所动，无所动则无来去，无来去则无所受，无所受则无所取，无所取则无颠倒，无颠倒则无邪见，无邪见则无正信，无正信则无正见，无正见则无正定，无正定则无乱心，无乱心则无住处，无住处则无建立，无建立则无识相，无识相则无思惟，无思惟则无所得，无所得则无攀缘，无攀缘则无分别，无分别则不见自他，不见自他故则无相续，无相续故则无热恼，无热恼故则无烦恼因，无烦恼因故得见光明，见光明故则得智慧，得智慧故得广大心，得广大心故魔不得便，摧伏魔故则无障碍，无障碍故则为现前得一切佛法。如是，天子，于一切法无生无作，开示演说，是则名为说大神变。”

尔时，舍利弗白文殊师利言：“如我所问，仁者皆以秘密说耶？”

文殊师利言：“舍利弗，一切诸法，文字合集假名安立。文字无尽，随乐而说诸法无性，如应得解。舍利弗，一切法自性离，无积集，无所见，但随乐欲如应演说。而此法者，无所从来，亦无所去，不在方，不离方，无集无散。若以文字说一切佛法、一切众生法，不从身出，不从心出，从因缘生。如彼文字无有积集，心心所法亦无积集；如心心所无有积集，一切烦恼障碍亦无积集；如烦恼障碍无有积集，智慧亦无所积集。是故烦恼、智慧二俱舍离，烦恼、智慧无所住故，是则名为说大神变。”

尔时，商主天子白文殊师利言：“何等是菩萨智？”

文殊师利言：“苦智不厌诸蕴故，集智积集善根故，灭智示有生故，道智离恶道故，因智所作不坏故，缘智断生死故，佛智令入证故，缘生智无所著故，蕴智除蕴魔故，界智法界平等故，处智善观空聚故，施智无非时故，戒智摄诸破戒故，忍智守护众生故，精进智作善业故，禅定智不离定心故，智慧智了知诸法故，方便智成熟众生故，慈智拔诸有故，悲智无疲倦故，喜智爱乐法故，舍智成就佛法故，观察智住念处故，正勤智顺平等故，神足智无作用故，信根力智离一切著故，精进根力智摧破一切烦恼故，念根力智不失念故，定根力智一切法平等故，慧根力智知诸根性故，菩提分智自然觉故，道智拔诸恶趣故，尽智善根无尽故，无生智得无生忍故，念佛智成就佛身故，念法智转法轮故，念僧智入平等众故，念舍智不舍一切众生故，念戒智圆满一切愿故，念天智离一切恶故，众生根智了知无量故，圆满智于戒无缺故，众生药智如实相应故，处非处智不见处故，十力智摄诸声闻、缘觉故，无畏智了知障非障故，过去世无碍智无所著故，未来世无碍智一切法无所趣故，现在世无碍智无所住故，一切众生受无量身智从语言生故，一切众生言音差别智从心生故，一切众生心所动智能觉了故，无过失智了知一切众生过失故，无卒暴智能息一切诸斗诤故，不失念智安住乱心众生故，摄众生智摄诸懈怠故，佛不共智知应化故，大方便智依般若故。天子，是名诸菩萨智。以是智故，当得如来无碍大智。”

尔时，商主天子白文殊师利言：“希有！希有！是菩萨智，于三界中最为殊胜，不可以少庄严而能成就。若能发生是智慧者，为大神变。文殊师利，云何菩萨，能于此法具足庄严？”

文殊师利言：“天子，若闻一切众生本来寂灭，不生惊怖，是名菩萨具足庄严。”

天子言：“文殊师利，云何名菩萨？”

答言：“若行菩提而无所住，是名菩萨。”

又问：“云何名摩诃萨？”

答曰：“已度诸行圆满大智，为摩诃萨。”

又问：“云何说为殊胜众生？”

答曰：“以智慧故不著于法，以方便力摄受一切，是故说为殊胜众生。”

又问：“云何名为清净众生？”

答曰：“不与一切烦恼住故，为除众生烦恼病故，发大精进，是名清净众生。”

又问：“云何名为极清净众生？”

答言：“若为度脱一切众生，净修道品，是名极清净众生。”

又问：“云何菩萨为世导师？”

答曰：“若能安住所行之道，成熟无量无边众生，是名导师。”

又问：“云何菩萨住于调伏？”

答曰：“若于所应调伏众生，能令安住究竟调伏，是名调伏。”

又问：“云何菩萨而得勇猛？”

答曰：“若能成熟一切众生，摧破魔怨令出生死，是名勇猛。”

又问：“云何菩萨难可沮坏？”

答曰：“若能成满往昔誓愿，不求声闻、缘觉道证，是名菩萨难可沮坏。”

又问：“云何菩萨胜出一切？”

答曰：“以智方便护持正法，成熟众生，一切天人靡不瞻仰，是名胜出。”

又问：“云何说法？”

答曰：“依佛所说，摧灭一切众邪异论，是名说法。”

又问：“云何说律？”

答曰：“自住于戒，能断众生烦恼恶业，是名说律。”

又问：“云何具足利益众生？”

答曰：“所集善根回向一切，是名具足利益众生。”

又问：“云何直心？”

答曰：“于贪恚痴谄曲众生，不生恚碍。”

又问：“云何不谄？”

答曰：“所言诚实。”

又问：“云何离诳？”

答曰：“谛思后言。”

又问：“云何离慢？”

答曰：“于一切众生不起贡高。”

又问：“云何大施？”

答曰：“所集难得无上菩提，犹施众生，何况世间所有之物！”

又问：“云何具戒？”

答曰：“乃至失命终不舍于菩提之心。”

又问：“云何为忍？”

答曰：“能忍逼迫，不逼恼他。”

又问：“云何精进？”

答曰：“简择诸法无少可得。”

又问：“云何禅定？”

答曰：“不见欲界。”

又问：“云何智慧？”

答曰：“无所分别。”

又问：“云何住慈？”

答曰：“观众生界空无所有。”

“云何住悲？”

答曰：“知诸法空而不舍精进。”

“云何住喜？”

答曰：“住大寂乐，求法无厌。”

“云何住舍？”

答曰：“不染世法能救世间。”

“云何身清净？”

答曰：“随意生身，于一切众生平等示现。”

“云何语清净？”

答曰：“凡所说法终不空过，悉能满足一切众生。”

“云何意清净？”

答曰：“一切众生所有心念，于一心中悉能了知。”

“云何天眼？”

答曰：“能见一切色相光明，而无所著。”

“云何天耳？”

答曰：“闻一切声离诸声相。”

“云何他心？”

答曰：“了知诸心生灭流注。”

“云何宿命？”

答曰：“不动实际了知前际。”

“云何神通？”

答曰：“不动魔业摧破诸魔。”

“云何调伏？”

答曰：“能调一切难调伏者。”

“云何为护？”

答曰：“不为诸根之所扰乱。”

“云何调顺？”

答曰：“一切诸法所不能动。”

“云何寂静？”

答曰：“处烦恼火而不为烧，度烦恼者而演说法。”

“云何净信？”

答曰：“若说佛身是色相法，终不信受不为所坏。”

“云何菩萨善巧方便？”

答曰：“若见众生烦恼过失，等于菩提，是名菩萨善巧方便。”

说此法时，万二千众生发阿耨多罗三藐三菩提心，五百菩萨得无生法忍。

尔时，世尊赞言：“善哉！善哉！文殊师利，善能演说诸菩萨行，则为已摄一切菩萨无量功德。”

尔时，商主天子白文殊师利言：“仁于往昔，恭敬供养几佛世尊得是辩才？”

文殊师利言：“譬如幻人心数已灭。”

天曰：“众生心相尚不可得，何况幻人而有心灭？”

答曰：“诸佛如来性相如是，我依是法供养如来。”

天曰：“仁者，行檀波罗蜜为久近耶？”

答曰：“如佛所化人，若有问言久近行檀波罗蜜，当云何答？”

天曰：“无可答也。”

文殊师利言：“我亦如是，云何乃问久近行耶？”

天曰：“汝住悭耶？”

答言：“如是。”

又问：“汝意云何？”

答曰：“我不舍佛法及一切众生，是故为悭。”

天曰：“如文殊师利所说义者，亦破戒耶？”

答言：“如是。”

天曰：“汝意云何？”

答曰：“夫破戒者，则堕恶趣。我为度脱苦众生故，入恶趣中，故名破戒。”

又问：“汝起害心耶？”

答言：“如是。”

天曰：“汝意云何？”

答曰：“夫害心者，名为不爱。我于烦恼及以二乘，都无所爱，故名害心。”

又问：“汝懈怠耶？”

答言：“如是。”

又问：“汝意云何？”

答曰：“我不起身口意业，无所进求，不取不舍故名懈怠。”

又问：“汝散乱耶？”

答言：“如是。”

天曰：“汝意云何？”

答曰：“夫散乱者，非谓不住解脱心耶？”

天曰：“如是。”

答曰：“我为成熟一切众生，不住解脱，故名乱心。”

又问：“汝无智耶？”

答曰：“如是。”

又问：“汝意云何？”

答曰：“夫无智者，同诸愚惑，不怖生死，岂不尔耶？”

天曰：“如是。”

答曰：“我于生死不惊不怖，为欲成熟愚惑众生，同其事业，故名无智。”

天曰：“汝为世间堪供养者？”

答曰：“我于一切生杀害心。”

又问：“汝意云何？”

答曰：“我杀害彼贪欲瞋痴故，为世间堪供养者。”

天曰：“如汝所说，令诸世间悉当惊怖。”

答言：“天子，若实际惊怖，则世间惊怖。何以故？一切世间即实际故。”

又问：“若复有人谤毁此说，当何所至？”

答曰：“当至涅槃。”

又问：“以何意耶？”

答曰：“圣解脱中无有文字，是故毁于言说，得至涅槃。以是义故，一切诸法本来解脱，不复解脱。”

又问：“是义云何？”

答曰：“已解脱者，宁更解脱？”

又问：“谤正法者，岂不入地狱耶？”

答曰：“若已解脱则离诸垢，云何趣地狱耶？”

天曰：“文殊师利，如汝所说无赞助者？”

答曰：“空无相愿中，何所赞助？”

又问：“修空行者，当何所住？”

答曰：“当住于慈。所以者何？众生如幻自性空故。”

天曰：“文殊师利，云何了知诸众生界？”

答曰：“见一切众生，从因缘起，不断不常，是故遍知众生界也。”

又问：“众生界者，为何义耶？”

答曰：“众生界者即是法界。”

又问：“云何法界？”

答曰：“自性空界名为法界。”

又问：“何谓空界？”

答曰：“超过一切境界是虚空界。”

又问：“何等是超过界？”

答曰：“是佛境界。”

又问：“何谓佛境界？”

答曰：“眼界是佛境界，然佛境界非眼、眼色、眼识境界故；耳界是佛境界，然佛境界非耳、耳声、耳识境界故；乃至意界是佛境界，然佛境界非意、意法、意识境界故。色界是佛境界，然佛境界非色境界故；受、想、行、识界是佛境界，然佛境界非受、想、行、识境界故。无明界是佛境界，然佛境界非无明界故；乃至老病死界是佛境界，然佛境界非老病死境界故。欲界是佛境界，无贪相故；色界是佛境界，非对除贪故；无色界是佛境界，非无明见故。无为界是佛境界，无二相故；有为界是佛境界，非三相故。天子，是名佛境界。如是境界入一切界，若边无边皆悉摄受。菩萨善入是境界故，常行世间一切境界，超过魔界，佛界、魔界如实了知，寂静平等，是则名为最大神变。

“复次，菩萨不住平等，以平等法成熟众生。云何平等及非平等？一切诸法自性空寂，如是了知名住平等；不能入于诸法性空，名非平等。菩萨成熟如是众生，而亦不住空平等故。一切诸法，无愿平等，无作平等，无生平等，无灭平等，离染平等，寂静平等，无性平等，灭平等，涅槃平等。彼不了知是平等法，菩萨成熟如是众生，而亦不住于平等故。是故菩萨不住平等，不离平等，是菩萨行。”

尔时，商主天子白文殊师利言：“愿为我说诸菩萨行。”

文殊师利言：“天子，菩萨行者，不可思议。”

天子言：“云何菩萨行不可思议？”

文殊师利言：“贪行是菩萨行，贪不可思议故；瞋行是菩萨行，瞋不可思议故；痴行是菩萨行，痴不可思议故；悭吝是菩萨行，无施想故；不毁戒是菩萨行，不取戒相故；不恚害是菩萨行，无忍想故；不懈怠是菩萨行，离精进念故；不散乱是菩萨行，不住定故；离愚痴是菩萨行，不作智想故；无烦恼是菩萨行，无所断故；无贪爱是菩萨行，离身相故；悲愍心是菩萨行，舍女人慈故；无染污是菩萨行，呵责五欲故；离非法是菩萨行，积集善根故；无吝惜是菩萨行，舍身命故；灭诸恶是菩萨行，无热恼故；无所著是菩萨行，离爱非爱故；无所坏是菩萨行，正观烦恼故；不怖畏是菩萨行，入无边生死故；大精进是菩萨行，荷负一切众生故；不退转是菩萨行，成满昔愿故；众宝行是菩萨行，摄三宝故；一切行是菩萨行，勤修助道法故；无障碍是菩萨行，离二边故；无过失是菩萨行，智者所赞故；安住心是菩萨行，念一切众生故；无分别是菩萨行，等观一切故；善丈夫是菩萨行，荷担无倦故；勇猛是菩萨行，摧破一切烦恼故；坚固是菩萨行，所作不中废故；胜出是菩萨行，精进不退故；随顺是菩萨行，于诸同侣无违逆故；欢喜是菩萨行，于行恶者令欢喜故；信乐是菩萨行，见佛闻法事师欣悦故；金刚甲胄是菩萨行，不毁律仪故；庄严佛土是菩萨行，净其心故；超过一切是菩萨行，入最上乘故；知恩报恩是菩萨行，不断佛种故；智慧方便是菩萨行，摄受无断故。”

说此菩萨行时，五百菩萨得无生法忍。

尔时，商主天子白文殊师利言：“快哉！善说此菩萨行。若诸菩萨能如是行，则为已受如来记别。”

佛告天子：“如是，如是，汝如所言。我昔得此行时，燃灯世尊与我授记，我时获得无生法忍，是名如来最大神变。若久成就清净业者，乃能修习此菩萨行。”

尔时，商主天子白佛言：“世尊，云何名无生？云何当得此无生忍？”

佛言：“无生者，非先有生后说无生，本自不生故名无生；非先有起后说无起，本来不起故名无起；非先有相后说无相，本来无相故名无相；非先有作后说无作，本自无作故名无作；非先有众生后说于空，众生性空故说为空。如是了知，无生无灭，本无所染，是名无生。

“云何为忍？如是忍可，一切众生、一切刹土本来不生，是名为忍。如是忍可，一切声闻、辟支佛本来不生，是名为忍。如是忍可，一切菩萨、一切诸佛本来不生，是名为忍。如是忍可，一切诸法本来不生，是名为忍。天子，以诸法不生故，刹那刹那空；以刹那空故，名为无相；刹那无相故，色刹那空；色刹那空故，受、想、行、识刹那空；识刹那空故，界刹那空；界刹那空故，处刹那空。若刹那空则无所有，无所有故则无所染，无所染故则自性离，自性离故，是名一切法本来寂静。能如是忍入于平等，是则名为得无生忍，受菩提记。得此忍者为无所得。云何名为有所得者？见我、我所二相可得，名有所得；见众生、寿者、养育、我、人二相可得，名有所得。何谓无所得？见我自性及我所性，了知无二，名无所得，是则名为成就于忍。天子，菩萨于无数劫修行此忍，是名如来最大神变。”

说此忍时，三千大千世界六种震动，大光遍照一切世界，百千音乐不鼓自鸣，于虚空中雨众妙华，四万二千众生皆发阿耨多罗三藐三菩提心，九万菩萨得随顺法忍。以佛神力，令此娑婆世界，如燃灯佛入莲华城时，等无有异。

尔时，世尊即便微笑，无量百千种种色光从佛口出，遍照无量无边世界乃至梵世，日月光明悉不复现，绕佛三匝还从顶入。

尔时，慧命阿难，即从座起，偏袒右肩，右膝著地，合掌恭敬，即于佛前，而说偈言：

&nbsp;&nbsp;&nbsp;&nbsp;“我问光庄严，&nbsp;&nbsp;&nbsp;&nbsp;光明无与等，

&nbsp;&nbsp;&nbsp;&nbsp;破诸烦恼闇，&nbsp;&nbsp;&nbsp;&nbsp;微笑何因缘？

&nbsp;&nbsp;&nbsp;&nbsp;摧破众魔怨，&nbsp;&nbsp;&nbsp;&nbsp;降伏诸外道，

&nbsp;&nbsp;&nbsp;&nbsp;我问十力者，&nbsp;&nbsp;&nbsp;&nbsp;何缘现微笑？

&nbsp;&nbsp;&nbsp;&nbsp;如来殊妙色，&nbsp;&nbsp;&nbsp;&nbsp;具三十二相，

&nbsp;&nbsp;&nbsp;&nbsp;十方所尊敬，&nbsp;&nbsp;&nbsp;&nbsp;微笑何因缘？

&nbsp;&nbsp;&nbsp;&nbsp;智海智慧树，&nbsp;&nbsp;&nbsp;&nbsp;开导诸群生，

&nbsp;&nbsp;&nbsp;&nbsp;功德无有边，&nbsp;&nbsp;&nbsp;&nbsp;何缘现微笑？

&nbsp;&nbsp;&nbsp;&nbsp;名称遍三世，&nbsp;&nbsp;&nbsp;&nbsp;离垢具三明，

&nbsp;&nbsp;&nbsp;&nbsp;已度三解脱，&nbsp;&nbsp;&nbsp;&nbsp;何缘现微笑？

&nbsp;&nbsp;&nbsp;&nbsp;破生死医王，&nbsp;&nbsp;&nbsp;&nbsp;足下辋轮具，

&nbsp;&nbsp;&nbsp;&nbsp;金刚身不坏，&nbsp;&nbsp;&nbsp;&nbsp;微笑何因缘？

&nbsp;&nbsp;&nbsp;&nbsp;谁能具此忍？ &nbsp;&nbsp;&nbsp;&nbsp;谁修此净行？

&nbsp;&nbsp;&nbsp;&nbsp;志求佛功德，&nbsp;&nbsp;&nbsp;&nbsp;由是尊微笑？

&nbsp;&nbsp;&nbsp;&nbsp;导师所示现，&nbsp;&nbsp;&nbsp;&nbsp;是必有因缘，

&nbsp;&nbsp;&nbsp;&nbsp;  善哉演梵音，&nbsp;&nbsp;&nbsp;&nbsp;令众咸欢喜。”

佛告阿难：“我说此法门时，七万二千众生发阿耨多罗三藐三菩提心，三万二千菩萨获无生忍。阿难，汝见是商主天子不？”

阿难白言：“唯然，已见。”

佛言：“阿难，此商主天子，已曾供养无数诸佛，劝发无量众生于阿耨多罗三藐三菩提。阿难，此商主天子，过三百阿僧祇劫，当得阿耨多罗三藐三菩提，号功德王光明如来、应、正等觉、明行足、善逝、世间解、无上士、调御丈夫、天人师、佛世尊，国名清净，劫名无垢。其土皆以七宝所成，地平如掌，有八阶道，宝网弥覆，种种庄严。彼佛刹土，无有声闻、辟支佛名，及余外道勒迦波利罗婆若迦等，无诸魔事坏正法者，亦无八难及诸非法苦恼之声，随心所念饮食自然。彼土众生衣服珍玩，犹如他化自在诸天，身皆金色三十二相，住阿耨多罗三藐三菩提，是故名为清净世界。彼功德王光明如来，寿四十小劫。彼佛法中有六十二俱胝菩萨，以愿力故随佛涅槃。阿难，若有菩萨，发阿耨多罗三藐三菩提心，得如是忍，一切当生清净世界，为功德王光明如来授阿耨多罗三藐三菩提记。”

尔时，会中有天子名曰观察，以天曼陀罗华散如来上，作如是言：“若功德王光明如来成无上道时，我当生彼清净世界，为转轮王，承事供养彼佛世尊、诸菩萨众，次补佛处，得阿耨多罗三藐三菩提。”

佛告阿难：“此观察天子，当于彼功德王光明如来法中，作转轮王，名曰善见。以无量供具恭敬供养彼佛如来，具足圆满助菩提法，当于彼土成阿耨多罗三藐三菩提，号普光明如来应正等觉。阿难，彼善见王，立其长子绍王位已，于彼佛所出家修道。彼佛世尊临涅槃时，便与授记：‘此善见菩萨，于我灭后，次当得成阿耨多罗三藐三菩提。’佛授记已便入涅槃。”

尔时，舍利子告商主天子言：“如来已授汝菩提记。”

天子言：“大德，如佛所化人而与授记，我亦如是。如真如性不增不减，如来授记，亦无增减。”

尔时，世尊告阿难言：“如是法门，汝当受持广为人说，利益安乐无量众生，摄受未来诸菩萨故。”

阿难白佛言：“世尊，我已顶受，当何名之？云何奉持？”

佛告阿难：“此经名为《说大神变》，亦名《文殊师利所说密语》，亦名《商主天子所问》，如是受持。阿难，若善男子、善女人能于此经信受读诵，为他广说，则为已摄一切功德。”

佛说此经已，慧命阿难并余比丘，商主天子及无量无边阿僧祇那由他诸天子等，文殊师利及无量阿僧祇十方世界诸来集会菩萨摩诃萨众，及一切世间天、人、阿修罗等，闻佛所说，欢喜奉行。

## 大宝积经卷第八十八

### 摩诃迦葉会第二十三之一

如是我闻：一时，婆伽婆在舍婆提城祇树给孤独园，与大比丘僧五千人俱，菩萨摩诃萨八千人俱。其名曰：文殊师利菩萨、观世音菩萨、大势至菩萨、德藏菩萨、弥勒菩萨，如是等菩萨摩诃萨而为上首。尔时，世尊与百千大众，恭敬围绕而为说法。

尔时，摩诃迦葉在大众中，从坐而起，偏袒右肩，右膝著地，合掌恭敬，白佛言：“世尊，我欲少问如来应正遍知。若佛听许，乃敢咨问。”

佛告迦葉：“恣汝所问，如来悉能为汝分别，断汝疑心，令得欢喜。”

尔时，摩诃迦葉白佛言：“世尊，若有善男子、善女人，欲求涅槃于正法中出家，当云何学？云何行？云何修观？”

尔时，世尊告摩诃迦葉：“善哉！善哉！迦葉，汝今善能问于如来如是之义。如汝所问，为利一切诸天世人令得安乐。汝今谛听，善思念之，吾当为汝分别解说。”

尔时，摩诃迦葉白佛言：“世尊，如是愿乐欲闻。”

佛告迦葉：“善男子、善女人，欲求涅槃于正法中出家，应学净戒，具律仪戒，具正法教，于清净戒微细不犯，应如是学。随顺正法离谄曲心，远离贪欲具足惭愧，常畏生死乐求远离，厌离生死常念涅槃，若在树下，若山岩间，若在静室，若在窟中，初修正意，念于如来、应、正遍知、明行足、善逝、世间解、无上士、调御丈夫、天人师、佛婆伽婆，生具足种姓，具足善根，具足无量净戒、无量三昧、无量智慧、无量解脱、无量解脱知见，具足一切无边佛法不可思议，具足无等无边功德实语真语，所言无二不诳众生，为大医王能拔毒箭，为不请友具大慈悲，为大导师说甚深法令入甚深，说寂灭法令得寂灭，空无众生，无相断相，无愿离愿，无有戏论离诸戏论，甚深难见难觉，其性远离，离于有无，无行断行，无说离说，无相平等，离垢清净，无取无舍，能灭诸苦，能断渴爱令至涅槃。

“迦葉，比丘如是一日若过一日，在于静室心念如来，作是思念：‘我得人身，得出家道，得比丘法，亲近如来，不应懈怠。所以者何？于此修戒当得道果。以是因缘于未来世，若佛出世当得见佛，佛出世难如优昙华。’迦葉，比丘修行，应学慧命须菩提之所修行。迦葉，如来应正遍知，难得见闻；于正法中而得出家，具比丘戒，甚为希有！善男子、善女人，于正法中出家者，为二事故。何等为二？一者、为现得道果故，二者、为见未来佛故。

“迦葉，有诸痴人，受著袈裟违背如来，自谓我得道果圣人。是人若在静室，若在窟中，贪心思念：‘一切施主施我衣钵。’作如是念：‘如来不知我，不觉我，不见我。’迦葉，比丘若在静室，若在窟中，若行若坐若卧，若念贪欲，若念瞋恚，及余种种诸恶觉观。随所住处，其中诸神知彼比丘，心生愁忧，作如是念：‘此诸比丘非法非宜！于正法中得出家已，思惟如是不善之法。’迦葉，彼诸神等知彼比丘，各作方便令不安隐。迦葉，彼诸天神以少善根得少智慧，尚知他心，况复如来百千万亿阿僧祇劫，具行智慧！

“迦葉，如来无所不知，无所不见，无所不觉，无所不证。迦葉，如来具足无碍智慧，于三世法皆悉了知。是故，迦葉，善男子、善女人，于正法中得出家者，应作是念：‘诸佛如来悉知我心，十方世界现在诸佛亦知我心，莫于佛法作沙门贼。’迦葉，云何名沙门贼？沙门贼有四种。何等为四？迦葉，若有比丘整理法服，似像比丘而破禁戒作不善法，是名第一沙门之贼；二者、于日暮后，其心思惟不善之法，是名第二沙门之贼；三者、未得圣果，自知凡夫，为利养故，自称我得阿罗汉果，是名第三沙门之贼；四者、自赞毁他，是名第四沙门之贼。迦葉，是名四种沙门之贼。

“迦葉，譬如有人具大势力，于阎浮提一切众生，所有珍宝、金、银、琉璃、真珠、珊瑚、琥珀等宝，刀杖加害皆悉夺取。迦葉，于汝意云何？此人得罪宁为多不？”

迦葉白佛言：“甚多！世尊。”

佛告迦葉：“若有凡夫未得圣果，自知凡夫，为利养故，自称我得须陀洹果，若受一食，罪多于彼。”

尔时，摩诃迦葉白佛言：“希有世尊！如来说此律仪之法。谁闻此法，未得圣果自说得道，受一盏水？”

佛告迦葉：“如是，如是，如汝所说。若欲离生死者，应如是行，如救头燃。迦葉，若复有人身具大力，于四天下众生资身之具，加以刀杖悉皆夺取。迦葉，于意云何？彼人以此劫夺因缘，得罪多不？”

迦葉白佛：“甚多！世尊。甚多！善逝。”

佛告迦葉：“若凡夫人未得圣果，为利养故，自称我得斯陀含果，受一食施，罪多于彼。迦葉，若复有人于千世界所有众生一切资具，金、银、琉璃、真珠、珂贝、琥珀、珊瑚种种诸宝，无价宝衣、骑乘宫殿、饮食之具，刀杖加害悉皆劫夺。迦葉，于意云何？彼人以是劫害因缘，得罪多不？”

迦葉白佛：“甚多！世尊。甚多！善逝。”

佛告迦葉：“若有众生未得圣果，自知凡夫，为利养故，自称我得阿那含果，受人信施乃至一食，罪多于彼。迦葉，若复有人身具大力，于中千世界一切众生，若天、龙、夜叉、乾闼婆、阿修罗、迦楼罗、紧那罗、摩睺罗伽、人非人等一切乐具，刀杖加害悉皆劫夺。迦葉，于意云何？彼人以是加害因缘，得罪多不？”

迦葉白佛：“甚多！世尊。甚多！善逝。”

佛告迦葉：“若有众生未得圣果，自知凡夫，为利养故，自称我得阿罗汉果，受人信施乃至一食，罪多于彼。迦葉，宁夺三千大千世界众生一切乐具，不应自称我得圣果，受人信施乃至一食。迦葉，我观沙门法中，更无有罪重于妄称得圣果者。

“迦葉，声闻之人有四恶欲。何等为四？一者、求见未来世佛，二者、求作转轮圣王，三者、愿生刹利大姓，四者、愿生婆罗门大姓，是名四种恶欲。若有所求乃至涅槃，亦名恶欲，是名如来秘密之说。

“迦葉，声闻之人有四种性，于一切时一切事，所不应作。何等为四？一者、著我，二者、著人，三者、犯戒，四者、求未来佛法。此四种性，声闻之人，于一切时一切事，所不应作。

“迦葉，若有沙门、婆罗门持净戒者，我为彼说阿耨多罗三藐三菩提，终不为彼恶欲人说。为持戒人心不谄曲，求涅槃者令其安隐，是故为说。迦葉，我今更说，令诸行者闻已欢喜。迦葉，若复有人以一切乐具，供养四天下一切众生，若一劫若减一劫。迦葉，若复有人，以一器水施于持戒正命之人。彼善男子、善女人，所得功德胜前布施，无量无边。迦葉，是恶欲人，若受人施伤害于人，过于一切恶友怨敌。

“迦葉，出家之人微细烦恼，复有四种具彼烦恼，如负重担入于地狱。何等为四？一者、见他得利心生嫉妒，二者、闻经禁戒而反毁犯，三者、违反佛语覆藏不悔，四者、自知犯戒受他信施。迦葉，是名四种微细烦恼，出家之人具此烦恼，如负重担入于地狱。迦葉，有四种相似沙门。何等为四？一者、恶戒，二者、我见，三者、诽谤正法，四者、断见。是名四种相似沙门。迦葉，出家之人有四放逸入于地狱。何等为四？一者、多闻放逸自恃，多闻而生放逸；二者、利养放逸，得利养故而生放逸；三者、亲友放逸，依恃亲友而生放逸；四者、头陀放逸，自恃头陀自高毁人，是则名曰四种放逸。迦葉，出家之人具四放逸堕于地狱。”

尔时，摩诃迦葉白佛言：“世尊，当来末世后五百岁，有相似沙门，身被袈裟，毁灭如来无量阿僧祇劫所修集阿耨多罗三藐三菩提。”

尔时，世尊告摩诃迦葉：“汝莫以此问于如来。何以故？迦葉，彼愚痴人实有过恶，如来不说；以恶欲故，其心妄执邪行谄曲，一切魔事皆悉信受。彼愚痴人实有过恶，如来不说。”

尔时，摩诃迦葉白佛言：“世尊，唯愿如来，久住世间为我说法。”

佛告迦葉：“如来不久当般涅槃。”迦葉白佛言：“世尊，唯愿世尊，住世一劫若减一劫，守护正法。”

尔时，世尊告摩诃迦葉：“彼诸痴人，假使千佛出兴于世，种种神通说法教化；彼愚痴人，于彼恶欲不可令息。迦葉，当来末世后五百岁，有诸众生，具足善根，其心清净，能报佛恩守护我法。”

尔时，摩诃迦葉白佛言：“世尊，我宁顶戴四大天下一切众生，山河石壁城邑聚落，满于一劫若减一劫，不能闻彼愚痴众生不信之音。世尊，我宁坐于一胡麻上，满于一劫若减一劫，不能闻彼不信痴人破戒之音。世尊，我宁在于大劫火中，若行、若立、若坐、若卧，百千亿岁不能闻彼不信痴人破戒之音。世尊，我宁受于一切众生瞋恚、骂辱、挝打、加害，不能闻彼不信痴人偷法大贼毁禁之声。世尊，我修少行智慧微浅，如是重担我不能堪。

“世尊，唯有菩萨，堪能荷负如斯重担。世尊，我于此中欲说譬喻。世尊，譬如有人，年耆极老，年百二十，身瘿长病，卧在床席不能起止。时有一人巨富饶财，赍持珍宝至病人所，而语之言：‘我有缘事当至他方，以宝相寄，为我守护。或十年还，若二十年，待我还时，汝当归我。’彼老病人卧在床席，无有子息唯独一身。彼人去已未久之间，时彼病人困至命终，所寄财物悉皆散失。彼人行还，求索无所。世尊，声闻之人亦复如是，智慧微浅修行甚少，又无伴侣，不能久住在于世间，若付正法不久散灭。”

尔时，世尊赞迦葉言：“善哉！善哉！迦葉，我已了知而故付汝。令彼痴人得闻此已，生于悔心。”

尔时，摩诃迦葉白佛言：“世尊，我今更欲说第二喻。世尊，譬如有人身力盛壮，无诸患苦离一切病，寿命无量百千万岁，生大种姓具足财宝，善持净戒，有大慈悲，内怀欢喜，能舍一切众生烦恼，其心勇猛利益多人令得安乐，利益天人。时有一人，赍持宝物来至其所，而语之言：‘我有缘事当至他方，以宝相寄，当好守护。若十年还，若二十年，待我来时，当见相还。’其人得宝藏积守护，彼人行还即便归之。世尊，菩萨摩诃萨亦复如是，若以法宝付诸菩萨，无量千亿那由他劫，终无失坏，利益无量无边众生，不断佛种，不断法轮，僧宝具足。世尊，如是之事我不能持，唯有菩萨乃能堪受。

“世尊，此弥勒菩萨摩诃萨，俱在此会，如来付之。于当来世后五百岁法欲灭时，如来无量阿僧祇劫所集阿耨多罗三藐三菩提法，悉能守护流演广说。何以故？世尊，此弥勒菩萨摩诃萨，于当来世，当证如来阿耨多罗三藐三菩提。世尊，譬如国王第一太子灌顶受位，当为王事如法治世，王诸群臣悉皆朝宗。世尊，弥勒菩萨摩诃萨，亦复如是，治法王位守护正法。”

尔时，世尊赞摩诃迦葉：“善哉！善哉！如汝所说。”

尔时，世尊即伸右手，犹如金色微妙光明，无量阿僧祇劫善根所集，其指掌色犹如莲华，以摩弥勒菩萨摩诃萨顶，作如是言：“弥勒，我付嘱汝。当来末世后五百岁正法灭时，汝当守护佛法僧宝，莫令断绝。”尔时，如来伸金色手，摩弥勒菩萨顶时，于此三千大千世界六种震动，光明遍满三千大千世界。

尔时，地天及虚空天，上至阿迦腻吒天，悉皆合掌，白弥勒菩萨摩诃萨言：“如来以法付嘱圣者！唯愿圣者，为利一切诸天人故，受此正法。”

尔时，弥勒菩萨从坐而起，偏袒右肩，右膝著地，合掌恭敬，白佛言：“世尊，我为利益一一众生，尚受无量亿劫之苦，况复如来付我正法，而当不受？世尊，我今受持，于当来世，演说如来无量阿僧祇劫所集阿耨多罗三藐三菩提。”弥勒菩萨说此语时，三千大千世界六种震动。

尔时，弥勒菩萨摩诃萨，复白佛言：“世尊，不应于余众生而起诤论及增上慢。何以故？世尊，正事业者，谓护正法。世尊，若声闻、辟支佛，不能荷负菩萨重担。”

尔时，世尊赞弥勒菩萨摩诃萨言：“善哉！善哉！弥勒，如汝今日至于我前作师子吼，受持守护如来正法。如是恒河沙等，过去诸佛前诸大菩萨，亦复如是，作师子吼守护正法。”

尔时，弥勒菩萨摩诃萨白佛言：“世尊，唯愿世尊，说当来世愚痴人辈，自称菩萨，自称沙门，为名利故，恼乱施主知识亲属。唯愿世尊说其过恶。何以故？若世尊说其过恶，我得闻已，自摄心行。彼愚痴人闻如来说，或得信解，如来知我，如来觉我。”

尔时，世尊告弥勒言：“善哉！谛听！善思念之，当为汝说彼痴人过。弥勒，当来末世后五百岁，有诸众生，自称说言我是菩萨，彼诸恶欲我今说之。弥勒，具四法者自称菩萨。何等为四？一者、求利养，二者、求名闻，三者、谄曲，四者、邪命。弥勒，具此四法，是故自称我是菩萨。”

佛告弥勒：“当来末世后五百岁，自称菩萨而行狗法。弥勒，譬如有狗，前至他家见后狗来，心生瞋嫉啀喍吠之，内心起想谓是我家。”

佛告弥勒：“当来末世后五百岁，亦复如是，自称菩萨行于狗法，至他施主家中生己家想，既起此想便生贪著，前至他家见后比丘，瞋目视之心生嫉恚，而起斗诤互相诽谤言：‘某甲比丘有如是过，某甲比丘有如是过。汝莫亲近某甲比丘，汝若亲近某甲比丘。’则为众人之所轻贱，增长罪垢。如是之人心生嫉妒，行饿鬼因、贫贱之因，为自活故，妄称己身以为菩萨；为衣食故，赞叹如来智慧功德，令余众生生于信仰；内自犯戒，恶欲恶行。”

佛告弥勒：“汝观来世，有如是等大怖畏事。师子之兽，应师子吼作师子业，非野干鸣，作野干业，赞叹能舍一切财物，而自悭吝不能离贪；赞叹慈愍，自行瞋恚；赞叹忍辱，自行不忍；赞叹四摄自不能行，布施、爱语、利益、同事，但有言语，而不能学乐精进菩萨之行。

“弥勒，往昔过去无量无边不可称计不可思议阿僧祇劫，尔时有佛，号曰智上如来、应供、正遍知、明行足、善逝、世间解、无上士、调御丈夫、天人师、佛婆伽婆。弥勒，彼佛出于五浊恶世时，佛法中有一菩萨比丘，名乐精进，具足念慧，少欲知足，顺如来教游诸村邑，为人说法，国王、大臣、一切人民之所知识尊重恭敬。时，彼比丘欲入城邑先自观察，若得尊重爱语赞叹，然后入城。复游邪见不信之处，于彼不得善语供养，唯得瞋恚、骂詈、挝打，而彼比丘被忍辱铠，安住大悲不舍众生，亦不瞋恚不生悔心。弥勒，乐精进菩萨所化众生，悉为比丘而作施主，奉施衣食、卧具、汤药。”

佛告弥勒：“于意云何？时彼比丘不至余家，有嫉妒不？”

弥勒白佛：“不也，世尊。”

佛告弥勒：“汝观乐精进菩萨利益之心，少欲知足，大悲观察，城邑聚落不得食处则止不入；化邪见人，为余比丘而作檀越，更不重入；化诸邪见不信之处，令其正信，瞋恚打骂心不瞋恨。如是，弥勒，过去之世，诸大菩萨入于村邑，为化众生不为自活。弥勒，莫作异观，尔时乐精进菩萨，岂异人乎？我身是也！弥勒，是故菩萨，若入村邑欲化众生，当学乐精进菩萨摩诃萨，复应学余大菩萨行，莫学狗法。”

佛告弥勒：“当来末世后五百岁，有诸比丘自言菩萨，为衣食故入于聚落，不为教化众生入于聚落，唯为财物，递相诽谤。自得便喜，见他得利愁忧瞋恚；自求不得便生愁忧，见他不得便生欢喜。弥勒，汝观彼人如是颠倒。为菩萨法，所有乐具，应悉舍与一切众生。何以故？以大悲心故，发广大愿令诸众生悉得乐故。弥勒，譬如长者居士，唯有一子颜貌端正，敬顺父命，爱之甚重，以少因缘系在牢狱，父时闻之亲自入狱。弥勒，于汝意云何？如是长者，入于牢狱为何事故？”

弥勒菩萨白佛言：“世尊，为见子故，入于狱中求出解脱。”

佛告弥勒：“言牢狱者，即是生死；长者居士，喻诸菩萨；言一子者，如诸菩萨摩诃萨，于诸众生如一子想。弥勒，如彼长者居士入于牢狱，为见其子愍而救之；菩萨摩诃萨亦复如是，入于聚落，不为饮食、衣服、卧具，为化众生令得解脱。”

佛告弥勒：“当来末世后五百岁，有诸比丘不修身、不修心、不修戒、不修慧。彼诸比丘入于聚落，持诸香华与人作信，以求衣服、卧具、饮食。”

佛告弥勒：“比丘之法，不应如是作不贱业入于村邑。若入村邑，应为求法求善知识，莫怀谄曲，莫起憍慢，应作法语，莫说世事，莫说田宅苦乐得失、王事、贼事、城邑聚落军众之事，莫说男女婚会之事，唯应说法赞佛功德，叹说正法，叹说圣僧，说于布施、持戒、忍辱、精进、禅定、智慧之法。”

佛告弥勒：“若满三千大千世界珍宝乐具，若善男子、善女人，以此珍宝乐具，施诸众生。若有善男子、善女人，为他人说一四句偈，令其得闻。彼善男子、善女人所得功德胜前功德，无量无边阿僧祇数。”

佛告弥勒：“观此比丘，入于村邑有大利益。弥勒，若入城邑，勿得远离赞叹三宝论说世事。何以故？弥勒，若金、银、琉璃、真珠、玛瑙、珊瑚诸宝及诸乐具，不能令人离于生老病死、忧悲苦恼。弥勒，唯有正法能大利益，离于生老病死、忧悲苦恼，是名如来微密之法。”

尔时，世尊而说颂曰：

&nbsp;&nbsp;&nbsp;&nbsp;“三千大千界，&nbsp;&nbsp;&nbsp;&nbsp;珍宝满其中，

&nbsp;&nbsp;&nbsp;&nbsp;以此用布施，&nbsp;&nbsp;&nbsp;&nbsp;所得功德少；

&nbsp;&nbsp;&nbsp;&nbsp;若说一偈法，&nbsp;&nbsp;&nbsp;&nbsp;功德为甚多！

&nbsp;&nbsp;&nbsp;&nbsp;三界诸乐具，&nbsp;&nbsp;&nbsp;&nbsp;尽持施一人；

&nbsp;&nbsp;&nbsp;&nbsp;不如一偈施，&nbsp;&nbsp;&nbsp;&nbsp;功德为最胜！

&nbsp;&nbsp;&nbsp;&nbsp;  此功德胜彼，&nbsp;&nbsp;&nbsp;&nbsp;能离诸苦恼！”

佛告弥勒：“若有菩萨摩诃萨，以满无边世界珍宝，施诸佛如来。若有菩萨，以大悲心为一众生说四句偈，功德胜彼。”尔时，世尊而说颂曰：

&nbsp;&nbsp;&nbsp;&nbsp;“若恒沙世界，&nbsp;&nbsp;&nbsp;&nbsp;珍宝满其中，

&nbsp;&nbsp;&nbsp;&nbsp;以施诸如来，&nbsp;&nbsp;&nbsp;&nbsp;不如一法施！

&nbsp;&nbsp;&nbsp;&nbsp;施宝福虽多，&nbsp;&nbsp;&nbsp;&nbsp;不及一法施；

&nbsp;&nbsp;&nbsp;&nbsp; 一偈福尚胜，&nbsp;&nbsp;&nbsp;&nbsp;况多难思议！”

尔时，世尊告弥勒菩萨言：“弥勒，如来有光，名曰一切功德庄严，在右掌中。我以此光，能令三千大千世界众生所须一切乐具，悉皆充足，须食与食，须饮与饮，须衣与衣，须乘与乘，须宝与宝，如是等事我悉能与。弥勒，一切众生虽得此乐，于生死中不能解脱。弥勒，是故如来，不施众生世间乐具，但与出世无上法宝，众生闻已毕竟离苦。是故，弥勒，汝等悉应学于如来无上法施，莫重世间资生施也。

“弥勒，当来末世后五百岁正法灭时，有诸比丘自称菩萨，身作不善，口作不善，意作不善，身犯禁戒，口犯禁戒，意犯禁戒，造不善业，无沙门果。弥勒，我为发菩提心善男子、善女人，说菩萨善根，不堕地狱、畜生、饿鬼及余难处。善男子、善女人，应勤精进，具足惭愧，常畏生死，诸有生处常怀怖畏：‘我当云何令诸三界六道众生，速得解脱？’何以故？弥勒，菩萨摩诃萨，发愿许度三界六道一切众生令得解脱，不安隐者令得安隐，未涅槃者令得涅槃。弥勒，我观一切世界，若天、若人、若魔、若梵、若沙门、婆罗门中，不见一人有能荷负如是重担如菩萨者。

“弥勒，譬如有人顶戴三千大千世界山河石壁，有人告言：‘善男子，汝今以此三千大千世界顶戴一劫若减一劫，若百千劫，顶戴不息。’弥勒，于汝意云何？如是之人为大力不？”

弥勒白佛言：“世尊，甚大！世尊。甚大！善逝。”

佛告弥勒：“菩萨摩诃萨精进之力，复胜于彼。菩萨发愿许度一切众生，皆令得住涅槃之乐。弥勒，譬如有人于三千大千世界，一切众生所有作业，彼人一时悉能成就。弥勒，于汝意云何？此人所作事业，宁为大不？”

弥勒白佛：“甚大！世尊。”

佛告弥勒：“菩萨所作事业，复过于此。菩萨发言：‘三界众生受苦恼者，我令解脱。’弥勒，譬如长者唯有一子，容颜端正，年在幼稚，孝顺父母。长者及子、妻妾眷属、奴婢、财物，悉入王狱。尔时，大王语长者言：‘去此一百由旬，有城名某。汝去七日令至彼城，复行七日还至我所，汝能如是，舍汝妻子、眷属、财物，悉皆还汝，及赐官物。若过七日，从于彼城不至此者，当断汝命及汝一子，亲属财物悉入于官。’”

佛告弥勒：“于意云何？如是长者勉力勤进，为爱自身，为爱一子，为惜妻妾、奴婢、财物，而从彼城勤苦至此？”

弥勒菩萨白佛言：“世尊，如我解佛所说义者，彼人不念饮食、睡眠，唯念速行。何以故？世尊，如是之人自惜命故，是故速行。”

佛告弥勒：“若一切众生勤行精进，悉如彼人。一切众生如是精进，欲比菩萨精进，百分不及一，千分不及一，百千分不及一，亿分不及一，百千亿分不及一，百千亿那由他乃至不可数分不及一。何以故？弥勒，一切众生顺生死流，菩萨逆生死流，令其住于不动涅槃。弥勒，譬如有人，勇猛大力转胜于前，取四大海及诸河水，悉还置于阿耨大池。弥勒，于意云何？是人所作为希有不？”

弥勒菩萨白佛言：“世尊，如是之事甚为希有！”

佛告弥勒：“菩萨精进，难作希有复过于此。菩萨以大悲心，化一切众生，令住阿耨多罗三藐三菩提，是事为难！若能信有佛、法及僧，此事为难！若有能信善恶业果，此事为难！贪瞋痴起能令灭者，是事为难！能舍亲属发少欲心，而求出家行至七步，此事为难！身披袈裟于正法中，正信出家离于欲火，此事为难！不犯禁戒，此事为难！能离愦闹修远离行，此事为难！信诸法空，此事为难！于深法中得柔顺忍，此事为难！证三解脱门，此事为难！证须陀洹果乃至阿罗汉果，此事亦难！何以故？弥勒，所谓难者，于正法中以信出家得沙门果。

“弥勒，当来末世后五百岁，有诸众生发菩萨心，于正法中出家学道，空无所得，舍菩萨业作凡愚行。弥勒，何等是菩萨业？弥勒，菩萨业者有二十法，若有菩萨不成就此二十法者，则不能得坐于道场。何等二十？一者、离悭心，二者、修布施，三者、离热恼，四者、修净戒，五者、离瞋恚，六者、修忍辱，七者、离懈怠，八者、大精进，九者、离乱心，十者、念慧修无依定，十一者、修甚深忍，十二者、具足般若波罗蜜，十三者、行无相行，十四者、行空行，十五者、行无愿行，十六者、成无愿境界，十七者、不舍一切众生，十八者、修行大悲，十九者、不念声闻、缘觉之乘，二十者、心乐成就如来智慧。是名菩萨摩诃萨二十种业，菩萨成就此二十业能坐道场。

“弥勒，菩萨摩诃萨有四种毕定誓。何等为四？一者、毕定成佛转于法轮；二者、生死众生令得解脱；三者、令无量众生住阿耨多罗三藐三菩提；四者、舍自身乐，令诸众生得无漏乐。是名四种毕定之誓。”

佛告弥勒：“譬如二人，善解医方，善解咒术，善别毒药，善识甘露。尔时，一人于大众中即取毒药，而自食之现希有相，食已受苦，身不安隐，复求甘露咒术望除毒气，尔时彼人求不能得，毒气炽盛遂便命终。时第二人作如是言：‘我今不能食于毒药，不食毒药，不须甘露，不欲处众作希有想，令身苦恼。’弥勒，当来末世后五百岁，有诸在家、出家菩萨亦复如是，作如是言：‘如我说法能除诸罪。’如是语已转集恶业，复作是言‘我还忏悔’。我说彼人，于正法中名为死人。何故名死？谓于正法堕落退没，是名为死。弥勒，复有菩萨其心清净，作如是言：‘我不作罪，不须忏悔。我当忏悔过去、未来一切诸罪，现在不作。’亦如彼人不食毒药，不须甘露。弥勒，所言毒者，于正法中犯于戒律，是名为毒。弥勒，汝等莫作食毒之人。”

佛告弥勒：“复有四法，能令菩萨离萨婆若，离声闻果，况萨婆若！何等为四？一者、不知恩，二者、谄曲，三者、妄语，四者、犯戒。弥勒，此四种法，能令菩萨离萨婆若，亦离声闻，况萨婆若！弥勒，复有四法，菩萨应急走舍离过百由旬。何等为四？一者、利养；二者、恶友；三者、恶众；四者、同在一处，或作戏笑，或瞋或斗。当速舍离过百由旬。菩萨于余菩萨不应恶心。弥勒，若有菩萨，打骂割截三千大千世界一切众生。弥勒，于汝意云何？菩萨以是打骂割截一切众生，得罪多不？”

弥勒菩萨白佛言：“世尊，打一众生得罪尚多，何况三千大千世界一切众生！何以故？世尊，一切菩萨于众生不应起于瞋恚之心。”

尔时，世尊告弥勒言：“若有菩萨，打骂割截三千大千世界一切众生，得罪尚少。若有菩萨，于余菩萨起瞋恚心，退于菩提复尔所劫。弥勒，譬如木柱，若以草土不能斩截，必以利斧乃能斩之；菩萨善根亦复如是，余不能尽，若于菩萨起瞋恚心，能灭诸善。弥勒，是故菩萨应学恭敬，于初发心诸菩萨等，心生尊重如世尊想。”

尔时，弥勒菩萨摩诃萨白佛言：“世尊，我当修行尊重恭敬一切众生，何况菩萨！何以故？世尊，应舍瞋恚，行于忍辱；离于谄曲，行清净心；远离有为，行于无我无取之行；不贵财宝，当重法行；不求衣食，当求法财；舍离嫉妒，见人巨富心助欢喜；非唯求名以为沙门，当学沙门一切功德；我非口说，当修实行；舍于利养，少欲知足，求佛功德；不为财利入于聚落，念萨婆若入于聚落；不为衣食入于村邑行谄曲行，当行正行赞四圣种；不学凡夫下劣之心，当学佛行不观他过，但自调伏，修奢摩他、毗婆舍那；离三业恶，常修三业清净之行；离于破戒，当学波罗提木叉；不依佛法僧而自活命，赞叹如来真实功德；不为求施，为求法故，常赞正法修如法行；赞叹圣僧依不退僧，不依世间有为之僧；不求一切世间资身之具，唯求正法不求世事；求出世法离于谄曲，行真实行不乐一处；当如野鹿无所依止，离世间乐求佛功德；当离睡眠，初夜、后夜读诵经典；舍于愦闹，当行远离；于诸功德不生厌想，求诸功德心不暂息；当离狗法，当行师子所吼之法；为究竟友，不应暂友；舍无反复，当行报恩；不以财利而作亲友，当以净心而作亲友；舍虚诳心，行真实行；舍下劣法，当求成就无上佛身；于如来所，当行恭敬，不起憍慢；舍于两舌心口相违，当行诚实无二之言；不作菩萨而行谄曲，当以净心行奢摩他、毗婆舍那；舍于我慢，当行恭敬；离不净食，当净持戒；食人之施，当舍邪念念诸佛法；离于人见，行于空行；离于妄觉，行无相行；离身谄曲，当行三业清净之行；不求财利而演说法，以大悲心而说正法；不以财物而作亲友，以法亲友；不为自利，为利他人令不损害；行阿兰若离于谄曲，不作谄曲而行乞食，不行谄曲著粪扫衣。所以者何？具十二头陀者，不求一切世间利养。”

尔时，世尊赞弥勒菩萨摩诃萨言：“善哉！善哉！弥勒，汝求佛功德心无厌足，作师子吼，已于过去佛所，种诸善根，能说此法，说此功德。”

尔时。弥勒菩萨摩诃萨，说此法时，众中五百比丘从坐起去。

尔时，摩诃迦葉问诸比丘：“今听说法，汝等比丘欲诣何所？”

诸比丘言：“大德迦葉，如弥勒菩萨摩诃萨所说之法，甚深难得。我等作如是念：‘我等不能修得此法，欲还归俗。’何以故？信施之食难可消故。”

尔时，文殊师利菩萨，赞诸比丘：“善哉！善哉！善男子，是汝所应。若不能消信施之食，宁可一日百数归俗，不应破戒受人信施。”

尔时，文殊师利白佛言：“世尊，何等之人应受信施？”

尔时，世尊告文殊师利菩萨：“善男子，若有修禅解脱者，我听彼人受信施食。”

尔时，文殊师利告五百比丘：“汝等今者应速修行，佛世难值，当住佛法。”

尔时，五百比丘问文殊师利言：“文殊师利，我等云何修行？”

文殊师利告诸比丘言：“汝等应如是观：无一法合，无一法散；无一法生，无一法灭；不受一法，不舍一法；不增一法，不减一法。若如是行，于法无得，无得则无去，无去故无来，无来则无去。比丘，是名无来无去，无住无不住。”

尔时，文殊师利说是法时，五百比丘于诸漏中，心得解脱。

## 大宝积经卷第八十九

### 摩诃迦葉会第二十三之二

尔时，摩诃迦葉白佛言：“世尊，当来末世后五百岁，何等菩萨行于谄曲？”

尔时，世尊告迦葉言：“迦葉，多有众人行于谄曲，亲近恶友，少读诵经，为求衣食。”

尔时，摩诃迦葉白佛言：“善哉！世尊。唯愿世尊利益多人，说彼谄曲不勤修行菩萨之过，令彼菩萨闻此过已，自摄心行，令得清净。”

尔时，世尊告摩诃迦葉言：“迦葉，当来末世后五百岁，有诸菩萨，亲近恶友，少读诵经，唯作供养舍利之业，以香华、璎珞、幡盖、灯明，供养如来舍利塔庙。迦葉，我为在家无智众生，令种善根，说供养舍利；彼诸痴人不解我意，但作此业。迦葉，我于一切天人之中，常说此法，修奢摩他、毗婆舍那，以自调伏；世间当有信乐婆罗门、居士供养舍利。迦葉，彼诸痴人舍于读诵、修禅、智慧，供养舍利因之活命。

“迦葉，若有菩萨以满三千大千世界上至梵天香华灯明，一一灯炷如须弥山，以如是等供养如来；若有菩萨净心持戒，于师尊所受持读诵一四句偈，净心修行乃至七步，功德胜彼无量无边。迦葉，若有菩萨以满三千大千世界华香末香，于百千岁，昼夜六时供养如来；若有菩萨舍于愦闹，深畏三界，为利众生发心趣向阿兰若处，举足七步，胜前功德无量无边。迦葉，于意云何？如来化众生故作是说耶？迦葉，莫作此见，如来实说。所以者何？如来现见明了知故。”

佛告迦葉：“过去无量无边、不可思议、无数阿僧祇劫，尔时有佛，号妙华如来、应供、正遍知、明行足、善逝、世间解、无上士、调御丈夫、天人师、佛婆伽婆，其劫亦名妙华。迦葉，妙华如来有九十六亿百千声闻大众。尔时，有转轮圣王，名曰尼弥，如法治世，主四天下。迦葉，时尼弥大王千子具足，勇健威猛。迦葉，尔时大王具千子已，复有二子，结跏趺坐忽然化生，一名达摩，二名善法。迦葉，尔时大王请妙华如来及比丘僧，满八万四千岁，供养衣服、卧具、饮食、汤药，舍诸家事唯修供养。七日之后，一切比丘各施新衣、种种饮食随心所乐，广造精舍随心乐住，一一比丘给使七人，施百味食。迦葉，尔时大王造立精舍方八十由旬，彩画微妙出过世间，妙华如来及比丘僧坐彼精舍，从于地下出众妙华，令彼精舍华至于膝。迦葉，尔时大王于不思议功德精舍，供养妙华如来，满八万四千岁，恭敬供养，尊重赞叹。

“迦葉，尔时大王供养如来，满八万四千岁已，最后一日，妙华如来饭食之后，达摩、善法二子眷属，及诸四众，至妙华如来正遍知所，头面作礼，白佛言：‘世尊，颇有布施功德善根，胜此尼弥大王功德善根者不？’迦葉，时二王子礼如来时，大千世界悉皆震动。迦葉，尔时妙华如来侍者弟子，名通达法，从坐而起，顶礼佛足，白佛言：‘世尊，何因缘故，大地震动？以何因缘，此二王子礼佛而住？’尔时，妙华如来告通达法：‘善男子，何用此问？若佛如来，说此王子净心深忍大悲之心礼如来足，一切天人皆当迷没。’

“迦葉，尔时妙华如来告一声闻神足弟子那罗延言：‘善男子，汝示神力起二童子。’迦葉，尔时那罗延比丘从坐而起，即以右手捉一童子，复以左手捉一童子，欲扶令起而不能动。时那罗延尽大神通，扶二童子欲令其起，不能动彼，如分一毛为千万分不动一分。迦葉，尔时三千大千世界，地皆震动，山河石壁悉亦大动，而不能动彼二童子。迦葉，尔时那罗延以妙华如来威神力故，令于下方恒河沙等诸佛世界悉皆震动，而亦不动彼二童子毛之一分。迦葉，尔时那罗延比丘礼妙华佛白言：‘世尊，我将不失神通力耶？何以故？世尊，此二童子生来未久，在于佛前头面著地，我尽神力不能令起。’尔时，妙华如来告那罗延比丘言：‘善男子，汝不失通。善男子，菩萨境界不可思议，一切声闻、缘觉所不能动，不能思量。善男子，若满三千大千世界，一切众生具大神力，如汝不异，至于亿劫，不能动此二童子起。’迦葉，尔时妙华如来说此语时，众中四百二十万众生发阿耨多罗三藐三菩提心。彼诸众生作如是念：‘菩萨神力甚为希有！未得一切智神力，乃尔大声闻神力不能令动，况成佛道！是故我等应行菩萨道，愿证如来无上智慧。’迦葉，尔时四百二十万众生，作是念已，于无上菩提心得坚住。

“迦葉，尔时彼众有一菩萨，名曰善慧，在大众中从坐而起，偏袒右肩，顶礼佛足，白妙华如来言：‘世尊，唯愿世尊起二童子。如彼所问，愿佛解说。’”

佛告迦葉：“尔时，妙华如来从虚空中出大音声，其声遍满乃至十方恒河沙等诸佛世界，声至之处世界地皆六种震动，放大光明遍照十方。迦葉，时二童子闻此声已，从地而起。迦葉，童子起时，于此三千大千世界，人天伎乐不鼓自鸣，于虚空中雨众妙华。迦葉，时二童子从地起已至如来所，右绕三匝，顶礼佛足，合掌恭敬瞻仰如来。迦葉，尔时妙华如来告善慧菩萨言：‘善男子，此二童子礼我足已作如是问：“世尊，颇有布施福德善根，胜此尼弥大王功德善根者？”此二童子礼我足已发问而住。’

“迦葉，尔时善慧菩萨，白妙华如来言：‘世尊，愿佛解说二童子问，令诸天人得安乐故。’尔时，妙华如来告善慧菩萨：‘善男子，汝今谛听！当为汝说。善男子，尼弥国王所作功德，若有菩萨住阿兰若行远离行，少知诸法得无生忍，功德胜彼无量无边。善男子，若三千大千世界一切众生，一一众生所作功德如尼弥王，如是三千大千世界一切众生所有福德，不如菩萨修行远离住于净心，正念相应解诸法空，无来无去如是少忍功德，胜前功德，百分不及一，千分不及一，亿分不及一，百亿分不及一，千亿分不及一，百千亿分不及一，百千那由他亿分不及一，乃至算数不及其一。善男子，如恒河沙等一切世界所有众生，一一众生悉作福德如尼弥王，彼诸众生所作福德，至恒河沙劫常修福德。善男子，于意云何？彼善男子得福多不？’迦葉，尔时善慧菩萨白妙华如来言：‘希有世尊！如来说喻不可思议，如此善根不可思议。’迦葉，尔时妙华如来告善慧菩萨：‘善男子，我今告汝有智慧人成就深忍，能信此语。彼一切众生所集善根，不如此二童子，以净心故礼如来足，胜前一切众生善根，百分不及一，千分不及一，百千分不及一，亿分不及一，百亿分不及一，千亿分不及一，百千亿分不及一，百千亿那由他分不及一，乃至算数譬喻所不能及。’

“迦葉，尔时妙华如来大众之中，八万四千比丘同声发言：‘世尊，我等随喜彼人功德，成就深法忍，信诸法空，心乐远离，趣阿兰若，举足七步，发阿耨多罗三藐三菩提心，成就智慧，我等随喜。’迦葉，尔时妙华如来，赞诸比丘：‘善哉！善哉！诸善男子，汝等以此随喜之业不思议善根，当作恒河沙等转轮圣王，然后得成阿耨多罗三藐三菩提。’”

尔时，摩诃迦葉及诸大众，一时同声白佛言：“世尊，我等随喜彼人发心，成就深忍，信诸法空，远离寂灭，自性清净。”

尔时，世尊告摩诃迦葉言：“迦葉，尔时达摩、善法二童子，白妙华如来言：‘世尊，菩萨具何等法，施不望报，不生嫉妒，心不悭吝，不生贪著，见人行施心不希望，成就如来无上之行，得深法忍成无上智？’迦葉，尔时妙华如来告善法二童子言：‘善男子，菩萨具足四法施，不望报，不嫉妒，不悭吝，不生贪，见人施不希望，成就如来无上之行，得甚深忍见无上智。何等为四？一者、信诸法空，二者、远离，三者、深忍，四者、正念。善男子，菩萨具此四法，施不望报，心不嫉妒，不悭吝，不生贪，见人施不希望，成就如来无上之行，成就深忍具无上智。善男子，复有四法，若菩萨具此四法，施不望报，心不嫉妒，不悭吝，不生贪，见人施不希望，成就如来无上之行，成就深忍满无上智。何等为四？善男子，菩萨求多闻；得多闻已游于城邑聚落，说法无所希望，乃至不受一言善赞，心无所贪；诸佛所说一切施中法施第一，住第一施其心欢喜；不求世间财物布施。何以故？善男子，十方无数阿僧祇诸佛世界，诸佛如来及比丘僧，不求世间资生之具。若有菩萨住清净戒，修于正法，具大悲心，不求利养，一切诸佛之所忆念；若有能说一四句偈，说偈文字皆自性空，一切诸法亦复如是皆自性空，此善男子善根功德，胜前善根，百分不及一，千分不及一，百千分不及一，亿分不及一，百亿分不及一，千亿分不及一，百千亿分不及一，百千那由他亿分不及一，乃至阿僧祇分亦不及一。’

“迦葉，尔时妙华如来告二童子：‘善男子菩萨具足四法，得成如来无上之行。何等为四？一者、行无上处，二者、说无上法，三者、施无上物，四者、信无上法。善男子，是名四法。菩萨成就此四法者，得成如来无上之行。’

“迦葉，时妙华如来为二童子说是法时，彼二童子闻此法已，踊在空中高七多罗树，同声赞佛：

&nbsp;&nbsp;&nbsp;&nbsp;“‘如来知诸行，&nbsp;&nbsp;&nbsp;&nbsp;教众生行施，

&nbsp;&nbsp;&nbsp;&nbsp;而不著于施。

&nbsp;&nbsp;&nbsp;&nbsp;此施无上施，&nbsp;&nbsp;&nbsp;&nbsp;能成无上忍，

&nbsp;&nbsp;&nbsp;&nbsp;此中无有我，&nbsp;&nbsp;&nbsp;&nbsp;众生命及人。

&nbsp;&nbsp;&nbsp;&nbsp;希有大精进，&nbsp;&nbsp;&nbsp;&nbsp;演说如是法，

&nbsp;&nbsp;&nbsp;&nbsp;成就甚深忍，&nbsp;&nbsp;&nbsp;&nbsp;及得无上行。

&nbsp;&nbsp;&nbsp;&nbsp;得无上菩提，&nbsp;&nbsp;&nbsp;&nbsp;永灭诸欲恼，

&nbsp;&nbsp;&nbsp;&nbsp;大智慧清净，&nbsp;&nbsp;&nbsp;&nbsp;更不受后有。

&nbsp;&nbsp;&nbsp;&nbsp;说于远离行，&nbsp;&nbsp;&nbsp;&nbsp;令住阿兰若，

&nbsp;&nbsp;&nbsp;&nbsp;修于空解脱，&nbsp;&nbsp;&nbsp;&nbsp;亦不生分别，

&nbsp;&nbsp;&nbsp;&nbsp;常勤行布施，&nbsp;&nbsp;&nbsp;&nbsp;不生于分别，

&nbsp;&nbsp;&nbsp;&nbsp;此是无垢际。

&nbsp;&nbsp;&nbsp;&nbsp;远离诸名字，&nbsp;&nbsp;&nbsp;&nbsp;说清净尸罗，

&nbsp;&nbsp;&nbsp;&nbsp;令行寂灭处，&nbsp;&nbsp;&nbsp;&nbsp;此是第一戒。

&nbsp;&nbsp;&nbsp;&nbsp;觉知寂灭处，&nbsp;&nbsp;&nbsp;&nbsp;常修行于忍，

&nbsp;&nbsp;&nbsp;&nbsp;不分别众生，&nbsp;&nbsp;&nbsp;&nbsp;此是清净忍。

&nbsp;&nbsp;&nbsp;&nbsp;离一切分别，&nbsp;&nbsp;&nbsp;&nbsp;修坚固精进，

&nbsp;&nbsp;&nbsp;&nbsp;离一切有为，&nbsp;&nbsp;&nbsp;&nbsp;佛说此精进。

&nbsp;&nbsp;&nbsp;&nbsp;能成远离法，&nbsp;&nbsp;&nbsp;&nbsp;焚烧一切事，

&nbsp;&nbsp;&nbsp;&nbsp;断于诸有无，&nbsp;&nbsp;&nbsp;&nbsp;此无分别禅。

&nbsp;&nbsp;&nbsp;&nbsp;不起诸烦恼，&nbsp;&nbsp;&nbsp;&nbsp;非此亦非彼，

&nbsp;&nbsp;&nbsp;&nbsp;中间亦不住，&nbsp;&nbsp;&nbsp;&nbsp;此第一智慧。

&nbsp;&nbsp;&nbsp;&nbsp;远离于三世，&nbsp;&nbsp;&nbsp;&nbsp;修习寂灭想，

&nbsp;&nbsp;&nbsp;&nbsp;复观于此想，&nbsp;&nbsp;&nbsp;&nbsp;此想何处生？

&nbsp;&nbsp;&nbsp;&nbsp;是故知无想，&nbsp;&nbsp;&nbsp;&nbsp;赞叹佛功德。

&nbsp;&nbsp;&nbsp;&nbsp;演说第一法，&nbsp;&nbsp;&nbsp;&nbsp;其心不异念，

&nbsp;&nbsp;&nbsp;&nbsp;听受于正法，&nbsp;&nbsp;&nbsp;&nbsp;说名字无尽，

&nbsp;&nbsp;&nbsp;&nbsp;自性体不成，&nbsp;&nbsp;&nbsp;&nbsp;观境界无实，

&nbsp;&nbsp;&nbsp;&nbsp;其心则解脱。

&nbsp;&nbsp;&nbsp;&nbsp;若起如是想，&nbsp;&nbsp;&nbsp;&nbsp;我为说法者，

&nbsp;&nbsp;&nbsp;&nbsp;彼则被魔缚，&nbsp;&nbsp;&nbsp;&nbsp;不知于法相。

&nbsp;&nbsp;&nbsp;&nbsp;若欲得菩提，&nbsp;&nbsp;&nbsp;&nbsp;及求声闻者，

&nbsp;&nbsp;&nbsp;&nbsp;求缘觉菩提，&nbsp;&nbsp;&nbsp;&nbsp;当修学此法。

&nbsp;&nbsp;&nbsp;&nbsp;说于一解脱，&nbsp;&nbsp;&nbsp;&nbsp;智慧无边量，

&nbsp;&nbsp;&nbsp;&nbsp;勿作下劣愿，&nbsp;&nbsp;&nbsp;&nbsp;当愿上菩提。

&nbsp;&nbsp;&nbsp;&nbsp;若求如是身，&nbsp;&nbsp;&nbsp;&nbsp;相好自庄严，

&nbsp;&nbsp;&nbsp;&nbsp;如佛金色身，&nbsp;&nbsp;&nbsp;&nbsp;当求上菩提。

&nbsp;&nbsp;&nbsp;&nbsp;作生一切法，&nbsp;&nbsp;&nbsp;&nbsp;作者不可得，

&nbsp;&nbsp;&nbsp;&nbsp;诸法从缘生，&nbsp;&nbsp;&nbsp;&nbsp;无自性自性。’

“迦葉，时二童子，在虚空中说此偈时，尼弥大王从城而出，及诸地神、虚空诸神皆悉来集。尔时，众中八万四千众生，发阿耨多罗三藐三菩提心，阿僧祇众生种于善根。迦葉，尔时达摩、善法二童子等，从空中下，诣妙华如来所白言：‘世尊，我等归依佛、归依法、归依僧，发阿耨多罗三藐三菩提心，以比丘形行菩萨道。世尊，真发心者，信一切法无生。世尊，真发心者，不著诸法。何以故？世尊，若有著则法不生，是故，世尊说离著心得彼无生。世尊，此无生亦不应说是无生。何以故？有言说者则有生灭。若具净智则无生灭，无生灭处是毕竟尽。是故，世尊，以平等际，发阿耨多罗三藐三菩提心，不念于法，亦无法得，亦无不得，如是得平等，无得平等。何以故？一切诸法本性净故。’迦葉，尔时妙华如来为二童子说此法时，众中十千众生得无生法忍，尼弥大王并及千子五千大臣，悉发阿耨多罗三藐三菩提心。”

佛告迦葉：“尔时，妙华如来饭食既讫，澡洗钵已，于大众中告大王言：‘尼弥大王，我今说法。’王及大众闻佛说法，踊跃欢喜。迦葉，尔时达摩、善法二童子，闻佛说法，以净信心离于欲火，欲求出家，从城而出来至佛所；至佛所已，而说颂曰：

&nbsp;&nbsp;&nbsp;&nbsp;“‘一切诸如来，&nbsp;&nbsp;&nbsp;&nbsp;赞叹出家法！

&nbsp;&nbsp;&nbsp;&nbsp;在家多垢秽，&nbsp;&nbsp;&nbsp;&nbsp;坏灭白净法，

&nbsp;&nbsp;&nbsp;&nbsp;增长不善法，&nbsp;&nbsp;&nbsp;&nbsp;毁灭于善法。

&nbsp;&nbsp;&nbsp;&nbsp;在家多过失，&nbsp;&nbsp;&nbsp;&nbsp;出家离染污。

&nbsp;&nbsp;&nbsp;&nbsp;设使百亿劫，&nbsp;&nbsp;&nbsp;&nbsp;受欲无厌足，

&nbsp;&nbsp;&nbsp;&nbsp;受欲无厌足，&nbsp;&nbsp;&nbsp;&nbsp;在家而死灭。

&nbsp;&nbsp;&nbsp;&nbsp;如海受众流，&nbsp;&nbsp;&nbsp;&nbsp;而无有厌足，

&nbsp;&nbsp;&nbsp;&nbsp;凡夫亦如是，&nbsp;&nbsp;&nbsp;&nbsp;受欲无厌足。

&nbsp;&nbsp;&nbsp;&nbsp;如火烧干草，&nbsp;&nbsp;&nbsp;&nbsp;而无厌足时，

&nbsp;&nbsp;&nbsp;&nbsp;凡夫亦如是，&nbsp;&nbsp;&nbsp;&nbsp;受欲无厌足。

&nbsp;&nbsp;&nbsp;&nbsp;贪欲网所缚，&nbsp;&nbsp;&nbsp;&nbsp;灭坏于世间，

&nbsp;&nbsp;&nbsp;&nbsp;是故应离缚，&nbsp;&nbsp;&nbsp;&nbsp;为发出家故。

&nbsp;&nbsp;&nbsp;&nbsp;在家具众过，&nbsp;&nbsp;&nbsp;&nbsp;不得无上道，

&nbsp;&nbsp;&nbsp;&nbsp;出家修远离，&nbsp;&nbsp;&nbsp;&nbsp;尔乃得菩提。

&nbsp;&nbsp;&nbsp;&nbsp;过去诸如来，&nbsp;&nbsp;&nbsp;&nbsp;已入于涅槃，

&nbsp;&nbsp;&nbsp;&nbsp;住阿兰若法，&nbsp;&nbsp;&nbsp;&nbsp;获得大菩提。

&nbsp;&nbsp;&nbsp;&nbsp;是故学诸佛，&nbsp;&nbsp;&nbsp;&nbsp;趣向阿兰若，

&nbsp;&nbsp;&nbsp;&nbsp;舍爱离居家，&nbsp;&nbsp;&nbsp;&nbsp;然后得安隐。

&nbsp;&nbsp;&nbsp;&nbsp;一切三千界，&nbsp;&nbsp;&nbsp;&nbsp;珍宝满其中，

&nbsp;&nbsp;&nbsp;&nbsp;以此珍宝聚，&nbsp;&nbsp;&nbsp;&nbsp;在家施诸佛。

&nbsp;&nbsp;&nbsp;&nbsp;若以无恼心，&nbsp;&nbsp;&nbsp;&nbsp;知于在家过，

&nbsp;&nbsp;&nbsp;&nbsp;学诸佛如来，&nbsp;&nbsp;&nbsp;&nbsp;出家求智慧。

&nbsp;&nbsp;&nbsp;&nbsp;既求出家已，&nbsp;&nbsp;&nbsp;&nbsp;远离诸欲火，

&nbsp;&nbsp;&nbsp;&nbsp;举足行七步，&nbsp;&nbsp;&nbsp;&nbsp;胜以三千施，

&nbsp;&nbsp;&nbsp;&nbsp;三千之功德，&nbsp;&nbsp;&nbsp;&nbsp;不如此一分。

&nbsp;&nbsp;&nbsp;&nbsp;是故出家者，&nbsp;&nbsp;&nbsp;&nbsp;如来之所赞，

&nbsp;&nbsp;&nbsp;&nbsp;成就大智慧，&nbsp;&nbsp;&nbsp;&nbsp;远离诸系缚，

&nbsp;&nbsp;&nbsp;&nbsp;离一切诸著，&nbsp;&nbsp;&nbsp;&nbsp;乃证无上道。

&nbsp;&nbsp;&nbsp;&nbsp;速住寂静处，&nbsp;&nbsp;&nbsp;&nbsp;断除诸欲爱，

&nbsp;&nbsp;&nbsp;&nbsp;一切毒炽心，&nbsp;&nbsp;&nbsp;&nbsp;悉灭无有余。

&nbsp;&nbsp;&nbsp;&nbsp;学诸佛如来，&nbsp;&nbsp;&nbsp;&nbsp;如实知诸法，

&nbsp;&nbsp;&nbsp;&nbsp;速远离在家，&nbsp;&nbsp;&nbsp;&nbsp;住阿兰若法。

&nbsp;&nbsp;&nbsp;&nbsp;若欲求佛道，&nbsp;&nbsp;&nbsp;&nbsp;修于远离行，

&nbsp;&nbsp;&nbsp;&nbsp;应学阿兰若，&nbsp;&nbsp;&nbsp;&nbsp;不应乐在家。

&nbsp;&nbsp;&nbsp;&nbsp;此是诸佛境，&nbsp;&nbsp;&nbsp;&nbsp;圣人所住处，

&nbsp;&nbsp;&nbsp;&nbsp;能住此道者，&nbsp;&nbsp;&nbsp;&nbsp;则能得菩提。

&nbsp;&nbsp;&nbsp;&nbsp;欲等恼众生，&nbsp;&nbsp;&nbsp;&nbsp;若求远离者，

&nbsp;&nbsp;&nbsp;&nbsp;应离在家法，&nbsp;&nbsp;&nbsp;&nbsp;修习阿兰若。

&nbsp;&nbsp;&nbsp;&nbsp;欲证甘露法，&nbsp;&nbsp;&nbsp;&nbsp;转无上法轮，

&nbsp;&nbsp;&nbsp;&nbsp;摧伏诸魔怨，&nbsp;&nbsp;&nbsp;&nbsp;当习阿兰若。’

“迦葉，尔时达摩、善法二童子，说此颂已从城而出，往诣妙华如来所住之处，到已头面礼足，右绕三匝，白言：‘世尊，我等今者，于如来所欲求出家。唯愿世尊，哀愍听许令得出家。’迦葉，尔时妙华如来知二童子信心清净求出家法，是时如来即听出家住比丘法。迦葉，尔时大王闻二童子得出家已，即以太子令绍王位。王与九百九十九子、八万四千夫人、五千大臣及诸人民，以净信心离于欲火，舍家出家；一切俱往诣妙华佛，到已顶礼佛足，白妙华佛言：‘世尊，我等欲求出家，愿佛听许令得出家。’迦葉，时妙华佛知诸大众信心清净，悉听出家住比丘法。

“迦葉，尔时大王第一太子，登位七日内自思惟：‘我终不舍萨婆若心，何用如是王位宝财，为欲所缚？我终不舍无上菩提。’作是念已发心出家，于十五日游四天下，说此偈言：

&nbsp;&nbsp;&nbsp;&nbsp;“‘我父及亲属，&nbsp;&nbsp;&nbsp;&nbsp;皆悉已出家，

&nbsp;&nbsp;&nbsp;&nbsp;无量亿众生，&nbsp;&nbsp;&nbsp;&nbsp;为法亦出家。

&nbsp;&nbsp;&nbsp;&nbsp;我今乐出家，&nbsp;&nbsp;&nbsp;&nbsp;不乐住五欲，

&nbsp;&nbsp;&nbsp;&nbsp;一心求出道，&nbsp;&nbsp;&nbsp;&nbsp;欲诣导师所。

&nbsp;&nbsp;&nbsp;&nbsp;若发心出家，&nbsp;&nbsp;&nbsp;&nbsp;离诸欲火者，

&nbsp;&nbsp;&nbsp;&nbsp;应速随我法，&nbsp;&nbsp;&nbsp;&nbsp;离难甚难得。

&nbsp;&nbsp;&nbsp;&nbsp;不发出家心，&nbsp;&nbsp;&nbsp;&nbsp;不远离欲火，

&nbsp;&nbsp;&nbsp;&nbsp;安心在居家，&nbsp;&nbsp;&nbsp;&nbsp;安住于实法。’

“迦葉，时彼童子说此偈时，四天下中，无一众生乐在家者，皆悉发心愿求出家。迦葉，时妙华如来知诸众生心信清净求出家已，妙华如来于四天下一切城邑村落，悉作化佛及比丘僧。迦葉，时四天下一切众生，无有一人住在家者，以净信心离于欲火，悉得出家。彼诸众生既出家已，不须种植，其地自然生诸粳米，诸树自然生诸衣服，一切诸天供侍给使。迦葉，尔时达摩、善法二比丘，勇猛精进，于其六十三亿岁中，不坐不卧，但勤精进求萨婆若、念萨婆若；于六十三亿岁，勤精进已，得遍至三昧所坐之地，名金刚处。其地皆是金刚所成，十方一切诸佛说法，悉闻受持，闻已复能为他解说。

“迦葉，时四天下一切众生，若有修学声闻乘者，无一众生凡身命终极懈怠者，得阿那含，从此命终生净居天；共彼同行求缘觉者，从此命终，当生他方无佛之处，生大种姓，诸根具足，以过去世善根力故，离于欲火而行出家，七日之后成缘觉道，利益无量无边众生，入般涅槃；菩萨乘者，成就五通，具四无量、无碍辩才，得陀罗尼。

“迦葉，莫作异念，尔时尼弥大王岂异人乎？则我身是。时太子者，今弥勒菩萨是。迦葉，莫作异见。何以故？达摩童子，今文殊师利是。善法童子者，虚空藏菩萨是。迦葉，汝观彼佛国土清净，如是善根众生之所住处。”

尔时，摩诃迦葉白佛言：“世尊，妙华如来，寿命几时？”

佛告迦葉：“妙华如来，寿命八劫。迦葉，妙华如来般涅槃后，正法住世满足一劫。一切诸天供养舍利，无在家人。迦葉，时二比丘少欲知足，不供舍利，不礼佛塔。迦葉，尔时诸天新学比丘百千大众，各相谓言：‘此二比丘邪见，不信于佛舍利，不兴供养，不礼佛塔。’迦葉，尔时诸天及诸比丘百千大众说此语时，达摩、善法二比丘问众人言：‘于汝意云何？云何供养是真供养如来？以何事故，如来舍利而得供养？’诸比丘言：‘修戒、定、智慧、解脱、解脱知见故，舍利得供养。’二比丘言：‘修戒、定、慧、解脱、解脱知见，是真供养，非供舍利。’诸比丘言：‘如是，如是，如汝所言。云何戒相、禅定、智慧、解脱、解脱知见？复何等相？’达摩、善法二比丘言：‘无作相是戒相，乃至解脱知见无作相是知见相。’迦葉，时二比丘语众人言：‘于意云何？无作能供养无作不？’诸比丘言：‘不也。’达摩、善法二比丘言：‘真供养者，无佛想，无见佛，何况供养？若供养佛，当供养自身。’诸比丘言：‘云何供养自身？’二比丘言：‘应如如来应正遍知，供养自身。一切众生之所供养，如佛所学，应如是学：护持禁戒，集诸善法，思惟诸法，莫取法相。若能如是自供养者，当得天人之所供养。若欲供养佛舍利者，当自供养。如佛如来具诸功德，舍利得供养，若能成就如是功德，名供养佛。不起想相，名供养佛。若多若少不生分别，名供养佛。非后世去，非今世来，非彼岸，非常非断，非取非舍，是则名曰供养如来。非增非减，非生非灭，非尽非不尽，是则名曰供养如来。非心非心数法，非忆想，非我非取非受，非诤论非不诤论，非毁非赞，非二非入，是则名曰供养如来。亦非有为，亦非无为，是则名曰供养如来。身无所作，口无所作，意无所作，于身口意求不可得，是则名曰供养如来。无过去想，未来、现在想不可得，无依无著，无所求想，亦不分别，是则名曰供养如来。无佛想，无法想，无僧想，无人、无自、无他想，是则名曰供养如来。真如来身，无生无相，不可以生而修供养。真如来身，名无作相，不以作相而修供养。真如来身，名无二相，不应二相而修供养。真如来身，名无漏相，不以有漏而修供养。真如来身，名曰空相，不以身见、命见、断见、常见、我见、我所见、有见、无见供养如来。真如来身，名无相相，不可以相而修供养。真如来身，名无愿相，不可以愿而修供养。真如来身，名无有相，不可以有而修供养。真如来身，名不动相，不可动相而修供养。真如来身，名无行相，不可以行而修供养。真如来身，名离贪相，不可以贪而修供养。真如来身名，离瞋相，不可以瞋而修供养。真如来身，名离痴相，不可以痴而修供养。真如来身，具戒、定、慧、解脱、解脱知见，不可以破戒乱心愚痴而修供养。真如来身，慈悲喜舍，不可以瞋心、恼心、妒心、散心而修供养。真如来身，具施、持戒、忍辱、精进、禅定、智慧，不可以悭、破戒、瞋恚、懈怠、乱痴而修供养。’

“迦葉，达摩、善法，于大众中说此法时，四百二十万众生得无生法忍，八万四千众生得清净智阿那含果，二百三十万众生发阿耨多罗三藐三菩提心。迦葉，汝观达摩、善法二比丘等如是净心。迦葉，汝应学彼正士甚深之忍及巧方便。迦葉，彼二比丘于大众中说此法时，诸比丘闻此法已，皆住深忍，悉行少欲知足之行，不供养舍利及佛塔庙。何以故？彼诸比丘悉乐深法。迦葉，彼七日后，一切佛塔悉皆隐没，及诸舍利所在器中亦悉隐没。迦葉，汝应如是学彼正士甚深之忍。”

佛告迦葉：“当知末世后五百岁，有诸菩萨及诸比丘，不修身，不修心，不修戒，不修慧，为活命故，供养佛塔及佛舍利；不为涅槃，不为离欲，而修供养；自犯禁戒，愚痴无智，如来舍利具戒、定、慧、解脱、解脱知见之所熏修，为活命故供养尊重，具贪瞋痴，于佛如来应正遍知离贪瞋痴所有舍利，为活命故而兴供养；自身具足悭贪、嫉妒、瞋恚、懈怠、乱心、愚痴，若大施主正住一心，为活命故化令供养如来舍利。迦葉，我为教化初始发心诸善男子、善女人等，以神通力留此舍利，令供养者受人天乐，为未来因乃至涅槃。彼愚痴人于我法中，虽得出家，不解我法，舍出家行，而但供养塔庙舍利；为自活故，为得衣钵，为利养故，为名闻故，为此事故，供养舍利。

“何等名为比丘之业？迦葉，如上所说沙门之业，则有二种：一者、修禅，二者、习诵。如是说者，为入道故非究竟说。迦葉，若有作业能尽业者，名沙门业；无作、无诵、无禅，无作无无作，无念无不念，无尽无生，证三脱门不住三界，无来无去，是沙门业。彼众生等，离斯正业，更习余业。彼福业者为化在家人，如是在家顺如来教，当得阿那含果。彼愚人辈，于我法中而行出家，尚不修行随顺之法，况复能得？若有得者，无有是处。

“迦葉，于当来世后五百岁，有相似沙门，衣服形貌似像沙门，戒不相似，定不相似，慧不相似。迦葉，譬如有人善知医方及诸咒术，即以咒术咒一袈裟，与人令著；彼见生贪即便著之，若至七日，若至八日，其身炽然犹如火聚。如彼咒已取之与人，彼人见已便生贪著；比丘亦尔，见好衣服受取而著，若至七日，若至八日，若在舍内，若在巷中，若在林中，彼所著衣炽然如火，烧人善根。迦葉，于汝意云何？彼著袈裟，有利益不？”

迦葉白佛言：“世尊，无所益也。”

佛告迦葉：“如是，如是。我袈裟者，戒、定、智慧、解脱、解脱知见，无量阿僧祇善根所集。迦葉，于当来世有愚痴人，著圣人衣似像沙门，入于村邑中，有信心婆罗门、长者、居士，见被法服谓为沙门，皆共尊重供养赞叹。彼愚痴人因袈裟故，而得供养便生欢喜，身坏命终堕于地狱；生地狱已，大热铁鍱以为衣服，吞啖铁丸，饮洋沸铁，坐热铁床。迦葉，汝观袈裟威德如是。彼愚痴人著于袈裟，受乐放逸自作恶业，身坏命终堕于地狱。迦葉，我常说言：‘宁以烧热铁鍱为衣，不以破戒之身而著袈裟！宁吞热铁，不以破戒之身食人信施！’迦葉，汝观破戒之人食他信施，有如是过。是故汝等，应当修学清净戒法。迦葉，于汝意云何？若天、若龙、若夜叉、若乾闼婆、若阿修罗、若迦楼罗、若紧那罗、若摩睺罗伽、若人、若非人，能作如来色身像不？”

迦葉白佛言：“不也，世尊。如来色像不可思议，无色像故，是故此等皆不能作。”

佛告迦葉：“于当来世后五百岁，有诸比丘不修身、不修心、不修戒、不修慧，若于叠上墙壁之下，造如来像因之自活，以此业故自高慢人。”

尔时，摩诃迦葉白佛言：“世尊，波斯匿王造如来像，得福多不？”

佛言：“迦葉，得福甚多！波斯匿王造如来像，施无价衣，不求衣服、饭食之报。迦葉，彼愚痴人为活命故，造立形像。迦葉，若卖畜生，犹尚不善，况彼痴人作如来像，于白衣前而炫卖之，以自活命！迦葉，譬如有人幼小无知，舍弃甘露而饮毒药。迦葉，彼愚痴人亦复如是，造如来像，为资生故而便卖之，是名为毒。迦葉，所言毒者，于正法中，贪是其毒。迦葉，彼愚痴人以贪心故而记瞋恚，递相斗诤，互相诽谤，各言我行供养，因彼诤论堕于地狱。迦葉，譬如有人无巧方便入敌战时，所持刀剑而反自伤。迦葉，愚痴之人亦复如是，无方便故，因于法故而堕地狱。迦葉，若有善男子、善女人，以七宝造如来塔，庄严成就，一一宝塔高广严好如须弥山，遍满恒沙诸佛世界，譬如甘蔗、竹苇。迦葉，于汝意云何？彼善男子、善女人，得福多不？”

迦葉白佛言：“世尊，造如来像，如四指者得福无量，况复造像如须弥山，所得功德不可思议！”

佛告迦葉：“若有菩萨内观佛身，得深法忍，功德胜彼，无量无边。迦葉，若复有人住于净戒，以四句偈为他人说，解其义趣，所得福德无量无边。迦葉，云何观于如来之身？迦葉，若菩萨欲观如来者，当学大精进菩萨。

“迦葉，乃往古昔无数阿僧祇劫，有佛世尊，号曰光明如来、应供、正遍知、明行足、善逝、世间解、无上士、可化丈夫、调御师、天人师、佛婆伽婆。迦葉，光明如来般涅槃后，有一菩萨名大精进，婆罗门种，端正无比。迦葉，光明如来正法之中，有诸比丘，少欲知足，住如法行。迦葉，彼诸比丘皆悉造立如来形像。尔时，有一比丘，于白叠上画如来像，众彩庄严悉皆具足，持至大精进菩萨所。尔时，大精进菩萨见此画像，心大欢喜，作如是言：‘如来形像妙好乃尔，况复如来正遍知身！愿我来世得成如是妙色之身。’尔时，大精进菩萨作如是念：‘我今不能住在居家。若在家者，不能成就如是之身。’迦葉，尔时大精进菩萨年始十六，诸根具足，至父母所头面敬礼，白父母言：‘我今欲于如来正法出家学道，愿为随喜。’父母答言：‘莫作是说。何以故？我今年老，唯汝一子。汝若出家，我等当死。’大精进言：‘我当方便令父母存，我得出家。’父母问言：‘欲作何业？’子白父母：‘我从今日，不食诸味，不升床坐，不食酥油，不饮浆水，若善若恶口不言说，乃至得出家。’

“迦葉，大精进菩萨，如是誓已，默然而住。如是默然一日不食，尔时父母诵诸咒术，持百味食而授与之，亦不肯食，亦不言说。迦葉，大精进菩萨，如是默然过第二日，尔时父母与母知识五百人等，持百味食来至其所，诵诸咒术望其餐设，尚不顾视，况复食之？迦葉，时大精进于第三日，父亲五百，持种种食劝之令食，亦复如是默然不语，不饮不食，亦不顾视。于第四日，五百同友，持百味食诵诸咒术，令从己志，时大精进默然而住。于第五日，尔时父母悉出宝藏，金、银、琉璃种种宝物，及诸婇女八万四千上妙严饰，将至其所。父亲、母亲及其同友，各五百人，劝大精进作如是言：‘汝当在家，以此财宝布施自恣作福，与诸婇女共相娱乐。’时大精进于大众中，默然而住，曾不瞻眄。于第六日，断诸忆想不起食念，恒念如来应正遍知。迦葉，尔时父母及其知识、八万四千诸妙婇女，同时悲泣，礼大精进，时大精进亦不顾视。

“迦葉，尔时大精进菩萨，所住之处有一宅神，于虚空中现大神力，而说颂曰：

&nbsp;&nbsp;&nbsp;&nbsp;“‘精进心坚固，&nbsp;&nbsp;&nbsp;&nbsp;难动如须弥，

&nbsp;&nbsp;&nbsp;&nbsp;不舍出家心，&nbsp;&nbsp;&nbsp;&nbsp;为得菩提故。

&nbsp;&nbsp;&nbsp;&nbsp;大地可倾动，&nbsp;&nbsp;&nbsp;&nbsp;火可在水居，

&nbsp;&nbsp;&nbsp;&nbsp;如是等可转，&nbsp;&nbsp;&nbsp;&nbsp;菩萨不可动。

&nbsp;&nbsp;&nbsp;&nbsp;汝等莫勤苦，&nbsp;&nbsp;&nbsp;&nbsp;而作不善业，

&nbsp;&nbsp;&nbsp;&nbsp;众生无慧眼，&nbsp;&nbsp;&nbsp;&nbsp;久远处生死。

&nbsp;&nbsp;&nbsp;&nbsp;为利诸群生，&nbsp;&nbsp;&nbsp;&nbsp;是故求菩提，

&nbsp;&nbsp;&nbsp;&nbsp;其心乐出离，&nbsp;&nbsp;&nbsp;&nbsp;必成无上道。

&nbsp;&nbsp;&nbsp;&nbsp;不为世间报，&nbsp;&nbsp;&nbsp;&nbsp;而行菩萨道，

&nbsp;&nbsp;&nbsp;&nbsp;愿成大觉智，&nbsp;&nbsp;&nbsp;&nbsp;救济苦众生。

&nbsp;&nbsp;&nbsp;&nbsp;三千大千界，&nbsp;&nbsp;&nbsp;&nbsp;珍宝满其中，

&nbsp;&nbsp;&nbsp;&nbsp;及诸上妙土，&nbsp;&nbsp;&nbsp;&nbsp;其心不贪著。

&nbsp;&nbsp;&nbsp;&nbsp;汝等愚痴心，&nbsp;&nbsp;&nbsp;&nbsp;所作不善业，

&nbsp;&nbsp;&nbsp;&nbsp; 汝当自悔过，&nbsp;&nbsp;&nbsp;&nbsp;菩萨不处俗。’

“迦葉，时大精进菩萨父母、眷属、知识及诸婇女，闻天神语，悉皆悔过，告菩萨言：‘随意出家！汝当饮食，勿令殒绝。’迦葉，时大精进不食七日，光明晖悦，颜色不变，唯心忆念正遍知身，一切诸天散华供养。时大精进过七日已，舍诸家业如弃涕唾。尔时，父母、同友、知识，及诸婇女八万四千，皆悉悲泣随而送之。尔时，大精进菩萨持画叠像入于深山，寂静无人禽兽之间，开现画像，取草为坐，在画像前结跏趺坐，正身正念观于如来。谛观察已，作如是念：‘如来如是希有微妙！画像尚尔端严微妙，况复如来正遍知身！’复作是念：‘云何观佛？’尔时，林神知彼菩萨心之所念，白菩萨言：‘善男子，汝如是念，云何观佛？若欲观佛，当观画像；观此画像不异如来，是名观佛；如是观者，名为善观。’时大精进作如是念：‘我今云何观此画像与如来等？’复作是念：‘如来像者，非觉非知；一切诸法亦复如是，非觉非知。如是像者，但有名字；一切诸法亦复如是，但有名字。如是名字，自性空寂，无所有；如来之身其相如是。如此画像，非证非得非果，非证者，非得者，非得果者，非住者，非去非来，非生非灭，非垢非净，非色非非色，非贪尽、非瞋尽、非痴尽，非阴、界、入，非初非中非后；一切诸法亦复如是，如来身相亦复如是。如此画像，非觉非作；一切诸法亦复如是，如来身相亦复如是。如此画像，非见非闻，非嗅非尝，非触非知，非出息非入息；一切诸法亦复如是，无有知者。如此画像，非欲界摄，非色、无色界摄；一切诸法亦复如是。如此画像，非初非中非后，非此非彼，非行非非行，非取非舍，非作非诵，非实非虚，非生死非涅槃；一切诸法亦复如是，如来身相亦复如是。’菩萨如是观如来身，结跏趺坐经于日夜，成就五通，具足无量，得无碍辩，得普光三昧，具大光明；成就天眼过于人眼，以此天眼，见于东方阿僧祇佛；得净天耳，诸佛世尊所说之法悉能听受，天耳净故，一一诸佛所说之法，听闻受持不相障碍。

“迦葉，时大精进勤行精进满足七日，以智为食，不食世供，一切诸天散华供养。迦葉，时大精进不被袈裟，亦不见佛，不受禁戒，心但忆念学萨婆若。迦葉，菩萨应如是观如来身，非观非非观。迦葉，菩萨应如是观如来画像，如大精进菩萨摩诃萨观如来像；如是观已成大智慧，以此智慧，悉见十方阿僧祇佛，闻佛说法。

“迦葉，尔时大精进菩萨，从山而出来至村落，为人说法。一会说法，二万众生住阿耨多罗三藐三菩提，无量阿僧祇众生住于声闻、缘觉功德，父母亲属皆住不退阿耨多罗三藐三菩提。迦葉，莫作异念！尔时大精进菩萨摩诃萨者，岂异人乎？我身是也。迦葉，是故菩萨摩诃萨，应学大精进菩萨摩诃萨，亦应学余诸大菩萨。

“迦葉，当来末世后五百岁，有求菩萨诸善男子，无方便心，多诸贪著，于墙壁下，画如来像而求利养。彼作是说：‘我独供养，人无供养。’以修少善自高慢人，因此供养以自活命。迦葉，彼时众生不修三昧，不诵正典，但作此业；因此业故于施主边，获得衣服、饮食、卧具、汤药，以自活命。迦葉，汝观彼破戒菩萨，住不净戒，自称多闻。迦葉，彼破戒人不诵经典，供养形像因而自活。”

尔时，摩诃迦葉白佛言：“世尊，希有世尊！希有善逝！世尊，广说愚痴凡夫谄曲之失。世尊，若有善男子、善女人，闻如是说，何有不住清净之戒？世尊，愿于未来此法久住，令彼善男子、善女人闻已惭愧：‘如来知我，如来觉我。’所作邪法，永令休息。”

尔时，世尊告摩诃迦葉：“如来所说为善男子，闻我此法修行离恶，我为此人说如是法。”

尔时，世尊说此经已，摩诃迦葉、弥帝隶菩萨、文殊师利童子，一切世间天、人、阿修罗、乾闼婆等，闻佛所说，皆大欢喜。

## 大宝积经卷第九十

### 优波离会第二十四

如是我闻：一时，佛在舍卫国祇树给孤独园，与大比丘众千二百五十人俱，菩萨摩诃萨五十万人。

尔时，世尊如龙象王顾视观察，告诸菩萨摩诃萨言：“善男子，汝等谁能于后末世护持正法，摄受如来百千万亿那由他阿僧祇劫所集阿耨多罗三藐三菩提法，安住秘密种种方便成熟众生？”

尔时，弥勒菩萨从座起，偏袒右肩，右膝著地，合掌白言：“世尊，我能堪任于后世时，护持如来百千万亿那由他阿僧祇劫所集阿耨多罗三藐三菩提法。”

师子慧菩萨曰：“我能堪任，安住秘密种种方便成熟众生。”

无尽意菩萨曰：“我能堪任，以广大愿度脱无尽诸众生界。”

跋陀罗菩萨曰：“我能堪任，令诸众生得闻我名，皆悉成熟无空过者。”

妙德菩萨曰：“我能堪任，于诸众生随所愿求悉令满足。”

无畏菩萨曰：“我能堪任，摄受无边世界众生而作饶益。”

金刚菩萨曰：“我能堪任，于恶趣中度诸众生令得解脱。”

除障菩萨曰：“我能堪任，解脱众生烦恼系缚。”

智幢菩萨曰：“我能堪任，灭除众生无明闇蔽。”

法幢菩萨曰：“我能堪任，常行法施度脱众生。”

日幢菩萨曰：“我能堪任，恒以安乐成熟众生。”

月幢菩萨曰：“我能堪任，以诸功德成熟众生。”

善眼菩萨曰：“我能堪任，与诸众生自性安乐。”

观自在菩萨曰：“我能堪任，于诸恶趣拔济众生。”

得大势菩萨曰：“我能堪任，度诸恶趣未度众生。”

普贤菩萨曰：“我能堪任，令诸众生忆念过去经历受苦便得解脱。”

善数菩萨曰：“我能堪任，调伏一切难调众生。”

妙意菩萨曰：“我能堪任，乐小法者度令成熟。”

善顺菩萨曰：“我能堪任，成熟下劣少智众生。”

光积菩萨曰：“我能堪任，拔济堕于畜生趣者令得解脱。”

不思议菩萨曰：“我能堪任，愍念成熟饿鬼众生令得解脱。”

大威力菩萨曰：“我能堪任，为诸众生闭恶趣门。”

无诤论菩萨曰：“我能堪任，为诸众生示解脱道。”

贤吉祥菩萨曰：“我能堪任，究竟断除众生苦恼。”

月光菩萨曰：“我能堪任，与诸众生毕竟安乐。”

日光菩萨曰：“我能堪任，于诸众生未纯熟者令得成熟。”

无垢菩萨曰：“我能堪任，令诸众生所有志乐皆得圆满。”

断疑菩萨曰：“我能堪任，度脱一切下劣众生。”

无畏菩萨曰：“我能堪任，摄受众生称赞利益。”

慧胜菩萨曰：“我能堪任，随顺种种胜解众生皆得成熟。”

光明菩萨曰：“我能堪任，恒以正勤拔济众生。”

无量菩萨曰：“我能堪任，为诸众生于一切法示无为道。”

无畏菩萨曰：“我能堪任，随诸众生种种志乐皆能示现。”

宝胜菩萨曰：“我能堪任，示诸众生妙珍宝聚。”

妙慧菩萨曰：“我能堪任，令诸众生见者欢喜皆得成熟。”

宝藏菩萨曰：“我能堪任，度脱众生离诸障碍。”

宝贤菩萨曰：“我能堪任，令诸众生自识宿命皆得成就。”

宝手菩萨曰：“我能堪任，以诸珍宝惠施众生令得安乐。”

胜意菩萨曰：“我能堪任，令诸众生永离贫穷。”

喜见菩萨曰：“我能堪任，施诸众生一切乐具。”

金刚菩萨曰：“我能堪任，为诸众生开示正道。”

福相菩萨曰：“我能堪任，悦可众生令得度脱。”

法超菩萨曰：“我能堪任，净除众垢而演说法。”

无垢菩萨曰：“我能堪任，爱护众生悉令成熟。”

法现菩萨曰：“我能堪任，常以正法度脱众生。”

空寂菩萨曰：“我能堪任，令诸众生灭烦恼毒。”

月胜菩萨曰：“我能堪任，为诸众生示法方所。”

师子意菩萨曰：“我能堪任，常以法施利益众生。”

童子光菩萨曰：“我能堪任，从卑下处拔出众生。”

觉吉祥菩萨曰：“我能堪任，开示正道闭恶趣门。”

金光菩萨曰：“我能堪任，示现身相成熟众生。”

吉祥菩萨曰：“我能堪任，与诸众生常作利益。”

持世菩萨曰：“我能堪任，为诸众生闭地狱门。”

甘露菩萨曰：“我能堪任，令诸众生超度生死。”

网明童子曰：“我能堪任于后末世，为诸众生示现光明，灭除烦恼。”

尔时，舍利弗闻诸菩萨作如是等勇猛弘誓，成熟众生，叹未曾有，白佛言：“希有世尊！此诸菩萨摩诃萨不可思议，具足大悲方便善巧，勇猛精进而自庄严，一切众生无能测量，不可沮坏，所有光明无能障蔽。世尊，我当称赞是诸菩萨未曾有事，所谓堪任，有来求索头、目、耳、鼻、身体、手、足，一切诸物无所吝惜。世尊，我常思惟：‘若有人能逼迫如是诸菩萨等，从其求索若内若外一切财物，心无怯弱，当知皆是不可思议解脱菩萨。’”

佛言舍利弗：“如是，如是，如汝所言。是诸菩萨智慧方便三昧境界，一切声闻及辟支佛所不能知。舍利弗，此诸菩萨摩诃萨，能现诸佛神通变化，满足众生诸所欲乐，而于诸法心无所动。若有众生乐为居士憍慢放逸，菩萨尔时为成熟故，现大居士威德之身而为说法。若有众生恃大势力而自憍慢，菩萨尔时为调伏故，现那罗延大力之身而为说法。若有众生志求涅槃，菩萨尔时为度脱故，现声闻身而为说法。若有众生乐观缘起，菩萨尔时为度脱故，现缘觉身而为说法。若有众生志求菩提，菩萨尔时为度脱故，即现佛身令入佛智。如是，舍利弗，是诸菩萨种种方便成就众生，悉令安住于佛法中。所以者何？唯有如来智慧解脱究竟涅槃，更无余乘而得度脱，以是义故名为如来；如来如实觉了如故，名为如来；知诸众生种种欲乐，悉能示现，故名如来；成就一切善法根本，断于一切不善根本，故名如来；能示众生解脱之道，故名如来；能令众生远离邪道，住于正道，故名如来；演说诸法真实空义，故名如来。舍利弗，菩萨如是知诸众生种种志乐，随应说法令得解脱，为诸愚夫开示实智；不动法界能现种种幻化庄严，令诸众生次第当得趣涅槃岸。

“复次，舍利弗，在家菩萨住于慈愍不恼害心，应修二施。何者为二？一者、法施，二者、财施。出家菩萨应修四施。何等为四？一者、笔施，二者、墨施，三者、经本施，四者、说法施。无生法忍菩萨，应住三施。何等为三？所谓王位布施、妻子布施、头目支分悉皆布施。如是施者名为大施，名极妙施。”

舍利弗白佛言：“世尊，是诸菩萨于贪瞋痴不怖畏耶？”

佛言：“舍利弗，一切菩萨有二犯戒。何等为二？一者、瞋相应犯，二者、痴相应犯。如是二犯名大破戒。舍利弗，因贪犯者，为过微细难可舍离；因瞋犯者，为过粗重易可舍离；因痴犯者，为过深重复难舍离。所以者何？贪结能为诸有种子，生死蔓莚连持不绝，以是义故微细难断；因瞋犯者，堕于恶趣可速除断；因痴犯者，当堕八种大地狱中难可解脱。

“复次，舍利弗，若有菩萨犯波罗夷者，应对清净十比丘前，以质直心殷重忏悔；犯僧残者，对五净僧殷重忏悔；若为女人染心所触，及因相顾而生爱著，应对一二清净僧前殷重忏悔。舍利弗，若诸菩萨成就五无间罪，犯波罗夷，或犯僧残戒，犯塔，犯僧，及犯余罪，菩萨应当于三十五佛前，昼夜独处殷重忏悔，应自称云：‘我某甲，归依佛，归依法，归依僧！

“‘南无释迦牟尼佛！南无金刚不坏佛！南无宝光佛！南无龙尊王佛！南无精进军佛！南无精进喜佛！南无宝火佛！南无宝月光佛！南无现无愚佛！南无宝月佛！南无无垢佛！南无离垢佛！南无勇施佛！南无清净佛！南无清净施佛！南无娑留那佛！南无水天佛！南无坚德佛！南无栴檀功德佛！南无无量掬光佛！南无光德佛！南无无忧德佛！南无那罗延佛！南无功德华佛！南无莲华光游戏神通佛！南无财功德佛！南无德念佛！南无善名称功德佛！南无红炎帝幢王佛！南无善游步功德佛！南无斗战胜佛！南无善游步佛！南无周匝庄严功德佛！南无宝华游步佛！南无宝莲华善住娑罗树王佛！

“‘如是等一切世界诸佛世尊常住在世，是诸世尊当慈念我！若我此生，若我前生，从无始生死已来所作众罪，若自作、若教他作，见作随喜；若塔、若僧、若四方僧物，若自取、若教他取，见取随喜；五无间罪，若自作、若教他作，见作随喜；十不善道，若自作、若教他作，见作随喜；所作罪障，或有覆藏、或不覆藏，应堕地狱、饿鬼、畜生，诸余恶趣边地下贱及蔑戾车，如是等处，所作罪障今皆忏悔！

“‘今诸佛世尊，当证知我，当忆念我。我复于诸佛世尊前作如是言：若我此生，若于余生，曾行布施，或守净戒，乃至施与畜生一抟之食，或修净行，所有善根成就众生，所有善根修行菩提，所有善根及无上智，所有善根一切合集，校计筹量，皆悉回向阿耨多罗三藐三菩提。如过去、未来、现在诸佛所作回向，我亦如是回向。

&nbsp;&nbsp;&nbsp;&nbsp;“‘众罪皆忏悔，&nbsp;&nbsp;&nbsp;&nbsp;诸福尽随喜，

&nbsp;&nbsp;&nbsp;&nbsp;及请佛功德，&nbsp;&nbsp;&nbsp;&nbsp;愿成无上智。

&nbsp;&nbsp;&nbsp;&nbsp;去来现在佛，&nbsp;&nbsp;&nbsp;&nbsp;于众生最胜，

&nbsp;&nbsp;&nbsp;&nbsp;无量功德海，&nbsp;&nbsp;&nbsp;&nbsp;我今归命礼！’

“如是，舍利弗，菩萨应当一心观此三十五佛而为上首，复应顶礼一切如来，应作如是清净忏悔。菩萨若能灭除此罪，尔时诸佛即现其身，为度一切诸众生故，示现如是种种之相，而于法界亦无所动，随诸众生种种乐欲，悉令圆满皆得解脱。

“复次，舍利弗，菩萨若入大悲三昧，则能示现地狱、畜生、阎魔罗界成熟众生。菩萨若入大庄严三昧，则能示现长者之身成熟众生。若入殊胜三昧，则能示现转轮王身成熟众生。若入炽然威光三昧，则能示现帝释梵王殊妙色身成熟众生。菩萨若入一向三昧，则能示现声闻之身成熟众生。菩萨若入清净三昧，则能示现辟支佛身成熟众生。菩萨若入寂静三昧，则能示现诸佛色身成熟众生。菩萨如是入一切法自在三昧，随其志乐现种种身成熟众生，或现帝释身、或现梵王身、或现转轮圣王身，皆为成熟诸众生故，而于法界亦无所动。何以故？菩萨虽复随顺众生种种示现，不见身相及生相，无所得故。舍利弗，于意云何？如师子王大哮吼时，诸小野干能堪任不？”

舍利弗言：“不也，世尊。”

“又舍利弗，如大香象其所负重，驴堪任不？”

“不也，世尊。”

“又如帝释及梵天王威德自在，贫贱之人能堪任不？”

“不也，世尊。”

“又如大力金翅鸟王翱翔运动，诸余小鸟能堪任不？”

“不也，世尊。”

佛言：“舍利弗，是诸菩萨所有善根勇猛之力，依出离智，净诸罪垢，远离忧悔，得见诸佛及得三昧，亦复如是。如斯罪障，非诸凡夫、声闻、缘觉所能除灭。菩萨若能称彼佛名，昼夜常行是三种法，能灭诸罪，远离忧悔，得诸三昧。”

尔时，优波离从禅定起，往诣佛所，顶礼佛足，右绕三匝，却住一面，白佛言：“世尊，我于静处独坐思惟，作如是念：‘世尊所说波罗提木叉清净戒学，为声闻、缘觉、菩萨乘者，作是说言：宁舍身命，终不舍戒。’世尊，若佛在世，若灭度后，云何名为声闻、缘觉波罗提木叉？云何名为菩萨乘者波罗提木叉？世尊说我于持律中最为第一，我当云何能了毗尼善巧之义？若我从佛亲闻受持，逮无所畏，然后乃能为他广说。今此大众诸来菩萨，及比丘僧，悉皆集会。善哉！世尊，唯愿广说，决定毗尼，断除疑悔。”

尔时，世尊告优波离：“汝今当知，声闻、菩萨学清净戒，所发心、所修行异。优波离，有声闻乘持清净戒，于菩萨乘名大破戒；有菩萨乘持清净戒，于声闻乘名大破戒。云何名为声闻乘人虽持净戒，于菩萨乘名大破戒？优波离，声闻乘人，乃至不应起于一念更受后身，是名声闻持清净戒，然于菩萨名大破戒。云何菩萨持清净戒，于声闻乘名大破戒？菩萨摩诃萨，修行大乘，能于无量阿僧祇劫，堪忍受身不生厌患，是名菩萨持清净戒，于声闻乘名大破戒。以是义故，为菩萨乘说不尽护戒，为声闻乘说尽护戒；为诸菩萨说开遮戒，为诸声闻说唯遮戒；为菩萨乘说深心戒，为声闻乘说次第戒。

“云何菩萨持不尽护戒，声闻乘者持尽护戒？菩萨乘人虽持净戒，于诸众生应当随顺，声闻乘人不应随顺，是故菩萨持不尽护戒，声闻乘人持尽护戒。

“云何名为菩萨持开遮戒，声闻乘人持唯遮戒？若诸菩萨于大乘中发趣修行，日初分时有所犯戒，于日中分不离一切智心，如是菩萨戒身不坏；若日中分有所犯戒，于日后分不离一切智心，如是菩萨戒身不坏；若日后分有所犯戒，于夜初分不离一切智心，如是菩萨戒身不坏；若夜初分有所犯戒，于夜中分不离一切智心，如是菩萨戒身不坏；若夜中分有所犯戒，于夜后分不离一切智心，如是菩萨戒身不坏；若夜后分有所犯戒，于日初分不离一切智心，如是菩萨戒身不坏。以是义故，菩萨乘人持开遮戒，设有所犯，不应失念妄生忧悔自恼其心；于声闻乘有所犯者，便为破坏声闻净戒。何以故？声闻持戒，断除烦恼如救头燃，所有志乐但求涅槃，以是义故，名声闻乘持唯遮戒。

“复次，优波离，云何菩萨持深入戒，声闻乘人持次第戒？菩萨乘人，于恒沙劫受五欲乐游戏自在，未曾舍离菩提之心，如是菩萨不名失戒。所以者何？菩萨善能守护安住菩提之心，乃至梦中一切结使不为其患；而是菩萨所有烦恼渐渐当尽，不应一生便尽诸结。声闻乘者，成熟善根如救头燃，乃至一念不喜受生。以是义故，大乘之人持深入戒，说有开遮，名不尽护；声闻乘人持次第戒，名曰唯遮，名为尽护。何以故？优波离，求大乘者，于阿耨多罗三藐三菩提，甚为难得，具大庄严乃能成就。是故菩萨虽于无量阿僧祇劫往来生死，终不生于厌离之心。以是义故，如来观察为大乘人不应一向说厌离法，不应一向说于速证涅槃之法，应当为说慈喜相应甚深微妙无染之法，远离忧悔无系著法，无障无碍性空之法。菩萨闻已，于生死中而无厌倦，决定圆满无上菩提。”

尔时，优波离白佛言：“世尊，若有菩萨贪心相应而犯于戒，或有菩萨瞋心相应而犯于戒，或有菩萨痴心相应而犯于戒。世尊，如是菩萨于三犯中何者为重？”

尔时，世尊告优波离言：“若诸菩萨修行大乘如恒沙劫，贪心相应而犯戒者，其罪尚轻；若一瞋心而犯于戒，其罪甚重！何以故？因贪犯戒摄受众生，因瞋犯戒弃舍众生。优波离，所有诸结能摄众生，菩萨于此不应生畏；所有诸结能舍众生，菩萨于此应生怖畏。优波离，如佛所说，贪欲难舍为过微细，瞋恚易舍为过粗重，痴难舍离过复粗重。优波离，于烦恼中，若难舍离小犯之罪，是诸菩萨应当堪忍；若易舍离大犯之罪，如是烦恼，乃至梦中不应忍受。以是义故，大乘之人因贪犯戒，我说是人不名为犯；因瞋犯戒为大犯戒，名大过患，名大堕落，于佛法中是大留难。优波离，若诸菩萨于毗尼中无善方便，贪相应犯便生怖畏，瞋相应犯不生怖畏；若诸菩萨于毗尼中有善方便，贪相应犯不生怖畏，瞋相应犯生大怖畏。”

尔时，文殊师利法王子在大众中白佛言：“世尊，一切诸法毕竟毗尼，何所调伏？”

佛告文殊师利：“若诸凡夫了知诸法究竟毗尼，如来终不说于调伏。以不知故，如来为令觉了诸法毕竟毗尼，渐次为说诸毗尼法。”

尔时，优波离白佛言：“世尊，如来说此决定毗尼，文殊师利于是法中未有所说。善哉！世尊，愿令文殊师利为少解说。”

佛告文殊师利：“汝今当说究竟毗尼善巧之义，是优波离愿乐欲闻。”

尔时，文殊师利法王子语优波离言：“一切诸法毕竟寂灭，心寂灭故，名究竟毗尼。一切诸法我不可得，无染著故，名不悔毗尼。一切诸法本性清净，无颠倒故，名最胜毗尼。一切诸法如如实际，离诸见故，名清净毗尼。一切诸法不来不去，无分别故，名不思议毗尼。一切诸法无住无著，念念灭故，名净诸趣毗尼。一切诸法住虚空际，离诸相故，名自性远离毗尼。一切诸法无去来今，不可得故，名三世平等毗尼。一切诸法不可安立，心平等故，名永断疑惑毗尼。优波离，是为法界究竟毗尼，诸佛世尊依此成道。若善男子，于是法中不善观察，则为远离如来净戒。”

时，优波离白佛言：“世尊，文殊师利所说诸法不可思议。”

尔时，世尊告优波离言：“文殊师利所说之法，依不可思议无碍解脱。以是义故，凡所说法离诸心相，谓心解脱，增上慢人令得离于增上慢故。”

优波离白佛言：“世尊，云何声闻及菩萨乘增上慢者？”

佛告优波离：“若有比丘，作是思惟：我断贪欲，名增上慢；我断瞋恚及以愚痴，名增上慢；贪欲法异，诸佛法异，名增上慢；瞋恚法异，诸佛法异，名增上慢；愚痴法异，诸佛法异，名增上慢；谓有所得，名增上慢；谓有所证，名增上慢；谓有解脱，名增上慢；见诸法空，名增上慢；见于无相，名增上慢；见于无愿，名增上慢；见于无生，名增上慢；见无所作，名增上慢；见有诸法，名增上慢；见法无常，名增上慢；谓诸法空何用修习，名增上慢。优波离，是名声闻乘人增上慢者。

“云何名为菩萨乘人增上慢者？若诸菩萨作是思惟：我当发心求一切智，名增上慢；我当修行六波罗蜜，名增上慢；唯依般若波罗蜜而得解脱，更无余法而得出离，名增上慢；此法甚深，此非甚深，名增上慢；此法是净，此法非净，名增上慢；此诸佛法，此缘觉法，此声闻法，名增上慢；此法应作，此不应作，名增上慢；此是深法，此非深法，名增上慢；此是近法，此非近法，名增上慢；此是正道，此是邪道，名增上慢；我于阿耨多罗三藐三菩提，为疾得耶？不疾得耶？名增上慢；一切诸法不可思议无能知者，我能了知，名增上慢；乃至于不可思议阿耨多罗三藐三菩提，而起思惟为大执著，是名菩萨增上慢者。”

尔时，优波离白佛言：“世尊，云何比丘离增上慢？”

佛告优波离：“若于一切不思议法无所执著，是名究竟无增上慢。”

尔时，世尊欲重宣此义，而说偈言：

&nbsp;&nbsp;&nbsp;&nbsp;“一切戏论从心起，&nbsp;&nbsp;&nbsp;&nbsp;不应分别法非法，

&nbsp;&nbsp;&nbsp;&nbsp;如是见法不思议，&nbsp;&nbsp;&nbsp;&nbsp;彼人处世常安乐。

&nbsp;&nbsp;&nbsp;&nbsp;凡夫迷惑随心转，&nbsp;&nbsp;&nbsp;&nbsp;多劫轮回诸有中，

&nbsp;&nbsp;&nbsp;&nbsp;若知法性皆无性，&nbsp;&nbsp;&nbsp;&nbsp;是名真实不思议。

&nbsp;&nbsp;&nbsp;&nbsp;若有比丘念诸佛，&nbsp;&nbsp;&nbsp;&nbsp;非善思惟非正念，

&nbsp;&nbsp;&nbsp;&nbsp;于佛妄生分别想，&nbsp;&nbsp;&nbsp;&nbsp;而此分别无真实。

&nbsp;&nbsp;&nbsp;&nbsp;若有思惟于空法，&nbsp;&nbsp;&nbsp;&nbsp;如是凡夫住邪道，

&nbsp;&nbsp;&nbsp;&nbsp;但以文字说于空，&nbsp;&nbsp;&nbsp;&nbsp;文字与空何可得？

&nbsp;&nbsp;&nbsp;&nbsp;若有思惟寂静法，&nbsp;&nbsp;&nbsp;&nbsp;是心非有本无生，

&nbsp;&nbsp;&nbsp;&nbsp;心行觉观皆戏论，&nbsp;&nbsp;&nbsp;&nbsp;无念名为见诸法。

&nbsp;&nbsp;&nbsp;&nbsp;一切诸法无思念，&nbsp;&nbsp;&nbsp;&nbsp;有心有念尽皆空，

&nbsp;&nbsp;&nbsp;&nbsp;若人爱乐观察空，&nbsp;&nbsp;&nbsp;&nbsp;于此无念勿生念。

&nbsp;&nbsp;&nbsp;&nbsp;法同草木无知觉，&nbsp;&nbsp;&nbsp;&nbsp;若离于心不可得，

&nbsp;&nbsp;&nbsp;&nbsp;众生自性无所有，&nbsp;&nbsp;&nbsp;&nbsp;一切诸法皆如是。

&nbsp;&nbsp;&nbsp;&nbsp;如因日光眼能见，&nbsp;&nbsp;&nbsp;&nbsp;夜则缘离无所睹，

&nbsp;&nbsp;&nbsp;&nbsp;若眼自能见色者，&nbsp;&nbsp;&nbsp;&nbsp;何故待缘方能了？

&nbsp;&nbsp;&nbsp;&nbsp;眼常因彼诸光明，&nbsp;&nbsp;&nbsp;&nbsp;能见种种青黄色，

&nbsp;&nbsp;&nbsp;&nbsp;当知见性依众缘，&nbsp;&nbsp;&nbsp;&nbsp;是故知眼不能见。

&nbsp;&nbsp;&nbsp;&nbsp;设有闻诸悦意声，&nbsp;&nbsp;&nbsp;&nbsp;闻已即灭而无住，

&nbsp;&nbsp;&nbsp;&nbsp;推其去处不可得，&nbsp;&nbsp;&nbsp;&nbsp;以分别故生声想。

&nbsp;&nbsp;&nbsp;&nbsp;一切诸法但言声，&nbsp;&nbsp;&nbsp;&nbsp;文字于中假安立，

&nbsp;&nbsp;&nbsp;&nbsp;是声无有法非法，&nbsp;&nbsp;&nbsp;&nbsp;凡愚不知妄生著。

&nbsp;&nbsp;&nbsp;&nbsp;我为世间叹布施，&nbsp;&nbsp;&nbsp;&nbsp;而施根本不可得，

&nbsp;&nbsp;&nbsp;&nbsp;无所说中而演说，&nbsp;&nbsp;&nbsp;&nbsp;是故佛法不思议。

&nbsp;&nbsp;&nbsp;&nbsp;我常叹说持净戒，&nbsp;&nbsp;&nbsp;&nbsp;亦无众生破戒者，

&nbsp;&nbsp;&nbsp;&nbsp;破戒之性犹虚空，&nbsp;&nbsp;&nbsp;&nbsp;清净持戒亦如是。

&nbsp;&nbsp;&nbsp;&nbsp;我说忍辱为最胜，&nbsp;&nbsp;&nbsp;&nbsp;无见无生为忍性，

&nbsp;&nbsp;&nbsp;&nbsp;实无少法可瞋者，&nbsp;&nbsp;&nbsp;&nbsp;由是说名殊胜忍。

&nbsp;&nbsp;&nbsp;&nbsp;我说昼夜常精进，&nbsp;&nbsp;&nbsp;&nbsp;寤寐恒觉为无上，

&nbsp;&nbsp;&nbsp;&nbsp;虽经多劫勤修行，&nbsp;&nbsp;&nbsp;&nbsp;然于所作无增减。

&nbsp;&nbsp;&nbsp;&nbsp;禅定解脱及三昧，&nbsp;&nbsp;&nbsp;&nbsp;开示世间如实门，

&nbsp;&nbsp;&nbsp;&nbsp;法性本来无所动，&nbsp;&nbsp;&nbsp;&nbsp;随顺假说诸禅定。

&nbsp;&nbsp;&nbsp;&nbsp;观察觉了名智慧，&nbsp;&nbsp;&nbsp;&nbsp;了知诸法名智人，

&nbsp;&nbsp;&nbsp;&nbsp;诸法自性无所有，&nbsp;&nbsp;&nbsp;&nbsp;亦无观察了知者。

&nbsp;&nbsp;&nbsp;&nbsp;我常叹说修苦行，&nbsp;&nbsp;&nbsp;&nbsp;爱乐头陀寂静法，

&nbsp;&nbsp;&nbsp;&nbsp;能知诸法不可得，&nbsp;&nbsp;&nbsp;&nbsp;是名清净知足人。

&nbsp;&nbsp;&nbsp;&nbsp;我说地狱诸苦事，&nbsp;&nbsp;&nbsp;&nbsp;死入大怖恶道中，

&nbsp;&nbsp;&nbsp;&nbsp;无量众生起厌心，&nbsp;&nbsp;&nbsp;&nbsp;实无恶趣可来往。

&nbsp;&nbsp;&nbsp;&nbsp;刀杖鉾槊众苦具，&nbsp;&nbsp;&nbsp;&nbsp;亦无有能造作者，

&nbsp;&nbsp;&nbsp;&nbsp;由分别故而见有，&nbsp;&nbsp;&nbsp;&nbsp;无量楚毒迫其身。

&nbsp;&nbsp;&nbsp;&nbsp;园林种种妙华敷，&nbsp;&nbsp;&nbsp;&nbsp;宫殿众宝相辉映，

&nbsp;&nbsp;&nbsp;&nbsp;亦无有人能作者，&nbsp;&nbsp;&nbsp;&nbsp;皆从分别妄心生。

&nbsp;&nbsp;&nbsp;&nbsp;虚伪之法诳世间，&nbsp;&nbsp;&nbsp;&nbsp;凡夫系著生颠倒，

&nbsp;&nbsp;&nbsp;&nbsp;犹如分别诸幻焰，&nbsp;&nbsp;&nbsp;&nbsp;于此取舍悉皆空。

&nbsp;&nbsp;&nbsp;&nbsp;我说发趣菩提心，&nbsp;&nbsp;&nbsp;&nbsp;利益世间最殊胜，

&nbsp;&nbsp;&nbsp;&nbsp;而实菩提不可得，&nbsp;&nbsp;&nbsp;&nbsp;亦无发趣菩提者。

&nbsp;&nbsp;&nbsp;&nbsp;心性清净常光明，&nbsp;&nbsp;&nbsp;&nbsp;真实无伪无爱染，

&nbsp;&nbsp;&nbsp;&nbsp;凡夫分别生贪著，&nbsp;&nbsp;&nbsp;&nbsp;而彼烦恼本来空。

&nbsp;&nbsp;&nbsp;&nbsp;诸法自性常寂静，&nbsp;&nbsp;&nbsp;&nbsp;何有贪欲及瞋痴？

&nbsp;&nbsp;&nbsp;&nbsp;不见生贪离欲处，&nbsp;&nbsp;&nbsp;&nbsp;尔乃名为得涅槃，

&nbsp;&nbsp;&nbsp;&nbsp;其心未曾生染著，&nbsp;&nbsp;&nbsp;&nbsp;由是成就大菩提。

&nbsp;&nbsp;&nbsp;&nbsp;于无数劫修众行，&nbsp;&nbsp;&nbsp;&nbsp;度脱无量诸众生，

&nbsp;&nbsp;&nbsp;&nbsp;众生自性不可得，&nbsp;&nbsp;&nbsp;&nbsp;实无众生可度者。

&nbsp;&nbsp;&nbsp;&nbsp;譬如世间大幻师，&nbsp;&nbsp;&nbsp;&nbsp;化作无边千亿众，

&nbsp;&nbsp;&nbsp;&nbsp;还复害此诸化人，&nbsp;&nbsp;&nbsp;&nbsp;于此幻化无增损。

&nbsp;&nbsp;&nbsp;&nbsp;一切众生如幻化，&nbsp;&nbsp;&nbsp;&nbsp;求其边际不可得，

&nbsp;&nbsp;&nbsp;&nbsp;若知如是无边性，&nbsp;&nbsp;&nbsp;&nbsp;斯人处世无疲厌。

&nbsp;&nbsp;&nbsp;&nbsp;了知诸法如实相，&nbsp;&nbsp;&nbsp;&nbsp;常行生死即涅槃，

&nbsp;&nbsp;&nbsp;&nbsp;于诸欲中实无染，&nbsp;&nbsp;&nbsp;&nbsp;调伏众生言离欲。

&nbsp;&nbsp;&nbsp;&nbsp;大悲利益诸众生，&nbsp;&nbsp;&nbsp;&nbsp;而实无人无寿者，

&nbsp;&nbsp;&nbsp;&nbsp;不见众生而利益，&nbsp;&nbsp;&nbsp;&nbsp;当知此事甚为难。

&nbsp;&nbsp;&nbsp;&nbsp;如以空拳诱小儿，&nbsp;&nbsp;&nbsp;&nbsp;示言有物令欢喜，

&nbsp;&nbsp;&nbsp;&nbsp;开手拳空无所见，&nbsp;&nbsp;&nbsp;&nbsp;小儿于此复号啼。

&nbsp;&nbsp;&nbsp;&nbsp;如是诸佛难思议，&nbsp;&nbsp;&nbsp;&nbsp;善巧调伏众生类，

&nbsp;&nbsp;&nbsp;&nbsp;了知法性无所有，&nbsp;&nbsp;&nbsp;&nbsp;假名安立示世间。

&nbsp;&nbsp;&nbsp;&nbsp;以大慈悲劝说言，&nbsp;&nbsp;&nbsp;&nbsp;于我法中最安乐，

&nbsp;&nbsp;&nbsp;&nbsp;汝应出家舍恩爱，&nbsp;&nbsp;&nbsp;&nbsp;当得沙门殊胜果。

&nbsp;&nbsp;&nbsp;&nbsp;既已出家勤修习，&nbsp;&nbsp;&nbsp;&nbsp;如所修行得涅槃，

&nbsp;&nbsp;&nbsp;&nbsp;复观诸法如实相，&nbsp;&nbsp;&nbsp;&nbsp;实无诸果而可得。

&nbsp;&nbsp;&nbsp;&nbsp;果无所有而得证，&nbsp;&nbsp;&nbsp;&nbsp;于此方生希有心，

&nbsp;&nbsp;&nbsp;&nbsp;快哉大悲人师子，&nbsp;&nbsp;&nbsp;&nbsp;善说相应如实法。

&nbsp;&nbsp;&nbsp;&nbsp;一切诸法如虚空，&nbsp;&nbsp;&nbsp;&nbsp;安立百千名句义，

&nbsp;&nbsp;&nbsp;&nbsp;或说名为禅解脱，&nbsp;&nbsp;&nbsp;&nbsp;或名根力或菩提。

&nbsp;&nbsp;&nbsp;&nbsp;而此根力本无生，&nbsp;&nbsp;&nbsp;&nbsp;禅定菩提亦非有，

&nbsp;&nbsp;&nbsp;&nbsp;无色无形不可取，&nbsp;&nbsp;&nbsp;&nbsp;但以方便示众生。

&nbsp;&nbsp;&nbsp;&nbsp;我说修行有所证，&nbsp;&nbsp;&nbsp;&nbsp;当知远离一切相，

&nbsp;&nbsp;&nbsp;&nbsp;若谓于中有所得，&nbsp;&nbsp;&nbsp;&nbsp;是则非证沙门果。

&nbsp;&nbsp;&nbsp;&nbsp;诸法自性无所有，&nbsp;&nbsp;&nbsp;&nbsp;当于何处言得证？

&nbsp;&nbsp;&nbsp;&nbsp;所说得证为无得，&nbsp;&nbsp;&nbsp;&nbsp;如是了知乃名得。

&nbsp;&nbsp;&nbsp;&nbsp;众生得果名殊胜，&nbsp;&nbsp;&nbsp;&nbsp;我说众生本不生，

&nbsp;&nbsp;&nbsp;&nbsp;尚无众生而可得，&nbsp;&nbsp;&nbsp;&nbsp;云何当有得果者？

&nbsp;&nbsp;&nbsp;&nbsp;譬如良田无种子，&nbsp;&nbsp;&nbsp;&nbsp;于中终不有芽生，

&nbsp;&nbsp;&nbsp;&nbsp;如是众生不可得，&nbsp;&nbsp;&nbsp;&nbsp;当于何所而言证？

&nbsp;&nbsp;&nbsp;&nbsp;一切众生性寂灭，&nbsp;&nbsp;&nbsp;&nbsp;无有得其根本者，

&nbsp;&nbsp;&nbsp;&nbsp;若能了知如是法，&nbsp;&nbsp;&nbsp;&nbsp;斯人灭度永无余。

&nbsp;&nbsp;&nbsp;&nbsp;过去无数百千佛，&nbsp;&nbsp;&nbsp;&nbsp;无有能度众生者，

&nbsp;&nbsp;&nbsp;&nbsp;若此众生真实有，&nbsp;&nbsp;&nbsp;&nbsp;毕竟无能得涅槃。

&nbsp;&nbsp;&nbsp;&nbsp;一切诸法皆寂灭，&nbsp;&nbsp;&nbsp;&nbsp;未曾有法可生者，

&nbsp;&nbsp;&nbsp;&nbsp;若能如是见诸法，&nbsp;&nbsp;&nbsp;&nbsp;彼人已出于三界。

&nbsp;&nbsp;&nbsp;&nbsp;是则无碍佛菩提，&nbsp;&nbsp;&nbsp;&nbsp;于中究竟无所有，

&nbsp;&nbsp;&nbsp;&nbsp; 若能了知如是法，&nbsp;&nbsp;&nbsp;&nbsp;我说名为离欲人。”

尔时，世尊说此偈已，二百比丘增上慢者，诸漏永尽，心得解脱；六万菩萨得无生忍。

尔时，优波离白佛言：“世尊，当何名此经？我等云何奉持？”

佛告优波离：“此经名为《决定毗尼》，亦名《摧灭心识》，汝应受持。”

佛说此经已，尊者优波离，诸比丘众，文殊师利并诸菩萨摩诃萨，及一切世间天、人、阿修罗等，闻佛所说，皆大欢喜，信受奉行。