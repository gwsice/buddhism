## 法集经卷第四

尔时奋迅慧菩萨。语无所发菩萨言。善男子。何者是菩萨摩诃萨心念处智。何者是念。云何心念处。尔时无所发菩萨摩诃萨。语奋迅慧菩萨言。善男子。菩萨摩诃萨。已于一切法中无生智。为心念处智。以无生智为最胜。诸菩萨。彼无生智。以无生智业。得名一切处不乱一切处直一切处不动。如大海水不可量。一切声闻辟支佛无能知。以何等心念。能闻持一切诸佛如来所说法而不散失。是菩萨心念处。诸佛如来现前知。此是如是菩萨心念处。彼菩萨心念处有十种处。何等为十。所谓身念处受念处。心念处法念处。念佛念处。念法念僧念戒念舍念天心念处。是名十种念处。善男子。何者是菩萨身念处。菩萨如是安心。此身来不从本际。去不至后际。不住本际未来际。唯从虚妄分别心而生。无作者无寿者。无前中后际。不住无根本。无教者无取者。而但以客尘言语而说。若身体形状。若质若入。若如是观身此身不坚固。唯是父母赤白和合不净而生。臭秽以为体。贪嗔痴怖以为贼乱。破坏不住。种种无量百千万病。以为家宅。复次善男子。菩萨于身中如是安念。是身从头至足。众分聚集。所谓。足足指跟踝[跳-兆+尃]胫髀膝臗骨腰脊胸胁腹肋。观手手指肘腕肩臂颊颐颈项髑髅眼耳。如是等事积聚成身。以业有为作者。以种种烦恼随烦恼虚妄分别百千万种为窟宅。此身多有种种不净。所谓发毛爪齿血肉皮骨肝胆肠胃生熟。二脏脾肾心肺肪膏脑膜黄白痰阴涕唾目泪大小便利臭秽可恶。是等无量不净物聚集。如是等中何者是身。菩萨如是观身。作是思惟。此身无实犹如虚空。是名菩萨如虚空念处。如是安心。见一切法皆如虚空。菩萨如是知身。于诸法中无有动心不住心。是菩萨不动不住。名住念处。如是住念中能如是知。如菩提身亦如是。此中不可得生厌心。何以故。一切是邪念非正念。于何等法中生厌心。是名菩萨摩诃萨身念处。

又善男子。何者是菩萨受念处。善男子。菩萨生如是心。言受者名为觉。彼觉有三种。谓颠倒。不颠倒。离彼二。又颠倒受者。谓一切凡夫散乱心颠倒心。彼诸凡夫。以无常受为常。以苦受为乐。以无我受为我。以不净受为净。是名颠倒受。不颠倒受者。受无常为无常。受苦为苦。受无我为无我。受不净为不净。此谓声闻辟支佛受。是名不颠倒受。离彼二受者。受无常非常非无常。受苦非苦非无苦。受无我非我非无我。受不净非净非不净。是名菩萨受念处。菩萨如是受而不见受者。不见能受者。亦不见所受。菩萨作是思惟。如来常说一切有为法以为受。若以一切法为受者。此中何等法以为受者。非所受以为能受。以彼所受非能受故。而非无为法能受有为法。离无为法有为法无受者。菩萨如是。彼所受不见能受。复不见所受者。能教彼所受者。是菩萨。见如菩提所能受亦如是。是名菩萨摩诃萨受念处。又善男子。何者是菩萨心念处。善男子。菩萨作是思惟。彼受唯是心。而心不住不可取无形。何等法不可取无形。彼所受法为何所似。非心非心知。非心非心见。复作是思惟。随何等心从因缘生。见彼诸心皆由他力而有。是菩萨。不见离心而有菩提。知此心法即是菩提。菩萨尔时即得心自在。以得心自在故。即于大乘而得自在。尔时即于一切众生得平等心。是菩萨。尔时住于大乘中。不依他力。是名菩萨心念处。

善男子。何者是菩萨摩诃萨法念处。善男子。菩萨随何等法。而生正念。若善法不善法。若可诃法不可诃法。若有漏无漏世间出世间法。若声闻辟支佛法。若凡夫法非凡夫法。是菩萨。于彼彼法而生正念。善巧能知善业柔软。善能修习善修毕竟。善修自力善修自在。知平等法不生不灭。是菩萨。不见一法离于不生不灭。不见一法离于空无相无愿。菩萨作是思惟。一切诸法无有寿者。以自性寂静故。一切法无我。以自性不二故。一切法无障碍。以自性如虚空故。一切法无分别。以远离心意识故。一切法寂静。以无烦恼性故。一切法无言语。以自性不可说故。一切法不尽。以无为性净故。一切法不可数。以过一切数量故。一切法正直。以过一切戏论故。一切法无根本。以无种子故。一切法无过失。以根本自净故。一切法不来。以无形故。一切法不去。以无住故。一切法光明。以自性空故。一切法空。以从因缘而有故。一切法无诤。以无分别故。一切法依自智力。以随所念而觉故。一切法菩提。以智境界故。一切法唯是名字。以无实物故。一切法离诸见。以不可见故。一切法不缚不脱。以无形相故。一切法不去。以真如为体故。一切法一界。以不差别于真法界故。一切法不差别。以实谛平等故。菩萨如是。观一切法。修行一切法。不见众生差别。不见法差别。不见乘差别。不见佛国土差别。不见法差别。不见妙法差别。不见缚不见脱。不见世间不见涅槃。不舍不取。不行不住。不受不舍。而住于寂静。住于不动。诸佛如来能见如是寂静解脱。菩萨在彼诸佛国土。即时诸佛为是菩萨。授阿耨多罗三藐三菩提记。是名菩萨摩诃萨法念处。

又善男子。何者是菩萨念佛。善男子。菩萨修行念佛。念一切众生。我为一切众生。成就阿耨多罗三藐三菩提。是菩萨安住如是念处。念诸佛如来有十力四无畏十八不共法。彼诸佛法我必成就。复能念彼诸佛如来有如是念。不可思议广大清净无垢光明。离一切使烦恼及断烦恼习气。以智慧为首智慧为增上。以诸佛无为增上。至一切所证增上法。远离一切智障烦恼。一切声闻辟支佛不能测量。以无分别为体。以自然无障碍为无行无碍不住照一切众生心如虚空无分别。诸佛如来有如是念。菩萨念彼诸佛念宝。诸佛如来财宝。诸佛如来库藏。念如是等法名为念佛。善男子。诸佛不念亦非不念。于一切处自然无分别。诸佛如来有如是念。菩萨念于彼念故名念佛。诸佛于一切众生一切法不差别相。念于彼念故名念佛。诸佛无分别。亦非无分别。不取亦非不取。不去亦非不去。不生不灭。念如是念故名念佛。复次善男子。诸佛如来。以大功德智慧庄严。以大慈大悲为行。以度众生聚以为救者。为大医师拔烦恼刺。于一切众生起平等心。常在寂静三昧境界。不住离世间涅槃。到一切烦恼障智障彼岸。大众生住持。大众生依止。灭一切生身。得法身住法境界。一切处心无障碍。于一切时利益一切众生。身口无失不虚妄授记。于一切事不可嫌身口意业。远离贪嗔痴等一切烦恼。降伏一切诸魔外道。不与一切世间诤讼。深于一切世间大海。重于一切须弥宝山。不动不摇过于大地。柔软于水。光明于火。不着于风。无垢于空。去速于意。如意踰于摩尼宝。一切种智平等无二。于一切众生远离一切着处。度一切众生精进不休息。无量色身无量音声。无量功德无量境界。不可思议。得毕竟不思议法身。超过心意意识境界。以明行心。断除三趣恶法。大悲增上。所有功德与一切众生共。于一切众生犹如父母。怨亲平等。于诸众生香涂。不生忧喜心。住一切处有大光明。不可限量。究竟彼岸。大心众生大法贤财。成就大明行。成就大法师能说大法。成大丈夫毕竟成就大丈夫相。一切世间不能降伏。能照一切世间光明大方便行大善境界毕竟大解脱毕竟大身。以大众生为眷属。大身众生围绕无障碍。见闻供养修行亲近。远离自乐爱乐灭他苦。爱乐正法。以法为钱财。以法为食。以法为衣粮。以法为根本。以法为自在。为大法王。为法施主。常乐舍法。常不放逸。常乐寂静。一切众生以为桥梁。如大王道平坦无障。大日光明破诸闇冥。如大梵王大智金刚是大法箭。清净色身见无厌足。诸佛如来。有如是等无量功德。菩萨念彼诸功德已。为成就彼功德故修行。为成就彼功德故正念。是故名为念佛。是名菩萨摩诃萨念佛处。善男子。何者菩萨摩诃萨念法处。善男子。菩萨作是思惟。诸佛如是无量功德皆从法生。从法化。从法得。从法增上。从法有。从法境界。从法依。从法成就。复作是思惟。诸佛如来有相好庄严。彼亦从法生。从法化。从法得。从法成就。诸佛如来有十力四无畏十八不共法。亦从法生。从法化。从法得。从法成就。诸佛如来有十八不共法。彼法亦从法生。从法化。从法得。从法成就。所有世间出世间乐彼诸乐事亦从法生。从法化。从法得。从法成就。是故我求诸佛菩提。应尊重法。依法境界。依法修行。依法毕竟。依法坚固。是名菩萨法念处。复次善男子。菩萨作是思惟。法平等住。于一切众生。法非见高下众生而生差别。我亦如法心无分别平等无异。法非见面而起作业。以法不朋党故。我亦如法其心平等。法非见时而起作业。以法无时来而知内心自解故。我亦如法其心平等。法非于大众生而起作业。于下众生不作业。以法不高不下故。我亦如法其心平等不生分别。法非于净众生而作利益。于不净众生不作利益。以法远离高下心故。我亦如是其心平等不生分别。法非于圣人作利益。于非圣人不作利益。以远离福田非福田心故。我亦如是其心平等不生分别。法非昼作利益夜不作利益。非昼不作利益夜作利益。以法常不休息作利益故。我亦如是其心平等不生分别。法不过可化众生时节。我亦如是其心平等不生分别。法非于嗔众生不作利益。于不嗔众生欲作利益。以一切处不着故。我亦如是其心平等不生分别。法不增不减。法无量阿僧祇如虚空不尽不增长。我亦如是其心平等不生分别。众生不护法不护众生。我亦如是其心平等不生分别。法与一切世间作归依。我亦如是其心平等不生分别。法无有处生嗔害心。以无害相故。我亦如是其心平等不生分别。法不住烦恼使。以法远离使烦恼故。我亦如是其心平等不生分别。法非怖世间求涅槃。以法常无分别故。我亦如是其心平等不生分别。菩萨如是。于法中正念。是故名为念法。善男子。是名菩萨摩诃萨念法处。善男子。何者是菩萨摩诃萨念僧。善男子。菩萨作是思惟。僧者名为如法语者。名为法行者。名为思法者。名为福田法者。名为住持法者。名为依法者。名为供养法者。名为所作如法者。名为如境界法者。名为修行成就法者。名为实法者。名为直法者。名为实清净法者。名为救众生者。名为大慈悲者。名为常寂静境界者。名为常归依法者。名为常自净行法者。复次善男子。菩萨作是思惟。如来说僧非唯一种。所谓世谛僧。第一义谛僧。惭愧僧。无惭愧僧。圣人僧。调伏僧。不退转僧。又善男子。菩萨于世谛僧摄受修行。于第一义谛僧供养修行。惭愧僧令得解脱修行。无惭愧僧诃责修行。圣人僧供养恭敬亲近修行。调伏僧如佛如是修行。不退转僧说法修行。复次善男子。菩萨作是思惟。僧者名为不断佛种。以佛子故。僧者能与所乐果报。以其福田故。僧者离烦恼。以无畏故。僧者舍一切所著。以得解脱故。僧者名为寂静。以调伏心故。僧者名为不杂。以无烦恼故。僧者远离恶法。以有惭愧故。僧者名为随顺语。以可化故。僧者名为知自身。以无憍慢故。僧者名为寂静。以无高心故。僧者名为知足。以无颠倒心故。僧者名为断绝分别。以无病故。僧者名为到妙洲渚。以得无畏处故。僧者名为见实。以不放逸故。僧者名为彼岸。以能到彼妙洲彼岸故。僧者名为不恶。以行阿兰若行故。僧者名为快。以毕竟趣道场故。僧者名为知三学。以修行弟子行故。僧者名为行于四念境界。以胜诸念修行者故。僧者名为修行四正勤境界。以修行精进故。僧者名为修行四如意足境界。以不疲倦故。僧者名为修行五根境界。以不破坏故。僧者名为修行五力境界。以降伏诸烦恼刺故。僧者名为修行七觉行。以无障碍故。僧者名为修行八圣道境界。以正见故。僧者名为修行实谛境界。以得归处故。僧者名为修行诸禅境界。以定心故。僧者名为修行因缘集境界。以能转法轮故。僧者名为大慈悲。以不退转处故。僧者名为一切功德聚集。以一生得大菩提故。又善男子。菩萨如是念僧已作是思惟。僧者如是无量功德。我皆欲得。亦令一切众生毕竟成就。善男子。是名菩萨摩诃萨念僧处。

善男子。何者是菩萨摩诃萨念戒。善男子。菩萨作是思惟。所有世间出世间一切胜妙果报。彼诸果报皆因持戒而得。何以故。依因净戒根本力故。善男子。譬如一切草木丛林依地为根本。如是一切世间出世间妙果依戒为根本。菩萨摩诃萨住于持戒。能与一切天人作大福田。复能满足施者功德。善男子。菩萨住于持戒生欢喜心。心欢喜故不生忧恼。不忧恼故心得踊悦。得踊悦故得身心倚。身心倚故心得乐心。心得乐心故而得三昧。得三昧故得如实知。以如实知故。菩萨于一切众生生大慈悲。菩萨作是思惟。我今以此如实三昧法门如实知。为令一切众生成就。是菩萨以大慈悲心熏修。依彼大慈悲心。修持增上戒增上三昧增上慧满足。得阿耨多罗三藐三菩提。是故我今修持妙戒。不动不放逸。我忆念一切众生而修持戒。何以故。若菩萨不忆念一切众生持戒则非菩萨戒。是故我今为令一切众生得安隐乐。修持净戒。复次善男子。菩萨作是思惟。菩萨出家修持净戒。则能远离一切世务之事。菩萨着于染衣。则能满足舍一切所爱之物。菩萨受持净戒。则能满足身口意清净。菩萨爱念持戒。则能满足六通。菩萨宴坐持戒。则能满足菩提分法。菩萨闻于妙法修持净戒。则能满足四无碍智。菩萨推求多闻智慧修持净戒。则能满足不自高心。菩萨亲近善知识修持净戒。则能满足一切功德。菩萨修持施波罗蜜戒。则能满足一切智智。菩萨如所闻法如说修持净戒。则能满足为大法师。菩萨如所闻法思惟持戒。则能满足得陀罗尼。菩萨念菩提心修持净戒。则能超过一切诸恶得满足戒。菩萨不生害心修持净戒。则能满足不失菩提心。菩萨不失菩提心修持净戒。则能满足不失三宝心。菩萨作是思惟。若有能护修持戒者。世间所有可护之者皆悉能护。是名菩萨摩诃萨念戒。善男子。何者是菩萨摩诃萨念舍。善男子。菩萨作是思惟。所有一切可舍之法。皆悉摄于二种舍中。谓法舍财舍。善男子。菩萨资生施者。悉能满足三十二相八十种好。净佛国土教化众生。菩萨法舍者。亦能满足十力四无畏十八不共法。能断烦恼及以烦恼习气。复次善男子。菩萨于资生能舍悭心。舍法因缘能过声闻辟支佛地。复次舍财者能清净生身。舍法者能清净法身。复次舍财功德能舍父母生身。何者有此舍力。唯除初地菩萨。一切世间所无。舍法者能成就为意通力。谁有此力。唯除诸佛如来及住地菩萨。一切世间所无。复次舍财能教化众生。施法能令得解脱。复次舍财能得聚集功德。施法能令到于彼岸。复次舍财能施半。施法一切舍。复次施财能得断烦恼解脱。施法能成就离智障解脱。复次舍者若能舍于虚妄分别。此舍中最胜第一。谓舍虚妄分别之心。何以故。菩萨舍于虚妄分别。是故名为清净。菩萨问曰言虚妄者此说何法。答曰善男子。言虚妄者。说不实戏论法。问曰云何名为不实戏论。答曰若人如是思惟。我贪我嗔我痴我染。我净我不净。我行世间我入涅槃。如是等一切皆是不实虚妄分别戏论之法。何以故。一切唯是因缘。而为无我无我所无众生无人无命无我无寿者无作者无教者。彼诸因缘自性空寂。远离心心意识。彼诸因缘。不能思惟不能分别。不能染不能净。不能行世间不能入涅槃。是故菩萨。能知如是虚妄法。不能作是思惟。是其实有。舍如是心故名为舍。菩萨若能念如是法。名为念舍。复次善男子。菩萨摩诃萨有三种舍。谓舍大舍增上舍。何者是菩萨摩诃萨舍。谓饮食谷米仓库衣服骑乘灯明香熏华鬘涂香末香幡盖幢帐车舆璎珞帐首冠金银珍宝。诸如是等。不为恼害众生之具。唯除能害众生之事。余一切物无有不舍。是名菩萨摩诃萨舍。何者是诸菩萨摩诃萨大舍。善男子。菩萨摩诃萨成就舍已。能舍所爱妻子男女大小奴婢仆使臣佐吏民舍宅园观国土王位。是名菩萨摩诃萨大舍。何者是菩萨摩诃萨增上舍。善男子。菩萨成就于舍及以大舍故。成就增上之舍。所谓能舍手足耳鼻头目髓脑血肉筋骨唇舌牙齿连肤爪发。如是一切悉皆能舍。是名菩萨摩诃萨增上舍。又善男子。菩萨念如是舍大舍增上舍。我当毕竟成就舍大舍增上舍。尔时得名念舍菩萨。善男子。是名菩萨摩诃萨念舍。

善男子。何者是菩萨摩诃萨念天。善男子。菩萨念清净天。所谓念声闻辟支佛菩萨诸佛如来。云何念。念彼修行。念功德。念不生。念所受境界。念始行。念修行。念成就。是名念天。复次善男子。菩萨念诸天。云何念诸天。修善业行得胜果报。何者是善业行。所谓十善业道。远离不善业道。以此善业因缘。得彼诸天色妙乐清净诸根胜妙果报。又菩萨于彼胜妙果报。起随喜心而生大慈。以彼妙乐果报。共一切众生。回向阿耨多罗三藐三菩提。菩萨作是念。欲令众生得天妙乐。复为成就彼诸善根。发大精进于生恶道众生起大悲心。菩萨作是思惟。我应教一切众生修行善业。令生天上即于天中得阿耨多罗三藐三菩提。菩萨作是念已。教诸众生修善生天。令不退失彼天妙果。即从彼乐得无上乐。所谓如来寂静妙乐。是名菩萨念天。善男子。是名菩萨摩诃萨十种念处。尔时无所发菩萨摩诃萨欲重宣此义。而说偈言。

&emsp;&emsp;不见苦为苦&emsp;&emsp;以见苦即空

&emsp;&emsp;若不离于苦&emsp;&emsp;空法不可得

&emsp;&emsp;欲得见空者&emsp;&emsp;应见于苦义

&emsp;&emsp;以苦为空义&emsp;&emsp;彼空无为故

&emsp;&emsp;苦无有作者&emsp;&emsp;以苦非作法

&emsp;&emsp;离苦谁作者&emsp;&emsp;而亦无前后

&emsp;&emsp;无有实集者&emsp;&emsp;若能实集苦

&emsp;&emsp;此中何处集&emsp;&emsp;以苦非作者

&emsp;&emsp;苦无所从来&emsp;&emsp;去无所至处

&emsp;&emsp;与何法共合&emsp;&emsp;离苦何处有

&emsp;&emsp;说爱以为集&emsp;&emsp;若能集于苦

&emsp;&emsp;爱实无有爱&emsp;&emsp;离爱云何集

&emsp;&emsp;以苦无所来&emsp;&emsp;是谁得未来

&emsp;&emsp;说灭以为定&emsp;&emsp;离于去来法

&emsp;&emsp;诸法自性灭&emsp;&emsp;根本清净明

&emsp;&emsp;诸法同寂静&emsp;&emsp;以离前后际

&emsp;&emsp;法若是先生&emsp;&emsp;后则应有灭

&emsp;&emsp;离灭云何生&emsp;&emsp;离生无彼灭

&emsp;&emsp;如是求智慧&emsp;&emsp;说名无漏道

&emsp;&emsp;说道如筏喻&emsp;&emsp;以必舍筏喻

&emsp;&emsp;若聚集舍法&emsp;&emsp;彼法何应乐

&emsp;&emsp;舍道住妙洲&emsp;&emsp;是名得解脱

&emsp;&emsp;说得解脱相&emsp;&emsp;不诤于诸法

&emsp;&emsp;以于一切法&emsp;&emsp;证真如道故

&emsp;&emsp;发毛及爪齿&emsp;&emsp;脂肤血肉骨

&emsp;&emsp;涕唾大小便&emsp;&emsp;肝胆以脑膜

&emsp;&emsp;心肺大小肠&emsp;&emsp;聚积名为身

&emsp;&emsp;虚妄分别宅&emsp;&emsp;智者如是观

&emsp;&emsp;无有实作者&emsp;&emsp;及离于受者

&emsp;&emsp;犹如空聚落&emsp;&emsp;如是虚妄身

&emsp;&emsp;说受名为受&emsp;&emsp;彼受谁能受

&emsp;&emsp;受者离于受&emsp;&emsp;差别不可得

&emsp;&emsp;智者如是念&emsp;&emsp;彼智者观受

&emsp;&emsp;其相如菩提&emsp;&emsp;寂灭清净明

&emsp;&emsp;身中不见心&emsp;&emsp;心中不见心

&emsp;&emsp;是人离热恼&emsp;&emsp;虽离而不喜

&emsp;&emsp;见法唯是心&emsp;&emsp;远离于分别

&emsp;&emsp;不舍真如行&emsp;&emsp;以得无障境

&emsp;&emsp;诸法不自生&emsp;&emsp;亦复非他生

&emsp;&emsp;离诸数尽相&emsp;&emsp;平等如虚空

&emsp;&emsp;如实知此法&emsp;&emsp;智者无去相

&emsp;&emsp;知法亦不住&emsp;&emsp;以住于平等

&emsp;&emsp;若能如是念&emsp;&emsp;于诸法不动

&emsp;&emsp;是人到彼岸&emsp;&emsp;如诸佛福田

&emsp;&emsp;知诸法名佛&emsp;&emsp;一切处无垢

&emsp;&emsp;聚集清白法&emsp;&emsp;安隐诸众生

&emsp;&emsp;念寂及妙色&emsp;&emsp;亦念诸功德

&emsp;&emsp;菩萨满诸法&emsp;&emsp;必得无上道

&emsp;&emsp;是菩萨供养&emsp;&emsp;三世诸如来

&emsp;&emsp;法中念不动&emsp;&emsp;以常定境界

&emsp;&emsp;善缚坚固铠&emsp;&emsp;念妙法境界

&emsp;&emsp;得无上菩提&emsp;&emsp;菩萨坚固行

&emsp;&emsp;如法我亦然&emsp;&emsp;若作如是念

&emsp;&emsp;此念法应知&emsp;&emsp;所谓诸菩萨

&emsp;&emsp;离我及我所&emsp;&emsp;如法我亦然

&emsp;&emsp;若能如是念&emsp;&emsp;名修妙法念

&emsp;&emsp;诸佛弟子僧&emsp;&emsp;是无上福田

&emsp;&emsp;必得佛菩提&emsp;&emsp;常念如是人

&emsp;&emsp;如海不可量&emsp;&emsp;我念如是人

&emsp;&emsp;回此诸功德&emsp;&emsp;令一切成佛

&emsp;&emsp;善修不退戒&emsp;&emsp;我念彼戒行

&emsp;&emsp;所有诸功德&emsp;&emsp;尽欲与众生

&emsp;&emsp;回向无上道&emsp;&emsp;令得毕竟乐

&emsp;&emsp;如是名念戒&emsp;&emsp;能与众生乐

&emsp;&emsp;舍资生及法&emsp;&emsp;亦舍诸烦恼

&emsp;&emsp;有福为众生&emsp;&emsp;回向无上道

&emsp;&emsp;如是成舍念&emsp;&emsp;不住于二道

&emsp;&emsp;离相自然行&emsp;&emsp;所在如日照

&emsp;&emsp;一切凡圣人&emsp;&emsp;皆从善业得

&emsp;&emsp;以彼诸因果&emsp;&emsp;大悲施一切

&emsp;&emsp;如是诸妙行&emsp;&emsp;为与增上乐

&emsp;&emsp;即于彼天中&emsp;&emsp;成无上正觉

尔时无所发菩萨摩诃萨。奋迅慧菩萨摩诃萨。是二大士及无量眷属。俱诣佛所。到佛所已头面礼足绕百千匝。奉承尊意退坐一面。并诸眷属亦坐一面。而白佛言。世尊。我等二人。于胜楼阁妙宝台上说法集时。诸佛如来。于一切法。悉知见觉无有障碍。世尊。我等二人所说法集。随顺佛意不耶。尔时佛告二菩萨言。善男子。如汝所说诸佛如来。于一切法。悉知见觉无有障碍。善男子。汝等二人所说法集善顺我意。善男子。一切菩萨所有言说。皆是诸佛如来威神之力。善哉善哉。善男子。汝今快说此妙法集。若有诸菩萨欲说法集者。应如汝等所说。善男子。汝等所说妙法集者。则为已作诸佛如来所作之事。善男子我于汝等二人所说法集。生随喜心。尔时慧命舍利弗。语无所发菩萨摩诃萨言。善男子。汝以何义名无所发。无所发菩萨言。大德舍利弗。若有菩萨。休息一切身口意业。不着一切所作之事。不求一法不离烦恼不欲得法。见过去未来诸法真如平等。亦不见法有下中上。是故名为无所发。复次大德舍利弗。一切诸法皆无所发。以本无故。舍利弗。法若有始则有所发。诸法无始无始。云何言有所发。慧命舍利弗言。法若如是汝云何言说于法集。无所发菩萨言。大德舍利弗。我无所发而说法集。无所发菩萨。谓舍利弗言。舍利弗于意云何。汝之所问为有所发问。为无所发问。若言有所发问者。依何因缘而有所发。然不离于法而有法所发。不离于法而有所问。大德舍利弗。若是无发问者。则为入我所说法集。慧命舍利弗言。善男子。我有所问汝亦有说。云何而言无所发耶。无所发菩萨言。大德舍利弗。汝之所问我之所说。皆如幻说。如是菩萨摩诃萨安住真如法界所说应知。大德舍利弗。夫幻人者。无心无心数法。一切众生亦复如是。无心无心数法。若如是者云何有发。大德舍利弗。如因幻师幻有所说。如是菩萨摩诃萨依真如法界能有所说。应如是知。慧命舍利弗言。善男子。譬如幻师所作幻事。非实非不实。若如此者汝亦应尔。非实非不实。无所发菩萨言。大德舍利弗。诸佛如来。觉一切法皆如幻相故。说诸法虚妄如幻。舍利弗言。如是善男子。诸佛如来。觉一切法如幻。说一切法如幻。无所发菩萨言。大德舍利弗。犹如彼幻非实非不实。一切诸法亦复如是。非实非不实。应如是知。无所发菩萨言。舍利弗。若诸法有实不实者。不应说言一切诸法犹如幻相。慧命舍利弗言。善男子。汝何所为行菩萨行。无所发菩萨言。大德舍利弗。我行菩萨行。不为于义非不为义。何以故。若有菩萨为义行者。如是菩萨则有所见而行于行。若有所见而行其行。如是菩萨则不随顺诸佛如来。何以故。若有所见而行其行者。如是之人。尚不能随无生法忍。何况即入无生法忍。若离无生法忍。则不随顺诸佛如来。若不为义而行于行。如是之人行于邪道。行邪道者此则无实义。慧命舍利弗言。善男子。若不为义非不为义。如是菩萨于何处行。无所发菩萨言。大德舍利弗。随在何处。一切毛道凡夫所行。菩萨即彼处行。舍利弗言。善男子。毛道凡夫于何处行。无所发菩萨言。大德舍利弗。随诸佛如来于何处行。毛道凡夫即彼处行。而毛道凡夫不知诸佛随处行。我亦彼处行。慧命舍利弗言。善男子。若毛道凡夫不知诸佛所行境界。云何而言诸佛如来随何处行。毛道凡夫即彼处行。无所发菩萨言。慧命舍利弗。汝今能知佛境界不。舍利弗言。善男子。我但如彼文字而取。云何能知诸佛境界。善男子。然诸声闻。从于如来。闻声分别。而言得知。善男子。诸佛境界无量无边。而不离诸佛境界更有凡夫境界。无所发菩萨言。大德舍利弗。若不离诸佛境界更有凡夫境界者。舍利弗向言。诸毛道凡夫不知佛境界。此言云何。慧命舍利弗言。善男子。诸佛如来超过世间。毛道凡夫行于世间。是故诸毛道凡夫。不知诸佛境界。无所发菩萨言。大德舍利弗。于意云何。诸佛如来有所得。有所住。有所利益不。舍利弗言。善男子。诸佛如来无法不知。知一切法。觉一切法已。能于有为法中。利益众生。无所发菩萨言。若舍利弗如是知。何故言诸佛如来超过世间。此是大德舍利弗不思量而说。舍利弗。若如来超过世间。即如来无所得无所住无所作利益。舍利弗。汝言已坏。尔时慧命舍利弗。语无所发菩萨言。善男子。我先已坏非适今也。曾于过去。退善根及一切智智心故。善男子。我于仁者乐说辩才。深生随喜。愿一切众生皆得是辩才。说此法集时。八万菩萨得无生法忍。六万天子远尘离垢得法眼净。五千比丘转声闻心。发阿耨多罗三藐三菩提心。彼诸比丘佛为授记。各于种种佛国土中。成阿耨多罗三藐三菩提。

尔时无所发菩萨摩诃萨白佛言。世尊。云何菩萨摩诃萨善知可取能取法。佛言。善男子。若菩萨知一切法。菩萨尔时善知可取能取法。无所发菩萨言。世尊。云何善知一切法。佛言。见一切法如梦幻乾闼婆城阳焰火轮水中月化镜中像。无所发菩萨言。世尊。何者是一切法而见如梦幻乾闼婆城阳焰火轮水中月化镜中像。佛言。善男子。言一切法者。谓眼色耳声鼻香舌味身触意法。善男子。是名一切法见如梦幻乾闼婆城阳焰火轮化水中月镜中像。能取者。谓眼耳鼻舌身意。可取者。色声香味触法。菩萨摩诃萨悉见知觉能取可取诸法。亦能善说。是故名为一切智者。若一切智者。是人离使烦恼。若能离使烦恼。是人无我无我所。如虚空无分别。于一切众生得平等心。以得平等心故得一切处寂静心。得寂静心故名为法行自然坚固者。于一切众生作上首者。一切法中无障碍者。大慈大悲者。不可动转者。三藐三佛陀者。无所发菩萨言。世尊。菩萨欲得如诸佛如来妙法。云何修行。佛言。菩萨欲得诸佛如来如是法。应生平等心犹如大地。以能忍受一切众生诸不善行及恶语言故。又应生平等心犹如净水。以能洗除身及众生虚妄分别微烦恼垢故又应生等心犹如猛火。能以智火焚烧自及诸众生烦恼薪故。又应生等心其相如风。以能远离一切着故。又应生等心犹如虚空。以一切处无障碍故。善男子。如师子王。菩萨亦尔。以一切处不惊不怖故。譬如龙象。菩萨亦尔。以调伏心荷负一切众生诸重担故。譬如大雨。菩萨亦尔。以其降澍妙雨故。譬如日光。菩萨亦尔。以智慧光。照一切众生故。譬如明月。菩萨亦尔。以一切众生随其所在见者爱乐故。譬如大商主。菩萨亦尔。将导众生趣一切智大宝洲故。譬如良医。菩萨亦尔。以能疗治一切众生烦恼病故。如拔刺者。菩萨亦尔。以能拔出一切众生于诸法中疑惑故。譬如海导师。菩萨亦尔。以能善知一切智知诸方义故。譬如船舫。菩萨亦尔。以能善度诸世间众生大海水故。譬如众水河池等。菩萨亦尔。以能资润一切众生故。如王大道。菩萨亦尔。平等能津通诸众生故。譬如宝洲。菩萨亦尔。以能具足一切菩提分法故。譬如如意宝须者皆得。菩萨亦尔。能与众生无量利益所求法故。譬如良马。菩萨亦尔。以能运代疲苦众生故。譬如大海。菩萨亦尔。智慧甚深难测量故。譬如须弥山。菩萨亦尔。于佛菩提不倾动故。譬如一切诸妙宝树。菩萨亦尔。以能具足胜庄严故。譬如阎浮檀金。菩萨亦尔。以希有难得故。譬如帝释王。菩萨亦尔。于诸法中能得增上自在力故。譬如大梵王。菩萨亦尔。具足寂静诸威仪故。譬如护世四天王等。菩萨亦尔。以能护持胜妙法故。譬如转轮王。菩萨亦尔。以能修行十善业故。譬如大臣。菩萨亦尔。以能守护诸佛如来秘密法故。菩萨应生出家心。以善住沙门法故。菩萨住沙门法中。以寂静身口意业故。菩萨住阿兰若处。以成就禅定三昧三摩跋提通明解脱故。菩萨住禅定中。以得真如甚深空故。菩萨住寂静处。以能教化乾闼婆紧那罗摩睺罗伽。成就咒术妙药圣人法故。菩萨安住明智。以能具足成就三明故。菩萨住于胜寂。以得殊妙六通法故。菩萨住多闻慧。以能善知阴界入等差别法故。菩萨住于师处。以能善知一切诸论故。菩萨住法师地。以能离饮食供养说法教化故。菩萨善住毗尼法中。以能远贪嗔痴等诸烦恼故。菩萨住于摩夷处。以能一切处寂静故。菩萨住于柔软心。以能远离一切所求故。菩萨不住掉心。以能远离贪烦恼故。菩萨不住高心。以能远离嗔烦恼故。菩萨不住诸恶语言。以能远离痴心故。菩萨不住杂乱语言。以能成就善护言语故。菩萨住于大师。以能修行大乘法故。菩萨善住荷担负重。以能成就大菩提心故。譬如大水。菩萨亦尔。以能利润受用众生故。譬如大城。菩萨亦尔。以能满足一切智智功德故。譬如僮仆。菩萨亦尔。以大慈悲代诸众生勤苦事故。

复次善男子。菩萨于恶众生生柔和心。于憍慢众生生恭敬心。于谄曲众生生质直心。于稠林行众生不生稠林行心。于不修行众生生救度心。于无惭众生生于惭心。于无愧众生生于愧心。于邪论众生生不怯弱心。处于大众不生怖心。世间之法不能染污。一切诸魔不能破坏。外道邪论不能降伏。于所尊者生敬重心。常于师长生供养心。于多闻者生奇特心。于得禅定者生希有心。于黠慧者生深行心。于诸法师生如爱敬佛心。于诸菩萨生归依心。于诸如来生究竟心。于如实修行者生坚固心。于一切烦恼不惊不怖。不证涅槃起大慈悲行世间行。为度众生不以染心说法教化。而常远离一切供养恭敬故。远离颠倒心。以如实知无常苦空无我不净故。具足解脱心。以能远离境界故。成就如实生。以生圣人如实家故。成就如实智慧。以常出家心故。成就圣行。以如实知苦集灭道故。成就大人相。以具足持戒多闻不放逸故。成就一切众生平等心。善知世间无我故。成就不颠倒法。以圣印为印故。成就道场心。以不退印为印故。诸菩萨等。常成就清净心行。成就普庄严威仪行。不乐说世间技术语言。不乐近恶知识。不乐供养恭敬诸事。不乐说世间杂语。不乐说诸国土事。不乐说诸王事。不乐说贼盗事。不乐说妇女事。不乐说吉会事。不乐说征战事。不乐朋党诤讼。不乐诸恶国城邑聚落边地难处。不乐近伎乐歌舞戏笑等人。

复次善男子。不乐与悭嫉人俱。不乐与破戒邪见多集诸恶放逸轻法等人俱。不乐与多嗔恨颠倒乱心人俱。不乐愚痴喑哑。如是等人悉不与俱。菩萨摩诃萨常乐勇猛舍法资生无畏等施。断除贪嗔痴烦恼大妙行者。乐离愦乱处乐于静默。常乐闲独所谓高山岩岭沟壑草木丛林清泉流水。乐如是等清闲之处。初夜后夜捐于睡眠精勤修行。发闻思修慧及诸禅定三昧陀罗尼自在神通无量无边百千万亿法门。而现在前。见无量百千万亿佛。得百千万亿三昧百千万亿陀罗尼门。能教化百千万亿众生。菩萨应成就如是等心。则能得彼如来妙法。

尔时无所发菩萨摩诃萨白佛言。世尊。若能如实修行者。此大乘法故。即是如说修行者所乘之法。若能不放逸者。是人名为如实修行。世尊。又如实修行者谓发菩提愿。不放逸者谓满足菩提愿。复次如实修行者谓修行布施。不放逸者谓不求报。复次如实修行者受持净戒。不放逸者成就不退戒。复次修行者始修忍辱行。不放逸者得无生法忍。复次修行者。求一切善根而不疲倦。不放逸者舍一切所作事故。复次修行者始修禅定。不放逸者不住禅定。复次修行者满足智慧。不放逸者不戏论诸法。复次修行者守护妙法。不放逸者不见诸法。复次修行者令诸众生得大菩提。不放逸者不见诸众生。复次如实修行者聚集一切善根。不放逸者回向大菩提。复次如实修行者以菩提为实法。不放逸者如实知一切法如菩提相。复次如实修行者得无生法忍。不放逸者愿取有生。复次如实修行者往诣道场示现一切胜庄严事。不放逸者如实知阿僧祇劫。复次如实修行者如实知菩提。不放逸者过去诸业皆善修故。复次如实修行者至大涅槃。不放逸者善知诸法本性寂灭。世尊。菩萨摩诃萨。善能如是修行及不放逸。于得菩提不以为难。世尊。以是义故。菩萨摩诃萨应当修习如实修行及不放逸。世尊。是则名微妙法集。尔时慧命舍利弗白佛言。世尊。如我解佛所说义者。若有菩萨摩诃萨。于佛如来及诸菩萨所说法集。闻而生信及能修行。是诸菩萨有妙法集。何以故。若不信法者则无法集。若不行精进者亦无法集。若人能于诸圣所说法中。生希有心生如实心。是菩萨有妙法集。世尊。若人不自赞己亦不毁他。是人有妙法集。世尊。若人于圣慈心于非圣摄受心。若有人不见自胜不见他劣。若人于平等法生于等心。于不平等法亦生等心。于等亦生等心。于等不等亦生等心。而不分别等以不等。是人有妙法集。若人但闻一句。而能了知百千万句。当知是人有妙法集。若人闻法不静不乱。若人闻法不缚不解。若人闻法不行不住。若人闻法不增不减。若人闻法不喜不嗔。若人闻法不住世间不入涅槃。世尊。若能如是入于法集。当知是人有妙法集。世尊。我今所说法集为得随顺如来所说法集不耶。佛言如是。舍利弗。舍利弗。汝之所说随顺佛意。