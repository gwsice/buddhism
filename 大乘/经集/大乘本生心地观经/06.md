## 大乘本生心地观经卷第六

### 离世间品第六

尔时会中。有一菩萨摩诃萨名乐远离行。承佛威力从坐而起。于大众中为诸菩萨说阿兰若行。普告一切诸菩萨言。出家菩萨住阿兰若。应作是念。以何因缘远离世间。修阿兰若清净妙行。诸佛子等。一心谛听。我承佛力。今为汝等分别演说阿兰若行。诸菩萨言。善哉大士。为我等辈及未来世求菩提者。唯愿说之。我等乐闻。是时乐远离行菩萨告诸大众。一切世间多诸恐怖。出家菩萨为厌世间种种恐怖。舍离父母及诸眷属。住阿兰若修远离行。云何名为种种恐怖。或有菩萨而作是念。我为恐怖。一切烦恼从我生故。或有菩萨。而说我所是为恐怖。一切烦恼我所生故。或有菩萨。而说七慢是为恐怖。起种种慢不敬善人故。或有菩萨。以彼三毒而为恐怖。造无量罪堕恶道故。或有菩萨。以彼五欲而为恐怖。耽著世乐堕八难故。譬如世间有七步蛇。若害人时毒力炽盛。出过七步即便命终。一蛇毒力尚能损人。何况五蛇共为伤杀。毒力转盛命难得全。世间五欲亦复如是。一一欲乐各能引起八万四千微细尘劳。迷惑愚夫令堕地狱饿鬼畜生及余难处受大苦恼。何况具足贪著诸尘。如恒河沙无数诸佛。出兴于世说法教化。隙光迅疾终不得见。常在恶道犹于自家。处无睱中如戏园观。过去有佛。欲令众生厌舍五欲。而说偈言。

&nbsp;&nbsp;&nbsp;&nbsp;譬如飞蛾见火光，&nbsp;&nbsp;&nbsp;&nbsp;以爱火故而竞入，

&nbsp;&nbsp;&nbsp;&nbsp;不知焰炷烧然力，&nbsp;&nbsp;&nbsp;&nbsp;委命火中甘自焚，

&nbsp;&nbsp;&nbsp;&nbsp;世间凡夫亦如是，&nbsp;&nbsp;&nbsp;&nbsp;贪爱好色而追求，

&nbsp;&nbsp;&nbsp;&nbsp;不知色欲染著人，&nbsp;&nbsp;&nbsp;&nbsp;还被火烧来众苦，

&nbsp;&nbsp;&nbsp;&nbsp;譬如群鹿居林薮，&nbsp;&nbsp;&nbsp;&nbsp;食于丰草而自养，

&nbsp;&nbsp;&nbsp;&nbsp;猎师假作母鹿声，&nbsp;&nbsp;&nbsp;&nbsp;寻声中箭皆致死，

&nbsp;&nbsp;&nbsp;&nbsp;世间凡夫亦如是，&nbsp;&nbsp;&nbsp;&nbsp;贪著种种可意声，

&nbsp;&nbsp;&nbsp;&nbsp;不知声能染著人，&nbsp;&nbsp;&nbsp;&nbsp;还受三塗诸苦报，

&nbsp;&nbsp;&nbsp;&nbsp;譬如蜜蜂能飞远，&nbsp;&nbsp;&nbsp;&nbsp;游于春林采众花，

&nbsp;&nbsp;&nbsp;&nbsp;为爱醉象颊上香，&nbsp;&nbsp;&nbsp;&nbsp;象耳因之而掩死，

&nbsp;&nbsp;&nbsp;&nbsp;世间凡夫亦如是，&nbsp;&nbsp;&nbsp;&nbsp;爱著一切受用香，

&nbsp;&nbsp;&nbsp;&nbsp;不知香能染著心，&nbsp;&nbsp;&nbsp;&nbsp;生死轮回长夜苦，

&nbsp;&nbsp;&nbsp;&nbsp;譬如龙鱼处于水，&nbsp;&nbsp;&nbsp;&nbsp;游泳沉浮而自乐，

&nbsp;&nbsp;&nbsp;&nbsp;为贪芳饵遂吞钩，&nbsp;&nbsp;&nbsp;&nbsp;爱味忘生皆致死，

&nbsp;&nbsp;&nbsp;&nbsp;世间凡夫亦如是，&nbsp;&nbsp;&nbsp;&nbsp;舌根耽味以资身，

&nbsp;&nbsp;&nbsp;&nbsp;杀他自活心不平，&nbsp;&nbsp;&nbsp;&nbsp;感得三塗极重苦，

&nbsp;&nbsp;&nbsp;&nbsp;譬如白象居山泽，&nbsp;&nbsp;&nbsp;&nbsp;自在犹如师子王，

&nbsp;&nbsp;&nbsp;&nbsp;欲心醉乱处昏迷，&nbsp;&nbsp;&nbsp;&nbsp;追寻母象生贪染，

&nbsp;&nbsp;&nbsp;&nbsp;一切凡夫亦如是，&nbsp;&nbsp;&nbsp;&nbsp;趣彼妙触同狂象，

&nbsp;&nbsp;&nbsp;&nbsp;思爱缠绵不休息，&nbsp;&nbsp;&nbsp;&nbsp;死入地狱苦难量，

&nbsp;&nbsp;&nbsp;&nbsp;世间男女互贪求，&nbsp;&nbsp;&nbsp;&nbsp;皆由乐著诸色欲，

&nbsp;&nbsp;&nbsp;&nbsp;人天由此被缠缚，&nbsp;&nbsp;&nbsp;&nbsp;堕坠三塗黑闇中，

&nbsp;&nbsp;&nbsp;&nbsp;若能舍离贪欲心，&nbsp;&nbsp;&nbsp;&nbsp;住阿兰若修梵行，

&nbsp;&nbsp;&nbsp;&nbsp;必得超于生死苦，&nbsp;&nbsp;&nbsp;&nbsp;速入无为常乐宫

或有菩萨。以贪多财而为恐怖。自己财宝恒求积聚而不受用。何况能施贫乏众生。于己财宝深生贪著。于他财宝欲令损减。以是因缘。命终之后堕大地狱受无量苦。如是苦报。名为第一正感之果。从地狱出受畜生身。身常劳苦。水草不足。经多时中酬损他财。如是众苦。名为第二正感之果。受是罪已生饿鬼中困饥渴苦。无量千劫不闻浆水饮食之名。其咽如针其腹如山。纵得饮食随变为火。如是苦身。名为第三正感之果。毕是罪已来生人间。贫穷下贱为他所使。于诸财宝所求难得。于一切时而不自在。如是余报名相似果。一切菩萨分明知见如是因果。常生恐怖欲求解脱。由是恐怖远离眷属住阿兰若。或有菩萨。以渴爱心而为恐怖。于诸未得一切财宝。日夜追求生渴爱故。或有菩萨。我我所见而为恐怖。为诸烦恼作依止故。或有菩萨。以诸法见而为恐怖。与所知障作依止故。或有菩萨。六十二见而为恐怖。入邪见林难出离故。或有菩萨疑为恐怖。于真正法生疑惑故。或有菩萨。以彼断见而为恐怖。执无后世拨无因果。生大邪见入地狱故。或有菩萨。以彼常见而为恐怖。执五趣身恒常决定。随善恶业无变易故。或有菩萨。以彼嫉妒而为恐怖。不耐他荣怀恶心故。或有菩萨。常以掉举而为恐怖。心不寂静生散乱故。或有菩萨。以不信心而为恐怖。如人无手虽至宝山终无所得。无信手者虽遇三宝无所得故。或有菩萨。以彼无惭而为恐怖。内无羞耻常造诸恶。业障无明难见佛故。或有菩萨。以无愧心而为恐怖。外无羞耻弃恩背德。生死轮回堕三塗故。或有菩萨。以忿恨等而为恐怖。能损自他互为怨结。于多劫中障佛道故。或有菩萨。以彼忘失而为恐怖。于所闻法不能忆持。忘失文义增愚痴故。或有菩萨。乃至一切不善黑业而为恐怖。何以故。一切不善是生死因。轮转三界不得出离。于是无量无边恐怖。皆能障碍出世胜法。或有菩萨。以五种盖而为恐怖。五种烦恼覆盖菩萨菩提心故。或有菩萨。以憎恶心而为恐怖。于诸众生无怜愍心。修菩提行多退转故。或有菩萨。以破戒垢而为恐怖。污秽圣法难得果故。或有菩萨。以彼忧恼而为恐怖。妄想炽然失善业故。或有菩萨。以恶作心而为恐怖。于所修善生追悔故。或有菩萨。而说狂醉是为恐怖。不识善恶无尊卑故。或有菩萨。以非时死而为恐怖。不住正念归无常故。或有菩萨。以妄语业而为恐怖。生生世世所有言说。一切众生不信受故。或有菩萨。以四颠倒而为恐怖。由四颠倒轮回生死。起烦恼业不求佛故。或有菩萨。而说恶友是为恐怖。随不善友造恶业故。或有菩萨。以五蕴魔而为恐怖。是五蕴身从烦恼生。生已即起无量烦恼。因诸烦恼造不善业。由诸惑业堕大深坑。以是因缘而生恐怖。或有菩萨。以烦恼魔而为恐怖。大小烦恼能续生死。退菩提心堕恶道故。或有菩萨。厌患死魔而为恐怖。发菩提心未得不退。身坏命终生退转故。或有菩萨。以诸天魔而为恐怖。天魔眷属充满欲界。障修道人退菩提故。或有菩萨。以无记心而为恐怖。于诸善法不能进修。空过长时退善业故。或有菩萨。以彼八难而为恐怖。堕八难者从冥入冥。生死长夜难遇明故。或有菩萨。观彼地狱而为恐怖。一堕地狱经无量劫。受大苦恼。难解脱故。或有菩萨。观畜生道而为恐怖。傍生界中受愚痴报。经无量劫难出离故。或有菩萨观饿鬼道而为恐怖。于恒沙劫受饥渴苦。难可值遇佛法僧故。或有菩萨。想欲界生而为恐怖。烦恼杂起造诸恶业堕三塗故。或有菩萨。以彼色界而为恐怖。有覆烦恼能障定故。或有菩萨。以无色界而为恐怖。三界之中最为寂静犹如涅槃。有情妄执而为究竟。劫尽命终堕地狱故。或有菩萨。数数生死而为恐怖。生邪见家难出离故。或有菩萨。厌离生死而为恐怖。死此生彼常受苦恼。障菩萨行求涅槃故。或有菩萨。以世间语是为恐怖。心常散乱妨善业故。或有菩萨。以心意识而为恐怖。所缘行相不可知故。若在俗家由斯恐怖。昼夜相续扰乱善心不能证得无恐怖法。过去菩萨住阿兰若。皆能证得无恐怖法。即是阿耨多罗三藐三菩提。未来菩萨住阿兰若。悉皆当得无恐怖法阿耨多罗三藐三菩提。现在十方诸大菩萨住阿兰若断一切障。得无恐怖阿耨多罗三藐三菩提。汝等当知。随应修学三世菩萨。摄念身心住阿兰若。调伏妄想永无恐怖。究竟阿耨多罗三藐三菩提。复次出家菩萨住阿兰若。当作何业作何等念。日夜常作如是思惟。世间所有一切恐怖皆从我生。一切恐怖著我生故。一切恐怖我为根本故。一切恐怖我爱生故。一切恐怖我想生故。一切恐怖我见生故。一切恐怖我为住处。一切恐怖因我生故。一切恐怖分别生故。一切恐怖烦恼生故。一切烦恼我爱生故。若我住在阿兰若处。不能舍离我我所执。不应住是阿兰若中。不如还住白衣屋舍。何以故。若有我想不应住止阿兰若处。若有补特伽罗相者。不应住止阿兰若处。若人具有我我所执。不应住止阿兰若处。若有法见不应住止阿兰若处。若有具此四颠倒执。不应住止阿兰若处。汝等谛听。若有修行作涅槃相。不应住止阿兰若处。何况更起诸烦恼相。汝等谛听。若有不著一切法相。应当安住阿兰若处。是名当坐无著道场。一切诸法皆不可得。若心调柔无有诤论。应当安住阿兰若处。于世因缘都无所著。应当安住阿兰若处。于色声香味触等法无依止者。应当安住阿兰若处。于一切法有平等见。应当安住阿兰若处。于四威仪能调自心。应当安住阿兰若处。能舍一切诸恐怖者。应当安住阿兰若处。诸佛子等。以要言之。于诸烦恼得解脱者。应当安住阿兰若处。若得成就涅槃因者。应当安住阿兰若处。能善修行四无垢性。应当安住阿兰若处。若有少欲能知足者。应当安住阿兰若处。具足多闻有智慧者。应当安住阿兰若处。若能修行三解脱者。应当安住阿兰若处。永断能缚烦恼结者。应当安住阿兰若处。能审观察十二因缘。应当安住阿兰若处。所作已办者。应当安住阿兰若处。舍诸重担者。应当安住阿兰若处。证悟真如深妙理者。应当安住阿兰若处。汝等当知。阿兰若处种种药草。大小树木生阿兰若。曾无恐怖亦无分别。菩萨摩诃萨住阿兰若亦复如是。观自身心犹如枯树。墙壁瓦砾等无有异。于一切法无有分别。我观身心犹如幻梦。中无有实。念念衰老。其息出已更不复入。由善恶因随业受报。是身无常速起速灭。是身虚假终不久停。如是身中无我我所。无有情。无命者。无养育者。无士夫者。无补特伽罗者。无作业者。无童儿者。如是等相本来空寂。犹如虚空。亦如泡沫。常应念念作如是观。一切恐怖皆得解脱。如彼树木无有恐怖。时诸菩萨得大安乐无畏坐处。是名菩萨住阿兰若求阿耨多罗三藐三菩提。复次出家菩萨住阿兰若。昼夜相续应如是观。是阿兰若。善能修习四无垢性安乐之处。是阿兰若。善能修习知足之处。是阿兰若。于诸烦恼得解脱处。是阿兰若。具足多闻智慧之处。是阿兰若。伏断烦恼所知障处。是阿兰若。能入三种解脱门处。是阿兰若。善能证得八解脱处。是阿兰若。善能观察十二缘处。是阿兰若。善能断除业障之处。是阿兰若。能得初果预流之处。是阿兰若。能得第二一来果处。是阿兰若。能得第三不还果处。是阿兰若。得第四果阿罗汉处。是阿兰若。证得辟支佛果之处。是阿兰若。已办所作得自在处。是阿兰若。舍诸重担得轻安处。是阿兰若。证得二空真如之处。是阿兰若。能修证无量大慈心处。是阿兰若。修证无量大悲心处。是阿兰若。能善修习喜无量处。是阿兰若。善能修习舍无量处。是阿兰若。能发菩提心处。是阿兰若。菩萨修持到十信处。是阿兰若。复次进修到十住处。是阿兰若。展转增修到十行处。是阿兰若。展转修行十回向处。是阿兰若。善能修习四善根处。是阿兰若。修行六度波罗蜜处。是阿兰若。修行初地至十地处。是阿兰若。证得六根清净之处。是阿兰若。善能证得天眼通处。是阿兰若。得天耳通及宿住智、生死智、明神境他心如是通处。是阿兰若。有惭愧处。是阿兰若。不放逸处。是阿兰若修五根处。是阿兰若。证得无量无边三昧之处。是阿兰若。能得恒沙陀罗尼门证自在处。是阿兰若。悟无生忍。是阿兰若。永出三界断生死处。是阿兰若。得不退转。是阿兰若。降伏一切众魔怨敌。销除业障见佛闻法。如是之处。是阿兰若。得佛不共最上法门。是阿兰若。修习戒蕴清净之处。是阿兰若。出生无漏三摩地处。是阿兰若。能生般若证解脱处。是阿兰若。能生解脱知见之处。是阿兰若。得三十七菩提分法。是阿兰若。善能修摄十二头陀。是阿兰若。智能分别谛理住处。是阿兰若。永离有漏五蕴生处。是阿兰若。能得解脱十二入处。是阿兰若。永离有漏十八界处。是阿兰若。微妙观察十八空处。是阿兰若。容受一切诸法空处。是阿兰若。增长十善法生之处。是阿兰若。增长坚固菩提心处。是阿兰若。三世诸佛赞叹之处。是阿兰若。一切菩萨恭敬赞叹。如是之处。是阿兰若。毗婆尸佛于尼俱陀树下成道。是阿兰若。尸弃如来于尸利沙树下成道。是阿兰若。毗舍如来阿尸娑多树下成道。是阿兰若。俱留孙佛无忧树下成等正觉。是阿兰若。俱那含牟尼如来优昙树下成等正觉。是阿兰若。迦葉如来婆陀树下成等正觉。是阿兰若。释迦如来于毕钵罗树下成道之处。汝等当知。阿兰若处有如是等无量无边功德胜利。尔时乐远离行菩萨为诸大众。而说偈言。

&nbsp;&nbsp;&nbsp;&nbsp;出家菩萨住兰若，&nbsp;&nbsp;&nbsp;&nbsp;当作何念及何业，

&nbsp;&nbsp;&nbsp;&nbsp;世间所有诸恐怖，&nbsp;&nbsp;&nbsp;&nbsp;皆从我见我所生，

&nbsp;&nbsp;&nbsp;&nbsp;若能断除我我所，&nbsp;&nbsp;&nbsp;&nbsp;一切恐怖无所依，

&nbsp;&nbsp;&nbsp;&nbsp;若有能执我见心，&nbsp;&nbsp;&nbsp;&nbsp;毕竟不成菩提道，

&nbsp;&nbsp;&nbsp;&nbsp;涅槃常住皆无相，&nbsp;&nbsp;&nbsp;&nbsp;何况烦恼非法相，

&nbsp;&nbsp;&nbsp;&nbsp;不著诸法及众生，&nbsp;&nbsp;&nbsp;&nbsp;心无诤论修正念，

&nbsp;&nbsp;&nbsp;&nbsp;四威仪中调伏心，&nbsp;&nbsp;&nbsp;&nbsp;应住兰若常寂静，

&nbsp;&nbsp;&nbsp;&nbsp;能断烦恼心知足，&nbsp;&nbsp;&nbsp;&nbsp;住于兰若空寂舍，

&nbsp;&nbsp;&nbsp;&nbsp;入三解脱无相门，&nbsp;&nbsp;&nbsp;&nbsp;住于兰若离尘垢，

&nbsp;&nbsp;&nbsp;&nbsp;能观十二因缘法，&nbsp;&nbsp;&nbsp;&nbsp;四谛二空真妙理，

&nbsp;&nbsp;&nbsp;&nbsp;世间八法不倾动，&nbsp;&nbsp;&nbsp;&nbsp;如是大士住兰若，

&nbsp;&nbsp;&nbsp;&nbsp;能观自身如枯木，&nbsp;&nbsp;&nbsp;&nbsp;亦如水沫及幻梦，

&nbsp;&nbsp;&nbsp;&nbsp;不著二边平等相，&nbsp;&nbsp;&nbsp;&nbsp;如是萨埵住兰若，

&nbsp;&nbsp;&nbsp;&nbsp;罪业缠缚无常身，&nbsp;&nbsp;&nbsp;&nbsp;本来虚假元无实，

&nbsp;&nbsp;&nbsp;&nbsp;我法二执及罪相，&nbsp;&nbsp;&nbsp;&nbsp;于三世中不可得，

&nbsp;&nbsp;&nbsp;&nbsp;自身他身无有二，&nbsp;&nbsp;&nbsp;&nbsp;一切诸法亦如是，

&nbsp;&nbsp;&nbsp;&nbsp;谛观法性无去来，&nbsp;&nbsp;&nbsp;&nbsp;如是菩萨住兰若，

&nbsp;&nbsp;&nbsp;&nbsp;栴檀涂身及赞叹，&nbsp;&nbsp;&nbsp;&nbsp;以刀屠割并骂辱，

&nbsp;&nbsp;&nbsp;&nbsp;于此二人无爱憎，&nbsp;&nbsp;&nbsp;&nbsp;如是菩萨住兰若，

&nbsp;&nbsp;&nbsp;&nbsp;出家乐住阿兰若，&nbsp;&nbsp;&nbsp;&nbsp;昼夜应作如是观，

&nbsp;&nbsp;&nbsp;&nbsp;阿兰若处真道场，&nbsp;&nbsp;&nbsp;&nbsp;一切如来成正觉，

&nbsp;&nbsp;&nbsp;&nbsp;阿兰若处妙法空，&nbsp;&nbsp;&nbsp;&nbsp;出世正法之所生，

&nbsp;&nbsp;&nbsp;&nbsp;阿兰若处圣所尊，&nbsp;&nbsp;&nbsp;&nbsp;能生三乘圣道故，

&nbsp;&nbsp;&nbsp;&nbsp;阿兰若处圣所宅，&nbsp;&nbsp;&nbsp;&nbsp;一切圣贤常住故，

&nbsp;&nbsp;&nbsp;&nbsp;阿兰若处如来宫，&nbsp;&nbsp;&nbsp;&nbsp;十方诸佛所依故，

&nbsp;&nbsp;&nbsp;&nbsp;阿兰若处金刚座，&nbsp;&nbsp;&nbsp;&nbsp;三世诸佛得道故，

&nbsp;&nbsp;&nbsp;&nbsp;阿兰若处涅槃宫，&nbsp;&nbsp;&nbsp;&nbsp;三世如来圆寂故，

&nbsp;&nbsp;&nbsp;&nbsp;阿兰若处大慈室，&nbsp;&nbsp;&nbsp;&nbsp;菩萨住此修慈故，

&nbsp;&nbsp;&nbsp;&nbsp;阿兰若处是悲田，&nbsp;&nbsp;&nbsp;&nbsp;三世诸佛修悲故，

&nbsp;&nbsp;&nbsp;&nbsp;阿兰若处六通室，&nbsp;&nbsp;&nbsp;&nbsp;菩萨于此游戏故，

&nbsp;&nbsp;&nbsp;&nbsp;阿兰若处大无畏，&nbsp;&nbsp;&nbsp;&nbsp;能断一切恐怖故，

&nbsp;&nbsp;&nbsp;&nbsp;阿兰若处三摩地，&nbsp;&nbsp;&nbsp;&nbsp;诸求道者得定故，

&nbsp;&nbsp;&nbsp;&nbsp;阿兰若处陀罗尼，&nbsp;&nbsp;&nbsp;&nbsp;诸持咒人神力故，

&nbsp;&nbsp;&nbsp;&nbsp;阿兰若处善法堂，&nbsp;&nbsp;&nbsp;&nbsp;增长一切善法故，

&nbsp;&nbsp;&nbsp;&nbsp;阿兰若处菩提室，&nbsp;&nbsp;&nbsp;&nbsp;菩萨修道得忍故，

&nbsp;&nbsp;&nbsp;&nbsp;若欲永超三界苦，&nbsp;&nbsp;&nbsp;&nbsp;菩提涅槃当修证，

&nbsp;&nbsp;&nbsp;&nbsp;遍周法界利群生，&nbsp;&nbsp;&nbsp;&nbsp;应居兰若菩提室，

&nbsp;&nbsp;&nbsp;&nbsp;所修六度四摄法，&nbsp;&nbsp;&nbsp;&nbsp;回施三有及四恩，

&nbsp;&nbsp;&nbsp;&nbsp;自他俱入甘露城，&nbsp;&nbsp;&nbsp;&nbsp;同证一如真法界

尔时乐远离行菩萨摩诃萨。为诸大众说是法已。佛言。善哉善哉。善男子。汝为大众及未来世求佛道者。分别演说阿兰若处殊胜功德。利益安乐现在未来一切众生。趣向菩提正真觉道。汝所成就无量功德。千佛共说不能穷尽。尔时会中智光菩萨。无量阿僧祇菩萨大众。闻阿兰若最胜功德。即得闻持陀罗尼门。无量众生发无等等阿耨多罗三藐三菩提心得不退转。千亿众生远尘离垢得法眼净。

### 厌身品第七

尔时弥勒菩萨摩诃萨。即从座起。偏袒右肩右膝著地。合掌恭敬。而白佛言。世尊。我等既悟出家菩萨摩诃萨。厌离世间住阿兰若。调伏其心修无垢行。然此菩萨住空闲处。自于是身应作何观。

尔时佛告弥勒菩萨言。善哉善哉。善男子。汝为众生起大悲心。请问如来入圣智观妙行法门。汝当善听。今为汝说。唯然世尊。愿乐欲闻。善男子。出家菩萨住阿兰若。求阿耨多罗三藐三菩提时。四威仪中微细观察。是有漏身三十七种不净秽恶。是不可爱。是不坚牢。当观此身犹如坏器。外以杂彩金银七宝巧饰庄严。内以粪秽种种不净填塞充满。两肩担负随途而行。其有见者皆生爱乐。不知器中盛满不净。有六黑蛇常在此器。一蛇随动。器即破坏。毒害臭恶。竟无所堪。世间之人庄严其身。如彼彩画盛不净器。贪嗔痴三名为心病。风黄痰癊名为身病。内外六病能害身心。如彼六蛇居于器内。一一蛇动。器即破坏。一一病发。身即无常。善男子。出家菩萨处于空闲观察是身。名为第一不净观相。出家菩萨于日夜中又观自身。臭秽不净犹如死狗。何以故。彼身亦是父母不净为生缘故。出家菩萨又观自身。如蚁子台安住众蚁。时有白象来至台边。以身触台台即崩碎。善男子。此台所谓五蕴之身。白象是为琰魔罗使。身归后世如象坏台。出家菩萨又观自身。而作是念。我今此身从顶至足。皮肉骨髓共相和合以成其身。犹如芭蕉中无实故。出家菩萨又观自身无有强力。皮肉薄覆如涂附墙。亿万毛发如草生地。微细风大出入毛孔。谁有智者当乐此身。刹那刹那衰败转故。出家菩萨又观自身。如养毒蛇而取其害。我今虽以饮食衣服资长是身。而不识恩。毕竟还令堕于恶道。出家菩萨又观自身。譬如怨家诈作亲友伺求其便而将毒药断彼命根。我身如是本非真实。终致无常非圣爱故。出家菩萨又观自身如水上泡。虽复妙好琉璃珠色。刹那因缘起灭无恒。有为念念不久住故。出家菩萨又观自身。如乾闼婆城虽现相状而不实有。今者我身亦复如是。出家菩萨又观自身犹如影像。我身亦尔虽有非真。出家菩萨又观自身。譬如外国强盛怨敌。今者我身亦复如是。烦恼怨敌侵掠善根。出家菩萨又观自身。如朽舍宅虽加修葺当必崩坏。我身亦尔。虽加爱念当必无常。出家菩萨又观自身。如近怨国城邑人民常怀恐怖。今者我身亦复如是。于念念中畏无常怨。出家菩萨又观自身。如无量薪为火烧爇。然是猛火曾无厌足。我身亦尔。以贪爱火烧五欲薪。其心增长亦复如是。出家菩萨又观自身。如新生子慈母怜愍恒加守护。我身亦尔。若不守护病之身心。即便不能有所修证。出家菩萨又观自身。本性不净譬如有人厌患炭色。设诸方便以水洗之。经无量时黑色仍旧。乃至炭尽终无所益。我身亦尔。有漏不净。假使海水尽未来际洗之无益。亦复如是。出家菩萨又观自身。如油沃薪以火焚烧。又遇大风势不可止。是身亦尔。名五蕴薪。沃贪爱油纵嗔恚火。愚痴风力无有休息。出家菩萨观于自身犹如恶疾。四百四病所住处故。亦如大肠。八万四千虫所住故。是无常处。出息不还即无常故。亦如非情。神识易脱同瓦石故。亦如河水。刹那前后不暂住故。亦如压油。于一切事受劳苦故。无所依者。犹如婴儿失父母故。无救护者。犹如虾蟆蛇所吞故。如穴无底。心心所法不可知故。恒不知足。于五欲乐心无厌故。恒不自在。断常二见所系缚故。不生惭愧。虽蒙养育弃舍主故。亦如死尸。于日夜分近灭坏故。唯受诸苦。于一切处无真乐故。为苦所依。一切众苦依身住故。如空聚落。于是身中无主宰故。毕竟空寂。遍计所执妄构画故。如谷中响。皆是虚妄所显现故。亦如船舶。若无船师即漂没故。亦如大车运载财宝。何以故。乘于大乘到菩提故。善男子。出家菩萨。日夜观察非不爱惜如是之身。欲令众生出生死海到彼岸故。

尔时世尊说是法已。告弥勒菩萨摩诃萨言。善男子。修如是行。此则名为出家佛子所观法要。若有佛子发菩提心。为求阿耨多罗三藐三菩提住阿兰若。修习如是三十七观。亦教他修如是法要。解说书写受持读习。远离一切我我所执。永断贪著五欲世乐。速能成就不坏信心。求大菩提不惜躯命。何况世间所有珍宝。现身必得究竟成满一切如来金刚智印。于无上道永不退转。六度万行速得圆满。疾成阿耨多罗三藐三菩提。

尔时会中八万四千新发意菩萨。深厌世间得大忍力。不复退转于无上道。百千婆罗门发菩提心。成熟信根得不退转。三万六千善男子善女人。远离尘垢得法眼净。