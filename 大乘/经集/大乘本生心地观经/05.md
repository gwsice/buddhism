## 大乘本生心地观经卷第五

### 无垢性品第四

尔时智光及诸长者既出家已。齐整法服五轮著地。礼如来足合掌恭敬。白佛言。世尊。我等从佛闻所未闻。在家所有种种过失。发菩提心厌离世间。剃除须发而作比丘。唯愿如来应正等觉。为我等类及诸众生。演说出家殊胜功德。令得闻者发清净心。乐远离行不断佛种。世尊大恩无缘慈悲。怜愍众生如罗睺罗。出家菩萨应云何住。云何修习无垢之业。云何调伏有漏之心。尔时世尊赞叹智光诸比丘等。善哉善哉。是真佛子。能为未来一切众生。问于如来如是大事。如是如是。如汝所说。如来世尊怜愍众生。平等无二犹如一子。汝今谛听善思念之。吾当为汝分别演说。出家菩萨应如是住。如是修行无垢之业。如是调伏有漏之心。唯然世尊。愿乐欲闻。尔时佛告智光比丘。出家菩萨住如是心常作是观。我得人身诸根具足。从何处没来生此间。我于三界中当生何界。于四大洲复生何处。六道之中受生何道。以何因缘得离父母妻子眷属。出家修道免八难身。庄严劫中过去千佛皆已涅槃。星宿劫中未来千佛未出于世。贤劫之中现在千佛。几佛如来出现于世。化缘将尽入般涅槃。几佛世尊未出于世。是诸众生根缘未熟。未闻正法。复于何时。当来弥勒。从兜率天下生人间现成佛道。于我身中有何善业。戒定慧学当有何德。过去诸佛皆已不遇。当来世尊得见不邪。我今现在诸凡夫地。三业烦恼何最为重。一生已来造何罪业。于何佛所曾种善根。我此身命能得几时。是日已过命随减少。犹如牵羊诣彼屠所。渐渐近死无所逃避。身坏命终生于何处。三恶道苦如何脱免。然我此身爱乐长养。念念衰老无时暂停。谁有智者爱乐此身。智光当知。出家菩萨常于昼夜如是观察。勿贪世间受五欲乐。精勤修习未尝暂舍。如去顶石如救头燃。心常忏悔过去先罪。安住如是四无垢性。一心修行十二头陀。调伏其心如旃陀罗。如是佛子是名出家。智光比丘。以何义故。说名真实修沙门行如旃陀罗。其旃陀罗每游行时。手执锡杖不敢当路。若人逼近振锡令闻。于大众中心行谦下不敢轻慢。被呵责时。心无怨恨未尝加报。骂辱鞭挞默然受之。何以故。自知下性不阶众流。以是因缘无嗔无报。智光当知。出家菩萨亦复如是。剃除须发形同婴儿。执持应器依他活命。身著袈裟如被甲胄。杖锡而行如持鉾槊。执智慧剑破烦恼贼。修婴儿行饶益一切。是故一切三毒利箭。不入真实沙门之身。出家菩萨以三观门修忍辱行名真出家。观诸众生是佛化身。观于自身为实愚夫。观诸有情作尊贵想。观于自身为僮仆想。又观众生作父母想。观自己身如男女想。出家菩萨常作是观。或被打骂终不加报。善巧方便调伏其心。智光比丘。汝等谛听。云何名为四无垢性。衣服卧具饮食汤药。如是四事随有所得。粗细称心远离贪求。是无垢性。诸比丘等。以何因缘。如是四行名无垢性。智光当知。诸佛如来三十七品菩提分法。皆从此生。佛法僧宝常不断绝。是故得名为四无垢性。尔时世尊。而说偈言。

&nbsp;&nbsp;&nbsp;&nbsp;智光比丘汝谛听，&nbsp;&nbsp;&nbsp;&nbsp;出家菩萨所应作，

&nbsp;&nbsp;&nbsp;&nbsp;无缘大慈摄众生，&nbsp;&nbsp;&nbsp;&nbsp;犹如一子皆平等，

&nbsp;&nbsp;&nbsp;&nbsp;发菩提心求正觉，&nbsp;&nbsp;&nbsp;&nbsp;应作三种成佛法，

&nbsp;&nbsp;&nbsp;&nbsp;心常住四无垢性，&nbsp;&nbsp;&nbsp;&nbsp;当修十二头陀行，

&nbsp;&nbsp;&nbsp;&nbsp;下心犹如旃陀罗，&nbsp;&nbsp;&nbsp;&nbsp;四威仪中作是念，

&nbsp;&nbsp;&nbsp;&nbsp;十方无量诸菩萨，&nbsp;&nbsp;&nbsp;&nbsp;刹那刹那趣圣道，

&nbsp;&nbsp;&nbsp;&nbsp;彼既修证我亦尔，&nbsp;&nbsp;&nbsp;&nbsp;如何流转三界中，

&nbsp;&nbsp;&nbsp;&nbsp;恒居生死无量苦，&nbsp;&nbsp;&nbsp;&nbsp;我今是身住何界，

&nbsp;&nbsp;&nbsp;&nbsp;六道轮回处何道，&nbsp;&nbsp;&nbsp;&nbsp;胎卵湿化受何生，

&nbsp;&nbsp;&nbsp;&nbsp;身口意业于何修，&nbsp;&nbsp;&nbsp;&nbsp;所造罪中何者重，

&nbsp;&nbsp;&nbsp;&nbsp;三性之心何心多，&nbsp;&nbsp;&nbsp;&nbsp;如是微细观察已，

&nbsp;&nbsp;&nbsp;&nbsp;大慈大悲恒相续，&nbsp;&nbsp;&nbsp;&nbsp;大喜大舍为先心，

&nbsp;&nbsp;&nbsp;&nbsp;为有缘者说妙法，&nbsp;&nbsp;&nbsp;&nbsp;昼夜修心不暂停，

&nbsp;&nbsp;&nbsp;&nbsp;如去顶石救头燃，&nbsp;&nbsp;&nbsp;&nbsp;念三观门常不离，

&nbsp;&nbsp;&nbsp;&nbsp;观诸有情是佛身，&nbsp;&nbsp;&nbsp;&nbsp;唯我独处于凡类，

&nbsp;&nbsp;&nbsp;&nbsp;一切众生等尊贵，&nbsp;&nbsp;&nbsp;&nbsp;我为僮仆居卑贱，

&nbsp;&nbsp;&nbsp;&nbsp;世间众生同父母，&nbsp;&nbsp;&nbsp;&nbsp;我如男女行孝养，

&nbsp;&nbsp;&nbsp;&nbsp;被他打骂不嗔嫌，&nbsp;&nbsp;&nbsp;&nbsp;勤修忍辱无怨嫉，

&nbsp;&nbsp;&nbsp;&nbsp;四事供养心不著，&nbsp;&nbsp;&nbsp;&nbsp;是则名为无垢性，

&nbsp;&nbsp;&nbsp;&nbsp;三十七品菩提分，&nbsp;&nbsp;&nbsp;&nbsp;及以如来果报身，

&nbsp;&nbsp;&nbsp;&nbsp;如是殊胜无漏法，&nbsp;&nbsp;&nbsp;&nbsp;四无垢性为根本，

&nbsp;&nbsp;&nbsp;&nbsp;不放逸行常修习，&nbsp;&nbsp;&nbsp;&nbsp;是名出家真佛子，

&nbsp;&nbsp;&nbsp;&nbsp;菩提智种念念增，&nbsp;&nbsp;&nbsp;&nbsp;无漏圣道皆成就，

&nbsp;&nbsp;&nbsp;&nbsp;速得超于无量劫，&nbsp;&nbsp;&nbsp;&nbsp;端坐华王法界中，

&nbsp;&nbsp;&nbsp;&nbsp;福智二严皆圆满，&nbsp;&nbsp;&nbsp;&nbsp;无边劫海利群生，

&nbsp;&nbsp;&nbsp;&nbsp;由无垢性皆成就，&nbsp;&nbsp;&nbsp;&nbsp;证获如来常住果

复次智光比丘。出家菩萨于所著衣不应贪著。若细若粗随其所得。但于施者为生福田勿嫌粗恶。不得为衣广说法要。起诸方便与贪相应。世间凡夫为衣服故。非法贪求造不善业。堕于恶道经无量劫。不遇诸佛。不闻正法。受苦毕已复生人间。贫穷困苦。求不得苦昼夜逼迫。衣不蔽形。食不支命。如是众苦。皆由先世为衣服故多杀生命造种种罪。出家菩萨即不如是。随其所得不嫌粗恶。但怀惭愧以充法衣。得十胜利。一者能覆其身远离羞耻。具足惭愧修行善法。二者远离寒热及以蚊虻恶兽毒虫。安隐修道。三者亦现沙门出家相貌。见者欢喜远离邪心。四者袈裟即是人天宝幢之相。尊重敬礼得生梵天。五者著袈裟时生宝塔想。能灭众罪生诸福德。六者本制袈裟染令坏色。离五欲想不生贪爱。七者袈裟是佛净衣。永断烦恼作良田故。八者身著袈裟罪业消除。十善业道念念增长。九者袈裟犹如良田。能善增长菩萨道故。十者袈裟犹如甲胄。烦恼毒箭不能害故。智光当知。以是因缘。三世诸佛缘觉声闻。清净出家身著袈裟。三圣同坐解脱宝床。执智慧剑破烦恼魔。共入一味诸涅槃界。尔时世尊。而说偈言。

&nbsp;&nbsp;&nbsp;&nbsp;智光比丘应善听，&nbsp;&nbsp;&nbsp;&nbsp;大福田衣十胜利，

&nbsp;&nbsp;&nbsp;&nbsp;世间衣服增欲染，&nbsp;&nbsp;&nbsp;&nbsp;如来法服不如是，

&nbsp;&nbsp;&nbsp;&nbsp;法服能遮世羞耻，&nbsp;&nbsp;&nbsp;&nbsp;惭愧圆满生福田，

&nbsp;&nbsp;&nbsp;&nbsp;远离寒暑及毒虫，&nbsp;&nbsp;&nbsp;&nbsp;道心坚固得究竟，

&nbsp;&nbsp;&nbsp;&nbsp;示现出家离贪欲，&nbsp;&nbsp;&nbsp;&nbsp;断除五见正修持，

&nbsp;&nbsp;&nbsp;&nbsp;瞻礼袈裟宝幢想，&nbsp;&nbsp;&nbsp;&nbsp;恭敬生于梵王福，

&nbsp;&nbsp;&nbsp;&nbsp;佛子披衣生塔想，&nbsp;&nbsp;&nbsp;&nbsp;生福灭罪感人天，

&nbsp;&nbsp;&nbsp;&nbsp;肃容致敬真沙门，&nbsp;&nbsp;&nbsp;&nbsp;所为不染诸尘俗，

&nbsp;&nbsp;&nbsp;&nbsp;诸佛称赞为良田，&nbsp;&nbsp;&nbsp;&nbsp;利乐群生此为最，

&nbsp;&nbsp;&nbsp;&nbsp;袈裟神力不思议，&nbsp;&nbsp;&nbsp;&nbsp;能令修植菩提行，

&nbsp;&nbsp;&nbsp;&nbsp;道芽增长如春苗，&nbsp;&nbsp;&nbsp;&nbsp;菩提妙果类秋实，

&nbsp;&nbsp;&nbsp;&nbsp;坚固金刚真甲胄，&nbsp;&nbsp;&nbsp;&nbsp;烦恼毒箭不能害，

&nbsp;&nbsp;&nbsp;&nbsp;我今略赞十胜利，&nbsp;&nbsp;&nbsp;&nbsp;历劫广说无有边，

&nbsp;&nbsp;&nbsp;&nbsp;若有龙身披一缕，&nbsp;&nbsp;&nbsp;&nbsp;得脱金翅鸟王食，

&nbsp;&nbsp;&nbsp;&nbsp;若人渡海持此衣，&nbsp;&nbsp;&nbsp;&nbsp;不怖龙鱼诸鬼难，

&nbsp;&nbsp;&nbsp;&nbsp;雷电霹雳天之怒，&nbsp;&nbsp;&nbsp;&nbsp;披袈裟者无恐畏，

&nbsp;&nbsp;&nbsp;&nbsp;白衣若能亲捧持，&nbsp;&nbsp;&nbsp;&nbsp;一切恶鬼无能近，

&nbsp;&nbsp;&nbsp;&nbsp;若能发心求出家，&nbsp;&nbsp;&nbsp;&nbsp;厌离世间修佛道，

&nbsp;&nbsp;&nbsp;&nbsp;十方魔宫皆振动，&nbsp;&nbsp;&nbsp;&nbsp;是人速证法王身

复次智光菩萨。出家佛子常行乞食。应舍身命不断是心。所以者何。一切有情皆依食住。是以乞食利益无穷。汝等当知。出家菩萨常行乞食有十胜利。云何为十。一者常行乞食以自活命。出入自由不属他故。二者行乞食时。先说妙法令起善心。然后自食。三者为不施人发大悲心。为说正法令起舍心而生胜福。四者依佛教行增长戒品。福德圆满智慧无穷。五者常行乞食。于七九慢自然消灭。众所恭敬是良福田。六者于乞食时。当得如来无见顶相。应受世间广大供养。七者汝等佛子随学此法。住持三宝饶益有情。八者于乞食时。不得为求食故起希望心。赞叹一切男子女人。九者行乞食时须依次第。不应分别贫富之家。十者常行乞食诸佛欢喜。得一切智最为良缘。智光菩萨。我为汝等略说如是十种利益。若广分别无量无边。汝等比丘及未来世。求佛道者应如是学。尔时世尊。而说偈言。

&nbsp;&nbsp;&nbsp;&nbsp;智光菩萨汝谛听，&nbsp;&nbsp;&nbsp;&nbsp;出家大士应离贪，

&nbsp;&nbsp;&nbsp;&nbsp;当发出世修行心，&nbsp;&nbsp;&nbsp;&nbsp;乞食头陀为根本，

&nbsp;&nbsp;&nbsp;&nbsp;凡夫住于有漏食，&nbsp;&nbsp;&nbsp;&nbsp;圣者悉依无漏食，

&nbsp;&nbsp;&nbsp;&nbsp;有漏无漏诸圣凡，&nbsp;&nbsp;&nbsp;&nbsp;一切无不依食住，

&nbsp;&nbsp;&nbsp;&nbsp;我为汝等诸佛子，&nbsp;&nbsp;&nbsp;&nbsp;开演出世二利行，

&nbsp;&nbsp;&nbsp;&nbsp;三世如来所称赞，&nbsp;&nbsp;&nbsp;&nbsp;乞食功德有十利，

&nbsp;&nbsp;&nbsp;&nbsp;偏称此行最为胜，&nbsp;&nbsp;&nbsp;&nbsp;出入自在无系缚，

&nbsp;&nbsp;&nbsp;&nbsp;先令施主发初心，&nbsp;&nbsp;&nbsp;&nbsp;令趣菩提然后食，

&nbsp;&nbsp;&nbsp;&nbsp;为除悭贪说妙法，&nbsp;&nbsp;&nbsp;&nbsp;能起大舍无量心，

&nbsp;&nbsp;&nbsp;&nbsp;依大师教行乞食，&nbsp;&nbsp;&nbsp;&nbsp;增长无量诸梵行，

&nbsp;&nbsp;&nbsp;&nbsp;七九种慢自除灭，&nbsp;&nbsp;&nbsp;&nbsp;为诸人天所尊敬，

&nbsp;&nbsp;&nbsp;&nbsp;如来顶相不可见，&nbsp;&nbsp;&nbsp;&nbsp;转妙法轮化十方，

&nbsp;&nbsp;&nbsp;&nbsp;尽未来际传此法，&nbsp;&nbsp;&nbsp;&nbsp;令不断绝三宝种，

&nbsp;&nbsp;&nbsp;&nbsp;若为饮食起妄心，&nbsp;&nbsp;&nbsp;&nbsp;不应赞叹诸男女，

&nbsp;&nbsp;&nbsp;&nbsp;起大慈悲平等意，&nbsp;&nbsp;&nbsp;&nbsp;不生分别贫与富，

&nbsp;&nbsp;&nbsp;&nbsp;清净乞食佛所赞，&nbsp;&nbsp;&nbsp;&nbsp;一切种智从此生，

&nbsp;&nbsp;&nbsp;&nbsp;三世如来出于世，&nbsp;&nbsp;&nbsp;&nbsp;为诸众生说四食，

&nbsp;&nbsp;&nbsp;&nbsp;段触思识为其四，&nbsp;&nbsp;&nbsp;&nbsp;皆是有漏世间食，

&nbsp;&nbsp;&nbsp;&nbsp;唯有法喜禅悦食，&nbsp;&nbsp;&nbsp;&nbsp;乃是圣贤所食者，

&nbsp;&nbsp;&nbsp;&nbsp;汝等厌离世间味，&nbsp;&nbsp;&nbsp;&nbsp;当求出世无漏食

复次智光菩萨。出家佛子于诸医药不应贪著。若有病时。他煎药已所弃舍药。诃梨毗梨及阿摩勒。取是等药即应服之。乃至一生服所弃药。于诸药等常生知足。如是名为真实沙门。出家佛子恒服弃药。是人获得十种胜利。云何为十。一者为求药草不近他人。永息贪求安住正念。二者不净观门易得成就。出世之心能得坚固。三者于诸珍味恒不贪著。速证正智飧禅悦食。四者于诸世间一切财物。常能知足早得解脱。五者不近世间一切凡夫。亲近出世清净善友。六者由不嫌恶诸弃药等。于粗饮食亦得解脱。七者于所重药永不希望。一切世间无不尊故。八者速能调伏诸烦恼病。证得如来常住法身。九者永断三界一切烦恼。能疗众生身心重病。十者能顺佛教修菩萨行。福智圆满得大菩提。智光当知。我为汝等略说弃药十种胜利。如是妙行。去来现在出家菩萨皆共修学。汝等应当为诸众生演说流布无令断绝。即为如来广设供养。世间所有财敬供养所不能及。于菩萨行不复退转。速证无上正等菩提。尔时世尊重说偈言。

&nbsp;&nbsp;&nbsp;&nbsp;智光比丘汝善听，&nbsp;&nbsp;&nbsp;&nbsp;出家所服无垢药，

&nbsp;&nbsp;&nbsp;&nbsp;菩萨妙行此为先，&nbsp;&nbsp;&nbsp;&nbsp;众生有病如己病，

&nbsp;&nbsp;&nbsp;&nbsp;以大悲恩救众苦，&nbsp;&nbsp;&nbsp;&nbsp;复用慈心施安乐，

&nbsp;&nbsp;&nbsp;&nbsp;最上妙药与他人，&nbsp;&nbsp;&nbsp;&nbsp;前人所弃而自服，

&nbsp;&nbsp;&nbsp;&nbsp;菩萨不择贵贱药，&nbsp;&nbsp;&nbsp;&nbsp;但疗众病令安隐，

&nbsp;&nbsp;&nbsp;&nbsp;取他所弃之余药，&nbsp;&nbsp;&nbsp;&nbsp;饮服以充治所疾，

&nbsp;&nbsp;&nbsp;&nbsp;取他弃药有十利，&nbsp;&nbsp;&nbsp;&nbsp;三世如来共称赞，

&nbsp;&nbsp;&nbsp;&nbsp;虽求医药不近他，&nbsp;&nbsp;&nbsp;&nbsp;永息追求住正念，

&nbsp;&nbsp;&nbsp;&nbsp;不净观门易成熟，&nbsp;&nbsp;&nbsp;&nbsp;而能远作菩提因，

&nbsp;&nbsp;&nbsp;&nbsp;不著甘味离诸贪，&nbsp;&nbsp;&nbsp;&nbsp;当求法喜禅悦食，

&nbsp;&nbsp;&nbsp;&nbsp;于世财宝能知足，&nbsp;&nbsp;&nbsp;&nbsp;获得无漏七圣财，

&nbsp;&nbsp;&nbsp;&nbsp;舍彼凡愚不共住，&nbsp;&nbsp;&nbsp;&nbsp;亲近圣贤为良友，

&nbsp;&nbsp;&nbsp;&nbsp;由是不嫌众弃药，&nbsp;&nbsp;&nbsp;&nbsp;亦于饮食断贪求，

&nbsp;&nbsp;&nbsp;&nbsp;珍膳妙药不希望，&nbsp;&nbsp;&nbsp;&nbsp;世间所以咸尊重，

&nbsp;&nbsp;&nbsp;&nbsp;能疗身心烦恼病，&nbsp;&nbsp;&nbsp;&nbsp;悟得真如法性身，

&nbsp;&nbsp;&nbsp;&nbsp;永断三界诸习气，&nbsp;&nbsp;&nbsp;&nbsp;证得无上真解脱，

&nbsp;&nbsp;&nbsp;&nbsp;能顺佛教趣菩提，&nbsp;&nbsp;&nbsp;&nbsp;福智圆成报身果，

&nbsp;&nbsp;&nbsp;&nbsp;汝等佛子皆修学，&nbsp;&nbsp;&nbsp;&nbsp;当坐金刚真道场

复次智光。出家菩萨远离喧闹。住阿兰若修摄其心。无量千岁以求佛道。三世如来离诸喧闹寂然闲居。万行增修证菩提果。缘觉声闻一切贤圣。证得圣果亦复如是。其阿兰若有十种德。能令证得三菩提果。云何名为十种胜德。一者为得自在住阿兰若。四威仪中不属他故。二者离我我所名阿兰若。于树下时无执著故。三者于卧具等无所爱著。由斯当卧四无畏床。四者阿兰若处三毒微薄。离贪嗔痴所缘境故。五者乐阿兰若修远离行。不求人天五欲乐故。六者能舍喧闹住闲寂处。修习佛道不惜躯命。七者爱乐寂静离世言词。弃舍凡愚无散乱故。八者世出世间一切事业易得成就。无障碍故。九者阿兰若处是三昧室。能得百千大三昧故。十者清净如空以为舍宅。心无障碍得大智故。智光当知。阿兰若处有如是等无量功德。以是因缘。出家佛子誓舍身命不离山林。若为听法供养病人师僧父母。出阿兰若入聚落中。宜速还归于兰若处。若有因缘未得归者。应作是想。今此聚落犹如山林。所得财物虚假如梦。若有所得不应贪著。如是佛子是摩诃萨。尔时世尊重说偈言。

&nbsp;&nbsp;&nbsp;&nbsp;智光汝等善谛听，&nbsp;&nbsp;&nbsp;&nbsp;无烦恼人所住处，

&nbsp;&nbsp;&nbsp;&nbsp;远离喧闹处寂静，&nbsp;&nbsp;&nbsp;&nbsp;此是神仙所居处，

&nbsp;&nbsp;&nbsp;&nbsp;三世菩萨求菩提，&nbsp;&nbsp;&nbsp;&nbsp;于兰若中成正觉，

&nbsp;&nbsp;&nbsp;&nbsp;缘觉声闻诸圣众，&nbsp;&nbsp;&nbsp;&nbsp;亦于此处证菩提，

&nbsp;&nbsp;&nbsp;&nbsp;住阿兰若获十利，&nbsp;&nbsp;&nbsp;&nbsp;能令证得三乘果，

&nbsp;&nbsp;&nbsp;&nbsp;自在游行如师子，&nbsp;&nbsp;&nbsp;&nbsp;四威仪中无系缚，

&nbsp;&nbsp;&nbsp;&nbsp;山林树下圣所乐，&nbsp;&nbsp;&nbsp;&nbsp;无我我所名兰若，

&nbsp;&nbsp;&nbsp;&nbsp;衣服卧具无系著，&nbsp;&nbsp;&nbsp;&nbsp;坐四无畏师子座，

&nbsp;&nbsp;&nbsp;&nbsp;离诸烦恼名兰若，&nbsp;&nbsp;&nbsp;&nbsp;一切贪爱无所著，

&nbsp;&nbsp;&nbsp;&nbsp;常居物外厌尘劳，&nbsp;&nbsp;&nbsp;&nbsp;不乐世间五欲乐，

&nbsp;&nbsp;&nbsp;&nbsp;远离愦闹寂静者，&nbsp;&nbsp;&nbsp;&nbsp;弃舍身命求佛道，

&nbsp;&nbsp;&nbsp;&nbsp;能住寂静无人声，&nbsp;&nbsp;&nbsp;&nbsp;于诸散乱心不起，

&nbsp;&nbsp;&nbsp;&nbsp;世出世间诸善业，&nbsp;&nbsp;&nbsp;&nbsp;心无障碍皆成就，

&nbsp;&nbsp;&nbsp;&nbsp;由是兰若为根本，&nbsp;&nbsp;&nbsp;&nbsp;能生百千诸三昧，

&nbsp;&nbsp;&nbsp;&nbsp;以大空寂为虚室，&nbsp;&nbsp;&nbsp;&nbsp;行者身心无障碍，

&nbsp;&nbsp;&nbsp;&nbsp;具足如是十胜利，&nbsp;&nbsp;&nbsp;&nbsp;是故众圣常居止，

&nbsp;&nbsp;&nbsp;&nbsp;智光汝等诸佛子，&nbsp;&nbsp;&nbsp;&nbsp;若欲速成一切智，

&nbsp;&nbsp;&nbsp;&nbsp;乃至梦中莫舍离，&nbsp;&nbsp;&nbsp;&nbsp;阿兰若处菩提道，

&nbsp;&nbsp;&nbsp;&nbsp;我灭度后发心者，&nbsp;&nbsp;&nbsp;&nbsp;而能住于兰若处，

&nbsp;&nbsp;&nbsp;&nbsp;不久当坐宝华王，&nbsp;&nbsp;&nbsp;&nbsp;证得法身常乐果

尔时世尊说是法时。无量百千初发心者。于无上道得不退转。时智光等诸菩萨众。得陀罗尼具大神通。百万人天发菩提意悟三解脱。尔时如来告诸大众。若有净信善男子善女人。得闻如是。四无垢性甚深法门。受持读习解说书写。如是人等所生之处。遇善知识修菩萨行永不退转。不为一切诸业烦恼之所扰乱。而于现世获大福智。住持三宝得自在力。绍继佛种使不断绝。命终必生知足天宫。奉觐弥勒证不退位。龙华初会得闻正法。授菩提记速成佛道。若欲愿生十方佛土。随其所愿而得往生。见佛闻法。究竟不退阿耨多罗三藐三菩提。

### 阿兰若品第五

尔时会中有一菩萨摩诃萨。名常精进。承佛威神即从座起。偏袒右肩右膝著地。合掌恭敬。而白佛言。世尊。如佛所说。阿兰若处是菩提道场。若有发心求菩提者。不应舍离阿兰若处。是兰若中有多众生。虎豹豺[豸\*良]毒虫恶兽。乃至飞鸟及与猎师。不识如来。不闻正法。又不敬僧。此诸有情无复善根远离解脱。何故如来令修学人住阿兰若速得成佛。唯愿世尊。为诸众生。分别解说决疑令喜。发菩提心使不退转。尔时佛告常精进菩萨。善哉善哉。善男子。汝以大慈问于如来清净解脱。饶益未来诸修行者。功德无量。谛听谛听善思念之。吾今为汝分别演说阿兰若处种种功德。唯然世尊。愿乐欲闻。尔时佛告常精进菩萨。如汝所说。阿兰若处得成圣者。山林之中多诸众生。以何因缘不得成佛。是义不然。所以者何。彼诸众生不识三宝。不知厌足。不识善恶。于山林中。虽有世间种种珍宝。而不能知伏藏之处。菩萨摩诃萨即不如是。善男子。菩萨能知佛法僧宝是出世宝。七珍伏藏是世间宝。悉能辨其种种色相。知其所在而不贪求。亦不乐见。何况手取。菩萨出家。发坚固心不惜身命。舍离父母六亲眷属。乐住山林常作是念。假使三千大千世界劫尽之时。七日并出。火灾炽然焚烧万物。日月星辰妙高山王。及七金山铁围山等。时至皆散。三界之顶非非想天。八万劫尽。还生下地。转轮圣王千子围绕。七宝眷属四洲咸伏。寿命报尽须臾不停。我今亦尔。假使寿年满一百岁。七宝具足受诸快乐。琰魔使至不免无常。作是思惟。我今不如代其父母及诸众生修菩萨行。当得金刚不坏之身。还来三界救度父母。作是愿已。住阿兰若。为诸众生发弘誓愿。上根菩萨发是愿言。愿我未得成佛已来。常于露地长坐不卧。中根菩萨发是愿言。愿我未得成佛已来。于树叶中常坐不卧。下根菩萨发是愿言。愿我未得成佛已来。于石室中常坐不卧。如是三根出家菩萨。坐三种座。各作是念。过去菩萨坐于此座。而能证得陀罗尼门功德自在。过现未来诸菩萨等皆于此座。得陀罗尼修证自在。我亦如是今坐此处。必当成就于陀罗尼而得自在。若未成就得自在者。终不舍离阿兰若处。或有菩萨。未得圆满四无量心。终不舍离阿兰若处。或有菩萨。未得圆满五通神力。终不舍离阿兰若处。或有菩萨。未得圆满六波罗蜜。终不舍离阿兰若处。或有菩萨。未得圆满善巧方便。终不舍离阿兰若处。若有菩萨。未能调伏一切有情。终不舍离阿兰若处。或有菩萨。未得圆满四种摄法。终不舍离阿兰若处。或有菩萨。未能修习六念之法。终不舍离阿兰若处。或有菩萨。未能成就多闻智慧。终不舍离阿兰若处。或有菩萨。未能成就坚固信力。终不舍离阿兰若处。或有菩萨。未能断除六十二见。终不舍离阿兰若处。或有菩萨。未能修习八种正道。终不舍离阿兰若处。或有菩萨。未能永断二障习气。终不舍离阿兰若处。或有菩萨。未能圆满随病与药微妙智慧。终不舍离阿兰若处。或有菩萨。未能圆满大菩提心。终不舍离阿兰若处。或有菩萨。未能圆满恒沙三昧。终不舍离阿兰若处。或有菩萨。未能成就无量神通。终不舍离阿兰若处。或有菩萨。以定通力见十八空而心不惊。如是大事若未成就。终不舍离阿兰若处。或有菩萨。未能圆满一切智智。终不舍离阿兰若处。或有菩萨。未得圆满一切种智。终不舍离阿兰若处。或有菩萨。未得修习三十七种菩提分法。终不舍离阿兰若处。或有菩萨。未得圆满十地万行。终不舍离阿兰若处。或有菩萨。于百劫中未能修行相好之业。终不舍离阿兰若处。或有菩萨。未得圆满如来四智。终不舍离阿兰若处。或有菩萨。未能圆满证大涅槃。终不舍离阿兰若处。或有菩萨。坐金刚座未能证得阿耨多罗三藐三菩提。常坐不起。是名菩萨阿兰若行。善男子。出家菩萨发菩提心入于山林。坐三种座炼磨身心。经三大劫而修万行。证得无上正等菩提。尔时世尊重说偈言。

&nbsp;&nbsp;&nbsp;&nbsp;昔诸如来因地时，&nbsp;&nbsp;&nbsp;&nbsp;住阿兰若离尘处，

&nbsp;&nbsp;&nbsp;&nbsp;伏断烦恼所知障，&nbsp;&nbsp;&nbsp;&nbsp;超过三界证菩提，

&nbsp;&nbsp;&nbsp;&nbsp;过去菩萨修行愿，&nbsp;&nbsp;&nbsp;&nbsp;以阿兰若为舍宅，

&nbsp;&nbsp;&nbsp;&nbsp;阿僧祇劫修福智，&nbsp;&nbsp;&nbsp;&nbsp;十地究竟证三身，

&nbsp;&nbsp;&nbsp;&nbsp;未来菩萨求佛果，&nbsp;&nbsp;&nbsp;&nbsp;入于深山修妙行，

&nbsp;&nbsp;&nbsp;&nbsp;断除二障生死因，&nbsp;&nbsp;&nbsp;&nbsp;常证三空真解脱，

&nbsp;&nbsp;&nbsp;&nbsp;现在十方诸菩萨，&nbsp;&nbsp;&nbsp;&nbsp;修持万行住空闲，

&nbsp;&nbsp;&nbsp;&nbsp;不惜身命求菩提，&nbsp;&nbsp;&nbsp;&nbsp;念念证得无生智，

&nbsp;&nbsp;&nbsp;&nbsp;若欲速证深三昧，&nbsp;&nbsp;&nbsp;&nbsp;因修妙定起神通，

&nbsp;&nbsp;&nbsp;&nbsp;阿兰若处心无诤，&nbsp;&nbsp;&nbsp;&nbsp;能变大地为七宝，

&nbsp;&nbsp;&nbsp;&nbsp;若欲游戏十方国，&nbsp;&nbsp;&nbsp;&nbsp;往来自在运神通，

&nbsp;&nbsp;&nbsp;&nbsp;供养诸佛利群生，&nbsp;&nbsp;&nbsp;&nbsp;住阿兰若无畏处，

&nbsp;&nbsp;&nbsp;&nbsp;欲证有无如幻智，&nbsp;&nbsp;&nbsp;&nbsp;了达诸法本来空，

&nbsp;&nbsp;&nbsp;&nbsp;住阿兰若菩提场，&nbsp;&nbsp;&nbsp;&nbsp;令众亦入真解脱，

&nbsp;&nbsp;&nbsp;&nbsp;若欲速得如如智，&nbsp;&nbsp;&nbsp;&nbsp;证会诸法如如性，

&nbsp;&nbsp;&nbsp;&nbsp;尽大劫海利群生，&nbsp;&nbsp;&nbsp;&nbsp;当住兰若空寂处，

&nbsp;&nbsp;&nbsp;&nbsp;若人欲得难思智，&nbsp;&nbsp;&nbsp;&nbsp;妙高山王纳芥子，

&nbsp;&nbsp;&nbsp;&nbsp;山王芥子不坏相，&nbsp;&nbsp;&nbsp;&nbsp;入于兰若神通室，

&nbsp;&nbsp;&nbsp;&nbsp;若人欲得无碍智，&nbsp;&nbsp;&nbsp;&nbsp;以一妙音演说法，

&nbsp;&nbsp;&nbsp;&nbsp;随类众生各得解，&nbsp;&nbsp;&nbsp;&nbsp;当住兰若修妙观，

&nbsp;&nbsp;&nbsp;&nbsp;若欲无生及无灭，&nbsp;&nbsp;&nbsp;&nbsp;应现十方诸国土，

&nbsp;&nbsp;&nbsp;&nbsp;放光说法利群生，&nbsp;&nbsp;&nbsp;&nbsp;莫离兰若空寂室，

&nbsp;&nbsp;&nbsp;&nbsp;若以足指按大地，&nbsp;&nbsp;&nbsp;&nbsp;令十方界皆振动，

&nbsp;&nbsp;&nbsp;&nbsp;睹相发心除邪见，&nbsp;&nbsp;&nbsp;&nbsp;当住兰若观自心，

&nbsp;&nbsp;&nbsp;&nbsp;若欲诸佛出现时，&nbsp;&nbsp;&nbsp;&nbsp;最初献于微妙供，

&nbsp;&nbsp;&nbsp;&nbsp;檀波罗蜜皆圆满，&nbsp;&nbsp;&nbsp;&nbsp;住阿兰若修妙行，

&nbsp;&nbsp;&nbsp;&nbsp;若人于佛涅槃时，&nbsp;&nbsp;&nbsp;&nbsp;最后供养成檀义，

&nbsp;&nbsp;&nbsp;&nbsp;永断贫穷及八难，&nbsp;&nbsp;&nbsp;&nbsp;誓愿住于兰若中，

&nbsp;&nbsp;&nbsp;&nbsp;若欲福智皆圆满，&nbsp;&nbsp;&nbsp;&nbsp;未来诸佛临涅槃，

&nbsp;&nbsp;&nbsp;&nbsp;受佛付嘱广弘宣，&nbsp;&nbsp;&nbsp;&nbsp;住阿兰若修六念，

&nbsp;&nbsp;&nbsp;&nbsp;若于诸佛涅槃后，&nbsp;&nbsp;&nbsp;&nbsp;结集遗法度众生，

&nbsp;&nbsp;&nbsp;&nbsp;助于诸佛赞真乘，&nbsp;&nbsp;&nbsp;&nbsp;住阿兰若空寂舍，

&nbsp;&nbsp;&nbsp;&nbsp;人天大师薄伽梵，&nbsp;&nbsp;&nbsp;&nbsp;难见难遇过优昙，

&nbsp;&nbsp;&nbsp;&nbsp;若欲奉觐修供养，&nbsp;&nbsp;&nbsp;&nbsp;当住兰若弘悲愿，

&nbsp;&nbsp;&nbsp;&nbsp;众宝之尊法为最，&nbsp;&nbsp;&nbsp;&nbsp;成佛化利皆由此，

&nbsp;&nbsp;&nbsp;&nbsp;如人欲得常听法，&nbsp;&nbsp;&nbsp;&nbsp;住阿兰若修梵行，

&nbsp;&nbsp;&nbsp;&nbsp;始从今身至佛身，&nbsp;&nbsp;&nbsp;&nbsp;常愿发心弘正教，

&nbsp;&nbsp;&nbsp;&nbsp;乃至未得大菩提，&nbsp;&nbsp;&nbsp;&nbsp;念念不舍阿兰若，

&nbsp;&nbsp;&nbsp;&nbsp;若人欲报父母恩，&nbsp;&nbsp;&nbsp;&nbsp;代于父母发誓愿，

&nbsp;&nbsp;&nbsp;&nbsp;入阿兰若菩提场，&nbsp;&nbsp;&nbsp;&nbsp;昼夜常修于妙道，

&nbsp;&nbsp;&nbsp;&nbsp;若欲现世增福智，&nbsp;&nbsp;&nbsp;&nbsp;当来不堕八难中，

&nbsp;&nbsp;&nbsp;&nbsp;如是有情发善心，&nbsp;&nbsp;&nbsp;&nbsp;住阿兰若修悲愿，

&nbsp;&nbsp;&nbsp;&nbsp;三世菩萨求真觉，&nbsp;&nbsp;&nbsp;&nbsp;得道涅槃兰若中，

&nbsp;&nbsp;&nbsp;&nbsp;是故名为大道场，&nbsp;&nbsp;&nbsp;&nbsp;三乘圣众皆同处，

&nbsp;&nbsp;&nbsp;&nbsp;菩萨厌苦入山林，&nbsp;&nbsp;&nbsp;&nbsp;为度群生求圣道，

&nbsp;&nbsp;&nbsp;&nbsp;自未成佛先度他，&nbsp;&nbsp;&nbsp;&nbsp;六道四生皆悲愍，

&nbsp;&nbsp;&nbsp;&nbsp;上根菩萨居露地，&nbsp;&nbsp;&nbsp;&nbsp;中根菩萨居叶中，

&nbsp;&nbsp;&nbsp;&nbsp;下根菩萨居石室，&nbsp;&nbsp;&nbsp;&nbsp;未成佛道常不卧，

&nbsp;&nbsp;&nbsp;&nbsp;三世菩萨住兰若，&nbsp;&nbsp;&nbsp;&nbsp;得陀罗尼自在力，

&nbsp;&nbsp;&nbsp;&nbsp;今我誓同菩萨心，&nbsp;&nbsp;&nbsp;&nbsp;未得总持恒止此，

&nbsp;&nbsp;&nbsp;&nbsp;得大菩提在兰若，&nbsp;&nbsp;&nbsp;&nbsp;入大圆寂由住处，

&nbsp;&nbsp;&nbsp;&nbsp;菩萨起于金刚智，&nbsp;&nbsp;&nbsp;&nbsp;断惑证真成妙觉，

&nbsp;&nbsp;&nbsp;&nbsp;广化众生游聚落，&nbsp;&nbsp;&nbsp;&nbsp;为求寂灭乐山林，

&nbsp;&nbsp;&nbsp;&nbsp;万行因满果亦圆，&nbsp;&nbsp;&nbsp;&nbsp;尽未来时度群品

尔时世尊。演说如是出家菩萨阿兰那行。无量菩萨证极喜地。恒河沙等无数菩萨。永离相用微细烦恼。证不动地。不可说不可说菩萨摩诃萨。断一切障入妙觉地。无边有情发无等等阿耨多罗三藐三菩提心。九万七千众生。远尘离垢得法眼净。