## 大乘本生心地观经卷第七

### 波罗蜜多品第八

尔时弥勒菩萨摩诃萨白佛言。世尊。以何因缘。殷勤称赞住阿兰若修菩萨行。而不称赞住于余处修菩萨行。如来一时在灵鹫山。为诸菩萨广说法要而作是言。菩萨或时止淫女家。亲近屠者示教利喜。无数方便饶益众生。为说妙法令入佛道。世尊今日为新发意所说妙法而不如是。然我等类亲于佛前得闻深法无有疑惑。唯愿如来。为未来世求佛道者。演说甚深微妙真理。令菩萨行无复退转。尔时佛告弥勒菩萨摩诃萨。善男子。发阿耨多罗三藐三菩提心求菩提道。有二菩萨。一者在家。二者出家。在家菩萨为欲化导淫室屠肆。皆得亲近。出家菩萨则不如是。然此菩萨各有九品。上根三品皆住兰若。无间精进利益有情。中下二根诸菩萨等。随宜所住方处不定。或住兰若。或居聚落。随缘利益安隐众生。如是行门汝应观察。


复次善男子。出家菩萨修习佛道已得无漏真实之法。随缘利乐一切有情。若有佛子未得真智住于兰若。要当亲近诸佛菩萨。若有值遇真善知识。于菩萨行必不退转。以是因缘诸佛子等。应当至心求见一佛及一菩萨。善男子。如是名为出世法要。汝等咸当一心修学。


复次善男子。出家菩萨厌离世间住阿兰若。省用功力得圆八万四千波罗蜜行。速证阿耨多罗三藐三菩提。所以者何。若舍名利住山林者。于身命财必无吝惜永无系属。自然易满三种波罗蜜多。弥勒菩萨白佛言。世尊。住阿兰若出家菩萨不畜财宝。以何因缘。能得圆满檀波罗蜜。


佛告弥勒菩萨摩诃萨。善男子。住阿兰若出家菩萨。入于聚落所乞之食。先以少分施于众生。又以余分施于所欲。即得名为檀波罗蜜。以自身命供养三宝。头目髓脑施来求者。即得名为亲近波罗蜜。为求法者说出世法。令发无上菩提心故。即得名为真实波罗蜜。善男子。是名出家菩萨成就布施波罗蜜多。复次善男子。出家菩萨住阿兰若。故修十二头陀之行。若行步时看二肘地不损众生。即得名为持戒波罗蜜。坚持禁戒不惜躯命。即得名为亲近波罗蜜。为求出世说法教化。令发无上菩提之心。即得名为真实波罗蜜。善男子。是名出家菩萨成就持戒波罗蜜多。复次善男子。出家菩萨住阿兰若。能灭嗔恚得慈心三昧。亦无毁辱一切众生。即得名为忍辱波罗蜜。若为一人说一句法。令发阿耨多罗三藐三菩提心。即得名为真实波罗蜜。善男子。是名出家菩萨成就忍辱波罗蜜多。复次善男子。出家菩萨为令众生得成佛故。修精进行。未得成佛福智羸弱。不贪安乐。不造众罪。于昔菩萨行苦行中深生欢喜。翘敬宗仰常无休息。以是因缘。即得名为精进波罗蜜。弃舍身命如捐涕唾。一切时中未尝懈怠。即得名为亲近波罗蜜。遇有缘者说最上道。令趣无上正等菩提。即得名为真实波罗蜜。由精进心如是十行过去不退。现在坚固。未来速满。善男子。是名出家菩萨摩诃萨成就精进波罗蜜多。复次善男子。出家菩萨住阿兰若修习三昧。为摄善法令不散失。入诸解脱永断边见。现于神通化彼众生令得正智。断烦恼本入真法界。悟如实道当趣菩提。以是因缘即得名为禅定波罗蜜。欲令众生如我无异悉得满足。调伏有情不舍三昧。不惜身命修此三昧。即得名为亲近波罗蜜。为诸众生说深妙法。皆令趣向无上菩提。即得名为真实波罗蜜。善男子。是名出家菩萨成就禅定波罗蜜多。复次善男子。出家菩萨处于空闲。亲近供养诸佛菩萨一切智者。常乐听闻甚深妙法。心生渴仰恒无厌足。善能分别二谛真理。断除二障通达五明。说诸法要能决众疑。以是因缘即得名为般若波罗蜜。为求半偈弃舍身命。不惮众苦志求菩提。即得成就亲近波罗蜜。于大会中为人说法。于深妙义无所秘惜。能令发起大菩提心。于菩萨行得不退转。常能观察我身兰若及菩提心真实法身。如是四种无有差别。如是如是观妙理故。即得名为真实波罗蜜。善男子。是名出家菩萨成就般若波罗蜜多。复次善男子。出家菩萨住空闲处。常能修习方便胜智波罗蜜多。以他心智能了有情意乐烦恼心行差别。应病与药悉令除差。自在游戏神通三昧。发大悲愿成熟众生。诸佛之法无不通达。以是因缘即得名为方便善巧波罗蜜多。为欲饶益诸众生故。于身命财都不固惜。即得名为亲近波罗蜜多。为诸众生怨亲平等。说微妙法令入佛智。即得名为真实波罗蜜多。善男子。是名出家菩萨成就方便善巧波罗蜜。复次善男子。出家菩萨入于山林。为诸众生常能修习愿波罗蜜。心恒观察诸法真性非有非空中道妙理。于世俗事悉能辨了。为化有情恒修慈悲。以是因缘。即得名为愿波罗蜜。以四弘愿摄受众生。乃至舍身不坏悲愿。即得名为亲近波罗蜜。说微妙法辩才无碍。若有听闻毕竟不退。即得名为真实波罗蜜。善男子。是名出家菩萨成就愿波罗蜜多。复次善男子。出家菩萨住阿兰若。以正智力善了有情心行黑白。能为众生说相应法。令入大乘甚深妙义。即能安住究竟涅槃。以是因缘。即得名为力波罗蜜。以正智眼照见五蕴空寂之理。能舍身命利众生故。即得名为亲近波罗蜜。以妙智力化邪见众。令断轮回生死恶业。趣向常乐究竟涅槃。即得名为真实波罗蜜。善男子。是名出家菩萨成就力波罗蜜多。复次善男子。出家菩萨住阿兰若。于一切法了知善恶。远离邪见摄受正法。不厌生死不乐涅槃。即得名为智波罗蜜。不爱自身怜愍众生。于身命财恒修大舍。即得名为亲近波罗蜜。以微妙智为诸众生说一乘法。令入阿耨多罗三藐三菩提。以是因缘。即得名为真实波罗蜜。善男子。是名出家菩萨成就智波罗蜜多。善男子。此如是等波罗蜜多。以何义故。说为八万四千差别。汝等当知。为多贪者。分别演说二千一百波罗蜜多。为多嗔者。分别演说二千一百波罗蜜多。为多痴者。分别演说二千一百波罗蜜多。为等分者。分别演说二千一百波罗蜜多。善男子。于如是等二千一百波罗蜜多。以为根本。转增十倍遂成八万四千波罗蜜多。如是等法皆利他行。善男子。若有众生其性难调。闻是法已心未调伏。即为宣说八万四千诸三昧门。如是妙法皆自利行。若有众生其性难调。闻是法已心未调伏。即为宣说八万四千陀罗尼门。如是妙法皆利他行。善男子。我为调伏一切有情。说如是法及以无数善巧方便。现种种相教化众生。善男子。以是义故。一切人天普称如来名为导师。善男子。未来现在诸佛世尊。悉皆修习八万四千波罗蜜门。八万四千诸三昧门。八万四千陀罗尼门。永断八万四千微烦恼障。八万四千微所知障。皆诣兰若菩提树王。坐金刚座入金刚定。降伏一切天魔怨已。证得阿耨多罗三藐三菩提。尔时世尊欲重宣此义。而说偈言。

&nbsp;&nbsp;&nbsp;&nbsp;超过三界大法王，&nbsp;&nbsp;&nbsp;&nbsp;出现世间化群品，

&nbsp;&nbsp;&nbsp;&nbsp;恒河沙等诸菩萨，&nbsp;&nbsp;&nbsp;&nbsp;入佛甘露智慧门，

&nbsp;&nbsp;&nbsp;&nbsp;历劫得道慈氏尊，&nbsp;&nbsp;&nbsp;&nbsp;以大悲心而启问，

&nbsp;&nbsp;&nbsp;&nbsp;善哉无垢法王子，&nbsp;&nbsp;&nbsp;&nbsp;智慧能问真佛乘，

&nbsp;&nbsp;&nbsp;&nbsp;我以师子无畏辩，&nbsp;&nbsp;&nbsp;&nbsp;说大乘中趣觉路，

&nbsp;&nbsp;&nbsp;&nbsp;汝等一心善谛听，&nbsp;&nbsp;&nbsp;&nbsp;转授未来所应授，

&nbsp;&nbsp;&nbsp;&nbsp;十方世界可使空，&nbsp;&nbsp;&nbsp;&nbsp;无令断尽出世道，

&nbsp;&nbsp;&nbsp;&nbsp;将求解脱出世道，&nbsp;&nbsp;&nbsp;&nbsp;不过三根九品类，

&nbsp;&nbsp;&nbsp;&nbsp;上根三品居兰若，&nbsp;&nbsp;&nbsp;&nbsp;中下随缘化世间，

&nbsp;&nbsp;&nbsp;&nbsp;所求道果等无差，&nbsp;&nbsp;&nbsp;&nbsp;同证真如佛性海，

&nbsp;&nbsp;&nbsp;&nbsp;已获无漏真大士，&nbsp;&nbsp;&nbsp;&nbsp;随宜应现济群生，

&nbsp;&nbsp;&nbsp;&nbsp;开示有空不二门，&nbsp;&nbsp;&nbsp;&nbsp;自利利他无间断，

&nbsp;&nbsp;&nbsp;&nbsp;未得无漏诸佛子，&nbsp;&nbsp;&nbsp;&nbsp;应正勤修三种学，

&nbsp;&nbsp;&nbsp;&nbsp;善根回向施众生，&nbsp;&nbsp;&nbsp;&nbsp;一心专念佛菩萨，

&nbsp;&nbsp;&nbsp;&nbsp;愿我常睹佛菩萨，&nbsp;&nbsp;&nbsp;&nbsp;无边庄严功德身，

&nbsp;&nbsp;&nbsp;&nbsp;若使恒闻法雨音，&nbsp;&nbsp;&nbsp;&nbsp;普得同沾心不退，

&nbsp;&nbsp;&nbsp;&nbsp;以身常处于地狱，&nbsp;&nbsp;&nbsp;&nbsp;非不亲近大慈尊，

&nbsp;&nbsp;&nbsp;&nbsp;以身常处于轮回，&nbsp;&nbsp;&nbsp;&nbsp;非不亲闻微妙法，

&nbsp;&nbsp;&nbsp;&nbsp;以是因缘诸佛子，&nbsp;&nbsp;&nbsp;&nbsp;系心常念天人师，

&nbsp;&nbsp;&nbsp;&nbsp;若有佛子修圣道，&nbsp;&nbsp;&nbsp;&nbsp;发起无上菩提心，

&nbsp;&nbsp;&nbsp;&nbsp;厌世住于兰若中，&nbsp;&nbsp;&nbsp;&nbsp;亦得名修三种度，

&nbsp;&nbsp;&nbsp;&nbsp;每日自食先布施，&nbsp;&nbsp;&nbsp;&nbsp;兼将法宝施众生，

&nbsp;&nbsp;&nbsp;&nbsp;三轮清净是檀那，&nbsp;&nbsp;&nbsp;&nbsp;以此修因德圆满，

&nbsp;&nbsp;&nbsp;&nbsp;当知证获波罗蜜，&nbsp;&nbsp;&nbsp;&nbsp;唯由心净不由财，

&nbsp;&nbsp;&nbsp;&nbsp;若有染心施珍财，&nbsp;&nbsp;&nbsp;&nbsp;不如净心施少分，

&nbsp;&nbsp;&nbsp;&nbsp;财施即得名檀度，&nbsp;&nbsp;&nbsp;&nbsp;此波罗蜜非二三，

&nbsp;&nbsp;&nbsp;&nbsp;能施身命及妻子，&nbsp;&nbsp;&nbsp;&nbsp;如是得名亲近度，

&nbsp;&nbsp;&nbsp;&nbsp;若有求法善男子，&nbsp;&nbsp;&nbsp;&nbsp;为说一切大乘经，

&nbsp;&nbsp;&nbsp;&nbsp;令发无上菩提心，&nbsp;&nbsp;&nbsp;&nbsp;乃名真实波罗蜜，

&nbsp;&nbsp;&nbsp;&nbsp;慈悲净信具惭愧，&nbsp;&nbsp;&nbsp;&nbsp;摄受众生离于贪，

&nbsp;&nbsp;&nbsp;&nbsp;愿成如来无上智，&nbsp;&nbsp;&nbsp;&nbsp;财法二施名初度，

&nbsp;&nbsp;&nbsp;&nbsp;坚持菩萨三聚戒，&nbsp;&nbsp;&nbsp;&nbsp;开发菩提离生死，

&nbsp;&nbsp;&nbsp;&nbsp;拥护佛法住世间，&nbsp;&nbsp;&nbsp;&nbsp;能悔误犯真持戒，

&nbsp;&nbsp;&nbsp;&nbsp;伏嗔恚心慈悲观，&nbsp;&nbsp;&nbsp;&nbsp;当念宿因对怨害，

&nbsp;&nbsp;&nbsp;&nbsp;不惜躯命救众生，&nbsp;&nbsp;&nbsp;&nbsp;是名忍辱波罗蜜，

&nbsp;&nbsp;&nbsp;&nbsp;能行难行不暂舍，&nbsp;&nbsp;&nbsp;&nbsp;三僧祇劫常增进，

&nbsp;&nbsp;&nbsp;&nbsp;不共染污恒炼心，&nbsp;&nbsp;&nbsp;&nbsp;为度有情求解脱，

&nbsp;&nbsp;&nbsp;&nbsp;入出三昧得自在，&nbsp;&nbsp;&nbsp;&nbsp;变化神通游十方，

&nbsp;&nbsp;&nbsp;&nbsp;为断众生烦恼因，&nbsp;&nbsp;&nbsp;&nbsp;三摩地门求解脱，

&nbsp;&nbsp;&nbsp;&nbsp;若欲成就真智慧，&nbsp;&nbsp;&nbsp;&nbsp;亲近菩萨及如来，

&nbsp;&nbsp;&nbsp;&nbsp;乐闻出世妙理门，&nbsp;&nbsp;&nbsp;&nbsp;修达三明断二障，

&nbsp;&nbsp;&nbsp;&nbsp;能知众生心差别，&nbsp;&nbsp;&nbsp;&nbsp;随病与药令服行，

&nbsp;&nbsp;&nbsp;&nbsp;慈悲善巧应根宜，&nbsp;&nbsp;&nbsp;&nbsp;方便利生度群有，

&nbsp;&nbsp;&nbsp;&nbsp;观一切法真句义，&nbsp;&nbsp;&nbsp;&nbsp;不著中边离有无，

&nbsp;&nbsp;&nbsp;&nbsp;净智无间会真如，&nbsp;&nbsp;&nbsp;&nbsp;二利均平周法界，

&nbsp;&nbsp;&nbsp;&nbsp;智力能了众生性，&nbsp;&nbsp;&nbsp;&nbsp;为说相应种种法，

&nbsp;&nbsp;&nbsp;&nbsp;智力能入众生心，&nbsp;&nbsp;&nbsp;&nbsp;令断轮回生死本，

&nbsp;&nbsp;&nbsp;&nbsp;智力能分黑白法，&nbsp;&nbsp;&nbsp;&nbsp;随应取舍各了知，

&nbsp;&nbsp;&nbsp;&nbsp;生死涅槃本平等，&nbsp;&nbsp;&nbsp;&nbsp;成就有情离分别，

&nbsp;&nbsp;&nbsp;&nbsp;如是十种殊胜行，&nbsp;&nbsp;&nbsp;&nbsp;摄入八万四千中，

&nbsp;&nbsp;&nbsp;&nbsp;随其品类胜法门，&nbsp;&nbsp;&nbsp;&nbsp;乃名菩萨波罗蜜，

&nbsp;&nbsp;&nbsp;&nbsp;八万四千三摩地，&nbsp;&nbsp;&nbsp;&nbsp;能灭众生散乱心，

&nbsp;&nbsp;&nbsp;&nbsp;八万四千总持门，&nbsp;&nbsp;&nbsp;&nbsp;能除惑障锁魔众，

&nbsp;&nbsp;&nbsp;&nbsp;大圣法王方便力，&nbsp;&nbsp;&nbsp;&nbsp;三种法要化众生，

&nbsp;&nbsp;&nbsp;&nbsp;教网垂于生死海，&nbsp;&nbsp;&nbsp;&nbsp;置彼人天安乐处

尔时世尊说是法时。八万四千忉利天子。断三界障证欢喜地。无数百千六欲天子。悟无生忍得陀罗尼。十六大国王得闻持陀罗尼。无量四众闻菩萨行。或得不退地。或得三昧门。或得陀罗尼。或得大神通。或有菩萨证二三地乃至十地。踊跃欢喜。无量百千诸人天等。发阿耨多罗三藐三菩提心不复退转。八千人天远尘离垢得法眼净。

### 功德庄严品第九

尔时弥勒菩萨摩诃萨白佛言。世尊。如佛所说住阿兰若功德成就当得作佛。菩萨云何修诸功德。而能住是阿兰若中。唯愿世尊。为我解说。


尔时佛告弥勒菩萨摩诃萨言。汝善男子。当修学者。但有一德。是人应住阿兰若处求无上道。云何为一。谓观一切烦恼根源即是自心。了达此法。堪能住止阿兰若处。所以者何。譬如狂犬被人驱打但逐瓦石不逐于人。未来世中住阿兰若新发心者。亦复如是。若见色声香味触法其心染著。是人不知烦恼根本。不知五境从自心生。即此名为未能善住阿兰若处。以是因缘。乐住寂静求无上道。一切菩萨摩诃萨等。若五欲境现前之时。观察自心应作是念。我从无始至于今日。轮回六趣无有出期。皆自妄心而生迷倒。于五欲境贪爱染著。如是菩萨名为堪住阿兰若处。若有人问。何等有情于未来世当得作佛。应指是人于当来世。出三界苦破四魔军。速成菩提入佛智慧。一切世间天龙八部。阿苏罗等皆应供养。若善男子及善女人。以清净心供养如是住阿兰若真善佛子。所获福德无量无边。若复有人以众珍宝供养悲母。所获功德亦无差别。何以故。是人当得阿耨多罗三藐三菩提。转正法轮度人天众。绍三宝种使不断绝。当为众生作归依故。复次善男子。有二种法。系缚行者令不堪任住阿兰若。一者爱乐断见邪法。二者爱乐财宝乐具。又善男子。有二种人。不堪居住阿兰若处。一者具足憍慢。二者恶大乘法。又善男子。有二种人。不应居住阿兰若处。一者邪见不信佛语。二者身自破戒策役持戒。如是等人不应居住阿兰若处求无上道。复次善男子。具四种德。应当安住阿兰若处。云何为四。一者多闻总持不忘。二者分明能解妙义。三者正念常不放逸。四者随顺如来教行。善男子。若有佛子成就如是四种胜德。应当安住阿兰若处。修菩萨行求无上道。复次善男子。出家菩萨。复有四德。庄严自身住阿兰若求佛智慧。云何为四。一者大慈。二者大悲。三者大喜。四者大舍。善男子。如是四法。能生一切福德智慧。利益安乐无量众生。速证无上大菩提法。复次善男子。出家菩萨复有四德。持戒清净能至菩提。云何为四。一者恒住四无垢性。二者常行十二头陀。三者远离在家出家。四者永离谄诳嫉妒。善男子。一切菩萨依此四法。永离生死得大菩提。复次善男子。出家菩萨复有四法。摄一切善。云何为四。一者净持禁戒复有多闻。二者入诸三昧能具智慧。三者得六神通兼修种智。四者善巧方便又不放逸。善男子如是四法。三世菩萨共所修学。汝等佛子亦应修习。疾证广大无上菩提。复次善男子。出家菩萨具四种法。于菩萨行得不退转。云何为四。一者布施。二者爱语。三者利行。四者同事。善男子。如是四行。趣菩提路利生根本。一切菩萨皆应修学。复次善男子。出家菩萨复具四德。住于兰若持戒清净庄严自身。云何为四。一者观察自无本性。伏断二执证无我故。二者他身亦无本性。于怨亲所离憎爱故。三者身心快乐。心心所法无分别故。四者得平等智。生死涅槃无差别故。善男子。如是四法。一切菩萨所应修习。汝等佛子亦当修习速趣无上正等菩提。复次善男子。一切菩萨复有四愿。成熟有情住持三宝。经大劫海终不退转。云何为四。一者誓度一切众生。二者誓断一切烦恼三者誓学一切法门。四者誓证一切佛果。善男子。如是四法。大小菩萨皆应修学。三世菩萨所学处故。复次善男子。出家菩萨复有四法。住阿兰若持戒清净。云何为四。一者爱乐空性空所显故。二者得无恐怖证三昧故。三者于诸众生起大悲愿。四者于二无我无厌背心。善男子。如是四法。一切菩萨入圣要门。依此四法断二障故。复次善男子。出家菩萨复有四法。住阿兰若善持禁戒庄严其身。云何为四。一者永舍我见。二者舍我所见。三者离断常见。四者深能悟解十二因缘。善男子。如是四法。能除毁禁守护净戒庄严其身。复次善男子。出家菩萨住阿兰若。又观四法。能护禁戒妙行增修趣求佛智。云何为四。一者观察五蕴生灭。二者观十二处如空聚落。三者观十八界性同法界。四者于俗谛法无舍无著。善男子。如是四法。一切菩萨所应修学。是故佛子住阿兰若。一心修习求无上道。复次善男子。出家菩萨住阿兰若。具足四种。持戒清净庄严自身。云何为四。一者成就不见身观。二者成就不见语观。三者成就不见意观。四者远离六十二见。善能成就一切智观。善男子。若有佛子。成就如是四种清净。现身证获正性离生。乃至速证无上菩提。以是因缘。汝等佛子。观如是等四种法门。断四恶道证四涅槃。尽未来际度诸有情。令证阿耨多罗三藐三菩提。


复次善男子。出家菩萨住阿兰若。具足八种三昧清净庄严自身。云何为八。一者独坐兰若三昧清净。二者远离绮语三昧清净。三者远离五欲三昧清净。四者调伏身心三昧清净。五者饮食知足三昧清净。六者远离恶求三昧清净。七者远离因声起爱三昧清净。八者为众说法不求利养三昧清净。善男子。如是八种三昧清净。能生百千诸三昧门。汝等佛子应当修习。速证无上正等菩提。复次善男子。出家菩萨住阿兰若。复有八种智慧清净。云何为八。一者五蕴善巧智慧清净。二者十二处善巧智慧清净。三者十八界善巧智慧清净。四者二十二根善巧方便智慧清净。五者三解脱门善巧方便智慧清净。六者能灭一切烦恼善巧方便智慧清净。七者能灭随烦恼善巧方便智慧清净。八者能灭六十二见善巧方便智慧清净。善男子。如是八种智慧清净。汝等菩萨当勤修习。速证无上正等菩提。复次善男子。出家菩萨住阿兰若。复有八种神通清净庄严自身。云何为八。一者于诸色法得无障碍天眼善巧方便神通清净。二者于诸声境得无障碍天耳善巧方便神通清净。三者于诸众生心心所法得无障碍他心智善巧方便神通清净。四者忆念过去生处死处得无障碍宿住智善巧方便神通清净。五者能往十方无数佛刹得无障碍神境智善巧方便神通清净。六者能知众生漏尽未尽得无障碍漏尽智善巧方便神通清净。七者能灭一切烦恼得无障碍无漏智善巧方便神通清净。八者现见自身一切善根回向众生善巧方便神通清净。善男子。如是八种神通清净。十方菩萨同所修学。汝等菩萨亦应修习。速证无上正等菩提。复次善男子。出家菩萨住阿兰若。现身获得八种清净。云何为八。一者身业清净。二者语业清净。三者意业清净。四者正性清净。五者正命清净。六者头陀清净。七者离谄清净。八者一念不忘菩提心清净。善男子。若有佛子住阿兰若。具足如是八种清净。现身成就无边善根。不复退转阿耨多罗三藐三菩提复次善男子。出家菩萨复有八种多闻清净庄严自身。云何为八。一者尊敬和上阿阇梨多闻清净。二者远离憍慢生谦下心多闻清净。三者精进勇猛多闻清净。四者安住正念多闻清净。五者为求法者说甚深义多闻清净。六者不爱自赞毁他多闻清净。七者常能观察一切善法多闻清净。八者听闻正法如说修行多闻清净。善男子。如是八种多闻清净。汝等菩萨皆应修习。速证无上正等菩提。


尔时世尊。说如是等菩萨行已。告弥勒菩萨摩诃萨言。善男子。我涅槃后。后五百岁。法欲灭时。无量众生。厌离世间。渴仰如来。发阿耨多罗三藐三菩提心。入阿兰若为无上道。修习如是菩萨愿行。于大菩提得不退转。如是发心无量众生。命终上生睹史天宫。得见汝身无边福智之所庄严。超越生死证不退转。于当来世大宝龙华菩提树下。得阿耨多罗三藐三菩提。尔时世尊说是法时。二万五千新发意菩萨。于菩提行将欲退转。闻如是法发坚固心。超十信位至第六住。三万八千净行婆罗门。永断邪见得大法忍及陀罗尼。七万六千人。皆发无等等阿耨多罗三藐三菩提心。