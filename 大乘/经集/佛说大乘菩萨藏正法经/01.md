# 佛說大乘菩薩藏正法經卷第一

西天譯經三藏朝散大夫試光祿卿傳梵大師賜紫沙門臣法護等奉　詔譯

## 長者賢護品第一之一

如是我聞：

一時世尊在舍衛國坐夏安居滿三月已，出行訪其裁製成辦衣服之者，與大苾芻眾千二百五十人俱，并餘苾芻、苾芻尼、優婆塞、優婆夷、國王大臣、沙門、婆羅門、長者及諸外道，乃至天、龍、夜叉、乾闥婆、阿修羅、迦樓羅、緊那羅、摩睺羅伽等，於佛世尊尊重恭信志誠供養——世尊受世供利與世福田——所謂飲食衣服、坐臥之具、病緣醫藥及餘廣多受用等物。以佛世尊名稱善譽殊勝高顯超出世間，如來、應供、正等正覺、明行足、善逝、世間解、無上士、調御丈夫、天人師、佛、世尊十號具足。於天人阿修羅、沙門婆羅門、若魔若梵一切世間大眾之中，以自通力而證聖果，隨所遊止宣說正法，初善中善後善，文義深遠純一無雜，圓滿清白梵行之相。

爾時世尊徐緩而至摩伽陀國，次第經行至王舍大城，到已止於鷲峯山中。是時王舍城中有一長者其名賢護，宿植善本，於先佛所廣作佛事，具大財富廣多主宰受用之物，積以金銀財穀庫藏，增集摩尼真珠硨磲、珊瑚吠瑠璃等，及諸象馬牛羊、奴婢侍從并營作人。時賢護長者聞沙門瞿曇從王宮出淨信出家，與大苾芻眾千二百五十人俱，經遊摩伽陀國，次第至於王舍大城，止其鷲峯山中。而彼沙門瞿曇，具足廣大色相功德，名稱善譽超出世間，成正覺果如來、應供、正等正覺、明行足、善逝、世間解、無上士、調御丈夫、天人師、佛、世尊，隨其所應宣說正法，初善中善後善，文義深遠純一無雜，圓滿清白梵行之相。長者即作是念：「我今宜應詣彼沙門瞿曇之所親近瞻禮。彼佛、如來、應供、正等正覺，色相功德斯為甚善。」時賢護長者作是念已，即與五百長者俱，出王舍大城詣佛瞻禮。

爾時世尊日初分時著衣持鉢，與苾芻眾恭信圍繞，入王舍大城次第乞食。而佛世尊威儀嚴肅履步調寂，清淨光明普照世間，進止屈伸端直清淨。時賢護等五百長者遙見世尊徐徐而來，威容相好清淨端嚴，諸根調柔意念寂靜，勝善調伏如大龍王，復類泉流清淨無染。有無數天人大眾導從圍繞，身相巍巍猶紫金色，三十二相八十種好莊嚴具足。天雨眾花廣大殊妙，其所雨花周遍稠密，復有千俱胝葉七寶蓮花隨足而蹈。世尊具足無數百千威儀功德自遠而來。時諸長者於其路左如是見已，於佛世尊深生淨信，以清淨心前詣佛所。到佛所已頭面禮足，肅躬恭信住立佛前。時賢護等五百長者俱白佛言：「世尊瞿曇於大眾中相好增勝！世尊瞿曇於大眾中威德增勝！世尊瞿曇於大眾中名稱增勝！世尊瞿曇於大眾中光明增勝！世尊瞿曇真金色相最上增勝！世尊身相如古金仙！世尊身相妙無等等！世尊諸相具希有法！世尊瞿曇一切世間無與等者！我見世尊具足如是威相功德，以何緣故捨家出家？」

爾時賢護長者即以偈詞而伸讚歎：

&emsp;&emsp;「如我昔聞佛世尊，&emsp;&emsp;名稱吉祥及威德，

&emsp;&emsp;最上妙相我今觀，&emsp;&emsp;殊勝光明具如是。

&emsp;&emsp;清淨妙好真金相，&emsp;&emsp;金色高勝眾所觀，

&emsp;&emsp;離塵無染處眾中，&emsp;&emsp;如眾星中妙月現。

&emsp;&emsp;我昔歸命人中尊，&emsp;&emsp;如須彌山極高勝，

&emsp;&emsp;猶天妙蓋頂相嚴，&emsp;&emsp;周遍次第而普覆。

&emsp;&emsp;頂骨首髮軟復滑，&emsp;&emsp;同彼帝青妙色相，

&emsp;&emsp;頸相猶如孔雀王，&emsp;&emsp;右旋宛轉而柔軟，

&emsp;&emsp;額廣平正復潔白，&emsp;&emsp;雙眉猶如帝釋弓，

&emsp;&emsp;眉間毫相淨復明，&emsp;&emsp;如星中王善照曜，

&emsp;&emsp;兩目善妙喜愛相，&emsp;&emsp;覩者咸生歡悅意，

&emsp;&emsp;諦觀不起厭足心，&emsp;&emsp;頂禮世尊清淨目。

&emsp;&emsp;我覩人中尊鼻相，&emsp;&emsp;隆高修直如金山，

&emsp;&emsp;唇如琥珀類頻婆，&emsp;&emsp;清淨復如淨珠寶，

&emsp;&emsp;齒相明淨復潔白，&emsp;&emsp;如乳如藕及如鴨，

&emsp;&emsp;堅牢清淨密復齊，&emsp;&emsp;隨所動轉而善愛，

&emsp;&emsp;大小諸齒密不厚，&emsp;&emsp;四牙鋒利而無垢，

&emsp;&emsp;猶如鵝王處鵝群，&emsp;&emsp;光瑩清淨白中白。

&emsp;&emsp;面如初日淨光照，&emsp;&emsp;赤優鉢羅及銅色，

&emsp;&emsp;舌相淨妙而廣長，&emsp;&emsp;遍覆面門悉清淨，

&emsp;&emsp;我於天人梵世中，&emsp;&emsp;未嘗見佛妙相好。

&emsp;&emsp;耳輪猶如師子王，&emsp;&emsp;具師子相善無畏，

&emsp;&emsp;我觀喉相具威德，&emsp;&emsp;善納眾味淨光明。

&emsp;&emsp;正直頸項無曲邪，&emsp;&emsp;常得味中之上味，

&emsp;&emsp;容儀敦肅而殊妙，&emsp;&emsp;七處平滿世所聞。

&emsp;&emsp;最勝吉祥人中尊，&emsp;&emsp;如日光明現峯頂，

&emsp;&emsp;七處平滿其所謂，&emsp;&emsp;二手足心及二肩，

&emsp;&emsp;一頸平滿七處同，&emsp;&emsp;圓具清淨而明煥。

&emsp;&emsp;雙臂修直復傭圓，&emsp;&emsp;其猶龍王妙清淨，

&emsp;&emsp;無高無下二臂同，&emsp;&emsp;雙垂二臂立過膝。

&emsp;&emsp;上半身如師子王，&emsp;&emsp;如尼拘陀身圓滿，

&emsp;&emsp;猶那羅延不壞身，&emsp;&emsp;大力忍力皆具足。

&emsp;&emsp;身毛上靡而柔軟，&emsp;&emsp;彼一一毛皆右旋，

&emsp;&emsp;塵翳不染淨妙身，&emsp;&emsp;譬彼蓮花不著水。

&emsp;&emsp;陰藏隱覆而復密，&emsp;&emsp;猶如調善妙馬王，

&emsp;&emsp;雙髀其猶軟草同，&emsp;&emsp;雙腨次第而安住。

&emsp;&emsp;足跟平滿趺相稱，&emsp;&emsp;手足皆具網鞔相，

&emsp;&emsp;復如鵝王指纖長，&emsp;&emsp;手足數周二十指。

&emsp;&emsp;手指纖長赤銅甲，&emsp;&emsp;諸指柔毛而下覆，

&emsp;&emsp;足下圓具千輻輪，&emsp;&emsp;踝骨不麁而不現。

&emsp;&emsp;履步平滿無高下，&emsp;&emsp;行時離地及四指，

&emsp;&emsp;世間最勝妙相圓，&emsp;&emsp;按地寶蓮隨足蹈。

&emsp;&emsp;世尊行步大無畏，&emsp;&emsp;如師子王無高下，

&emsp;&emsp;不遲不速處中平，&emsp;&emsp;遊戲自在無恐畏。

&emsp;&emsp;諸天雨眾微妙花，&emsp;&emsp;空中競奏妙音樂，

&emsp;&emsp;非人供養啟恭虔，&emsp;&emsp;此佛神通希有相。

&emsp;&emsp;色相超越毘沙門，&emsp;&emsp;威光勝踰百千日，

&emsp;&emsp;天人魔梵諸眾中，&emsp;&emsp;悉無如是勝功德。

&emsp;&emsp;今我內心起疑念，&emsp;&emsp;佛具最上神通力，

&emsp;&emsp;復見何等功德門，&emsp;&emsp;故佛出家成聖果？」

爾時世尊告賢護等諸長者言：「諸長者！我見十種諸嬈亂法世間合集，斯苦甚大。何等為十？一者生為嬈亂，二者老為嬈亂，三者病為嬈亂，四者死為嬈亂，五者憂為嬈亂，六者悲為嬈亂，七者苦為嬈亂，八者煩惱為嬈亂，九者愁歎為嬈亂，十者輪迴為嬈亂。如是十種諸嬈亂法世間合集，我見是已，是故我乃淨信出家，趣證阿耨多羅三藐三菩提果。」

爾時世尊欲重宣此義而說偈言：

&emsp;&emsp;「諸愚夫異生，&emsp;&emsp;輪迴網羈絆，

&emsp;&emsp;生嬈亂愁歎，&emsp;&emsp;老病旋逼逐，

&emsp;&emsp;憂悲故苦惱，&emsp;&emsp;死法來吞食；

&emsp;&emsp;若救度出離，&emsp;&emsp;解脫三有網。

「復次長者！瞋之一法互相損害世間合集，斯苦甚大。損害有十。何等為十？一者以我心故，過去已作諸損害事。二者生起思念，現在今作諸損害事。三者生起思念，未來當作諸損害事。四者我所愛者生起思念，而不已作諸損害事。五者我所愛者生起思念，而不今作諸損害事。六者我所愛者生起思念，而不當作諸損害事。七者非我愛者生起思念，過去已作諸損害事。八者非我愛者生起思念，現在今作諸損害事。九者非我愛者生起思念，未來當作諸損害事。十者生起思念，作無義利損害過失。如是十種諸損害事世間合集，我見是已，為令離彼諸損害故，是故我乃淨信出家，趣證阿耨多羅三藐三菩提果。」

爾時世尊重說偈言：

&emsp;&emsp;「眾生瞋最大，&emsp;&emsp;各各互相害，

&emsp;&emsp;已現當損害，&emsp;&emsp;成十損害事。

&emsp;&emsp;愛者不生害，&emsp;&emsp;已作及當作，

&emsp;&emsp;現作亦復然，&emsp;&emsp;不成損害法，

&emsp;&emsp;於我非友愛，&emsp;&emsp;作諸損害事，

&emsp;&emsp;已現當亦然，&emsp;&emsp;生損害罪業，

&emsp;&emsp;并無義過失，&emsp;&emsp;十損害纏縛。

&emsp;&emsp;我見損害法，&emsp;&emsp;乃淨信出家。

「復次長者！種種見中諸險惡見世間合集，斯苦甚大。險惡見者有其十種。何等為十？一者於我見中起險惡見，二者眾生見中起險惡見，三者壽者見中起險惡見，四者於人見中起險惡見，五者於斷見中起險惡見，六者於常見中起險惡見，七者無作見中起險惡見，八者無因見中起險惡見，九者不平等見中起險惡見，十者於邪見中起險惡見。如是十種諸險惡見，我見是已，為欲普令破諸見故，是故我乃淨信出家，趣證阿耨多羅三藐三菩提果。」

爾時世尊重說偈言：

&emsp;&emsp;「我人眾生見，&emsp;&emsp;壽者見亦然，

&emsp;&emsp;諸愚夫異生，&emsp;&emsp;險惡見所覆。

&emsp;&emsp;斷常及無作，&emsp;&emsp;邪無因不平，

&emsp;&emsp;令安立正見，&emsp;&emsp;是故我出家。

&emsp;&emsp;我於阿僧祇，&emsp;&emsp;那庾多百千，

&emsp;&emsp;俱胝劫數中，&emsp;&emsp;為眾生利樂。

「復次長者！有大病箭世間合集，斯苦甚大。大病箭者有其十種。何等為十？一者愛箭，二者無明箭，三者欲箭，四者貪箭，五者瞋箭，六者癡箭，七者慢箭，八者見箭，九者成箭，十者壞箭。如是十種諸大病箭，我欲普令悉得拔除，是故我乃淨信出家，趣證阿耨多羅三藐三菩提果。」

爾時世尊重說偈言：

&emsp;&emsp;「愛箭故貪積，&emsp;&emsp;無智故暗冥，

&emsp;&emsp;無明癡暗覆，&emsp;&emsp;旋趣於他蘊；

&emsp;&emsp;欲箭隨射激，&emsp;&emsp;貪箭故吞食，

&emsp;&emsp;瞋箭起昏迷，&emsp;&emsp;癡箭都所覆；

&emsp;&emsp;見箭起違背，&emsp;&emsp;慢成壞亦然，

&emsp;&emsp;諸愚夫異生，&emsp;&emsp;乃互相毀呰。

&emsp;&emsp;此妄此真實，&emsp;&emsp;互相興違諍，

&emsp;&emsp;破世間病箭，&emsp;&emsp;唯佛無生法。

&emsp;&emsp;世間諸眾生，&emsp;&emsp;常為箭所射，

&emsp;&emsp;為救護拔除，&emsp;&emsp;悉令離諸苦。