# 佛說大乘菩薩藏正法經卷第二十三

西天譯經三藏朝散大夫試光祿卿傳梵大師賜紫沙門臣法護等奉　詔譯

## 持戒波羅蜜多品第七之六 

「復次舍利子！時彼菩薩摩訶薩說是偈已，而更前詣最上眾佛般涅盤所，頭面禮竟涕淚交流，遶百千匝却住一面，復說伽陀曰：

&emsp;&emsp;「『如來於諸有情中，&emsp;&emsp;善說最上真實法， 

&emsp;&emsp;我今發起真實心，&emsp;&emsp;願求無上菩提果。 

&emsp;&emsp;佛具大智真實身，&emsp;&emsp;今滅度已我不見， 

&emsp;&emsp;志發誓願等如來，&emsp;&emsp;當獲殊妙諸相好。 

&emsp;&emsp;我昔曾於俗舍中，&emsp;&emsp;於如來法不恭敬， 

&emsp;&emsp;現招劣弱深鈍根，&emsp;&emsp;致諸魔障來嬈惱。 

&emsp;&emsp;今我未得聞正法，&emsp;&emsp;無量苦惱常逼迫， 

&emsp;&emsp;願得親覩調御師，&emsp;&emsp;發起宿植善根本。 

&emsp;&emsp;我今發是誠實語，&emsp;&emsp;對諸八部天龍眾， 

&emsp;&emsp;證明我此真實心，&emsp;&emsp;願獲當來真實果。 

&emsp;&emsp;願我當承善根力，&emsp;&emsp;得見最上人中尊， 

&emsp;&emsp;聞正法已獲神通，&emsp;&emsp;如大龍故注甘雨。 

&emsp;&emsp;願我不墮八難中，&emsp;&emsp;遠離一切諸欲染， 

&emsp;&emsp;於佛常生諦仰心，&emsp;&emsp;惡魔重障無能縛。 

&emsp;&emsp;願我常於諸佛所，&emsp;&emsp;親得聞持正法藏， 

&emsp;&emsp;潔白之業速圓成，&emsp;&emsp;無邊佛慧皆通達。 

&emsp;&emsp;願我速獲真實語，&emsp;&emsp;以真實故得成佛， 

&emsp;&emsp;當坐菩提大道場，&emsp;&emsp;說真實法利含識。 

&emsp;&emsp;願我早同最上眾，&emsp;&emsp;振神通力大千界， 

&emsp;&emsp;俱胝天眾圍遶時，&emsp;&emsp;獲利益者心歡喜。 

&emsp;&emsp;佛神通力難思議，&emsp;&emsp;住虛空中復難見， 

&emsp;&emsp;願以讚歎功德因，&emsp;&emsp;放淨光明照我等。 

&emsp;&emsp;佛神通力無有量，&emsp;&emsp;慜念有情常顯現， 

&emsp;&emsp;以上妙法令我聞，&emsp;&emsp;億千萬偈歎無盡。』

「復次菩薩摩訶薩心生歡喜轉復增進，說伽陀曰：

&emsp;&emsp;「『若我往昔承記別，&emsp;&emsp;現生當得成佛道， 

&emsp;&emsp;一切有情隨我心，&emsp;&emsp;所修供養皆圓滿。 

&emsp;&emsp;真淨境界不思議，&emsp;&emsp;求菩提者當趣入， 

&emsp;&emsp;眾生若發如是心，&emsp;&emsp;無量如來常再見。』

「復次舍利子！是菩薩摩訶薩昔曾於諸佛所深種善根親近供養，皆悉成辦無量根力。於此沒已得生天界，二十俱胝劫不墮惡趣，二十俱胝劫不耽五欲之樂。復於往昔親近供養七千如來，於一一如來所廣大成辦諸供養事，為求無上正等正覺，於一切時常修梵行。以是往昔善根力故，得成阿耨多羅三藐三菩提，號曰娑羅樹王如來、應供、正遍知、明行足、善逝、世間解、無上士、調御丈夫、天人師、佛、世尊，十號具足出現於世。彼佛會中有諸聲聞皆來集會，復有二十俱胝比丘，與大阿羅漢四萬人俱，諸漏已盡無復煩惱，逮得己利盡諸有結，心得自在到於彼岸。舍利子！彼娑羅樹王如來壽命二十俱胝歲，般涅盤後正法住世滿一萬歲，像法住世亦復如是。全身舍利流布世間，普遍供養廣作佛事。」

爾時世尊說伽陀曰：

&emsp;&emsp;「我於二十俱胝劫，&emsp;&emsp;不曾墮於諸惡趣，

&emsp;&emsp;二十俱胝劫數中，&emsp;&emsp;亦不耽著於五欲。

&emsp;&emsp;七千如來當住世，&emsp;&emsp;於彼時中般涅盤，

&emsp;&emsp;修梵行故得成就，&emsp;&emsp;常與有情獲法欲。

&emsp;&emsp;今我得成菩提道，&emsp;&emsp;故號娑羅王如來，

&emsp;&emsp;二十俱胝劫數中，&emsp;&emsp;安立有情菩提果。

&emsp;&emsp;覺悟菩提最上因，&emsp;&emsp;饒益一切有情故，

&emsp;&emsp;二十俱胝歲數中，&emsp;&emsp;當為有情常說法。

&emsp;&emsp;常與四十俱胝眾，&emsp;&emsp;同坐道場宣正法，

&emsp;&emsp;諸漏已盡悉無餘，&emsp;&emsp;獲得涅盤殊妙果。

&emsp;&emsp;三世如來身舍利，&emsp;&emsp;我甞建塔六十千，

&emsp;&emsp;復立俱胝數寶幢，&emsp;&emsp;於萬年中伸供養。

&emsp;&emsp;正法住世一萬歲，&emsp;&emsp;諸有智者獲利益，

&emsp;&emsp;清淨妙音宣演時，&emsp;&emsp;普獲聞者心歡喜。

「復次舍利子！菩薩摩訶薩圓滿清淨戒行，於一切有情而生對治，於父母所不生貪愛；於諸有情發起對治，於諸欲境不生耽著。菩薩摩訶薩，云何是欲法？云何對治法？欲法者，謂眼觀色欲、耳聽聲欲、鼻嗅香欲、舌了味欲、身著觸欲，而生和合，於此和合而生耽著，是名欲法。既生耽著而被纏縛，於諸纏縛生決定想；此纏縛法畢竟虛假，由貪迷故深樂纏縛。此纏縛法總有三種，謂淺、深、極深，諸有情等應當遠離此纏縛法。又色是纏縛，聲、香、味、觸皆是纏縛。云何色是纏縛？所謂成就身命色故，生於我想、補特伽羅想、壽者想、常想、不壞想、決定不變想、塵境物想、薩伽羅想、五蘊想，此等皆是色法纏縛。又色是纏縛，成就身命色法故，所謂世間諸有欲法，愛著身命妻孥眷屬，是名色法纏縛。乃至觸欲皆是纏縛，諸有染緣而漸成就，諸不善業而皆積集，耽著諸欲不能暫捨。舍利子！云何是欲無過失？謂潔白清淨欲無過失，然於惡趣不生愛著。云何於惡趣中不生愛著？謂欲無過失。舍利子！諸有情等於諸欲事而常親近，無有少分不曾暫捨，由此業報遍受苦果。舍利子！於千世界次第伺察遍觀察已，諸惡朋友無有一人可比於妻。何以故？舍利子！一切有情由愚癡故，諸有智者而常毀棄，是故當知顯現正法。諸無智者而常攝受，是故當知顯現非法諸有為法。男女妻妾互相耽著而生愛樂，邪道攝受男女妻妾數數愛取，障難出離、障難持戒、障難修定、障難生天、障難涅盤、障難一切潔白之法，又復攝受奴婢眷屬，以要言之，又或攝受惡友，為地獄、餓鬼、畜生之所攝受。又復攝受男女妻妾，即彼攝受一切雜染諸不善根。又復攝受男女妻妾乃至飲食，盡其邊際而為障礙：欲見如來而為障礙、欲聞正法而為障礙、欲近聖眾而為障礙。佛之知見清淨潔白之法，一切聖眾，由障礙故皆不能見。於時分中欲求成就而為障礙，求七聖財而為障礙，於不正信法返生攝受，乃至破戒慳吝惡慧無慚無愧皆悉攝受，於非七聖財返生攝受。又復攝受男女妻妾，即彼攝受疾病瘡疣疼痛猛火毒蛇諸苦。又復攝受男女妻妾所住舍宅，猶如塚間，於其塚間發悲號聲，無諸親友乃生聽受，增長癡迷。是虛幻法，於諸善法而為障礙。以要言之，舍利子！破戒之人諸有惡法，如世霜雹毀一切物，破壞善法亦復如是。又復耽著男女妻妾，如貪味人舐於利劍，食熱鐵團諸不淨物。又身垢穢，以貪著故用香花燈塗而自供養，如地獄中極大苦器而自嚴飾。又復於諸奴婢攝受驅使，又復攝受黑瘦惡人種種毀棄，又復攝受駝驢猪狗種種畜類，即是攝受一切苦惱。又復攝受男女妻妾者，舍利子！決定寧入千踰繕那極大猛焰熱鐵城中，不應攝受父母男女妻妾。常起如是染愛之心即便墮落，何況領受諸觸境事。何以故？諸苦所因，以貪染法為諸根本，損害善法根本、憂悲苦惱根本、繫縛善法根本、穢惡根本、生盲根本，而非慧眼潔白根本。如常履踐熱鐵地上，悉令是人墮落邪道。以何因緣說名為妻？妻所作為，如負重擔而能忍受，又甘領納任持重擔，長時不捨受諸苦惱，逼迫身心為其損害；如是因緣說名為妻。如是有情，由起愛故返為奴僕，由耽著故不得自在，被諸打縛皆悉信伏，倍生欽仰隨諸走使；如是因緣說名為妻。若具足說廣大無量。舍利子！又重擔者，所謂五蘊——色、受、想、行、識——而此五蘊名大重擔，不能棄捨。男女妻妾宿因緣故而為眷屬。舍利子！此為破戒緣、壞正行緣、不正見緣、樂飲食緣、地獄餓鬼畜生緣，作勝慧障、閉涅盤門，以是因緣集一切苦，說此名為宿因眷屬。

「又舍利子！母之種族亦多過失。說此種族無量無邊幻化等事，有人隨順則生過失。諸有魔事如在掌中，波旬眷屬及諸魔女種種幻惑多種過失，以輕掉心、侮戲心、顛狂心、猿猴心，善能顯現如是幻惑。以是因緣故，說名為母之種族。舍利子！又此幻惑亦名聚落，而建王城四衢道陌，人民世界廣大無量不可思議。以是因緣故，說名為幻惑聚落。舍利子！如是幻惑諸欲過失應墮惡趣。舍利子！譬如幻師作幻惑事，而於眾中備諸幻具，廣能顯現種種幻事，女人幻惑亦復如是。舍利子！世間有情見彼女人而被纏縛，或時聞聲、或時手觸、或時歌舞起心愛著、或時和合起諸幻惑、或時啼泣，行住坐臥於一切處悉被纏縛，供給走使返為奴僕。舍利子！譬如世間成熟苗稼，遭大雨雹之所損壞。舍利子！母之種族亦復如是，而能損壞夫之種族，亦能損壞一切潔白之法。舍利子！諸欲過失應墮惡趣，一切愚夫不能了知，而返攝受妻妾眷屬。舍利子！此諸菩薩於諸欲過失無義利事，以方便力而能遠離。云何一切愚夫異生，棄背正法返生愚癡非丈夫想？應於一切佛菩薩摩訶薩所作大丈夫想，應當棄捨非丈夫想，不應生諸瞋恚之想，於諸善趣作大丈夫起諸正行，不於惡趣作非丈夫起諸邪行，不於地獄、餓鬼、畜生起諸趣向，不於破戒起諸趣向，不樂於破戒眾中而暫安住，唯樂於最上最勝一切無上正法無障無礙佛慧而起趣向，而樂對治諸不善法起諸趣向：『願我當來作師子吼，不樂隨順諸不善法作異獸吼。願我當來如佛顯現金色之身，不作異生凡夫之身。常為世間導善之首。又於人中無諸險難，安然寢饍無所乏少，常得清淨諸妙飲食皆悉豐足，亦不厭捨世間麁糲飲食。常願於寂靜處修習禪定，速得成就最上最勝妙三摩地，專注一境遠離動亂諸惑障染，常得遊戲諸佛定門，亦復遠離聲聞緣覺諸有定門，不樂依止一切愚夫異生諸有定門。亦不樂著色、受、想行、識五蘊而住，不樂依止地、水、火、風、空、識而住，不樂依止欲界、色界、無色界而住，亦不樂於此界他界而住。雖復於彼見聞覺知妙觸境界及所證得寂靜思惟，亦復不樂依止而住。願常依止如實靜慮之者，雖樂修定於自他身常無損害。願常圓滿佛之智慧，所有欲界諸有為事悉不願樂。』舍利子！菩薩摩訶薩智者有四種出離法。何等為四？一者出離欲界，二者出離一切有情界，三者出離知恩不報而不親近，四者出離一切苦行；應當發起此之四種出離之法。舍利子！菩薩摩訶薩住惡趣中，見諸殊妙母之種族亦不發起貪愛之心，應當發起四種之想。何等為四？一者損減想，二者險難想，三者便利不淨想，四者膿血穢污想。舍利子！菩薩摩訶薩住惡趣中，又應發起三種之想。何等為三？一者如母想，二者如妹想，三者親女想；應當發起此三種想。如是舍利子！菩薩摩訶薩而常善說修習思惟，及諸經典悉應信受。我觀世間無有一人，於無量劫來非母能生、非父能育。至於一切有情循環養育，一切有情亦悉曾為我之父母，或於往昔曾名為母，至於今生返名為婦。彼諸行人應當修學，與諸愚夫異生，我當住於不相違行。如是行相隨順於此。貪愛為心，內心專注作是思惟。所謂貪愛之心，彼云何見生與未生？若或貪愛眼中諸色，彼諸行人內心堅固。應當伺察於自眼中而生愛著。云何眼中而生見見？云何自性而見自性？云何自眼而見自眼？如是自眼四大所成，仗眾緣故而非自性，既非自性而生愛著，愛著之心亦非自性。何以故？彼性非有、此心亦無，由差別故而生愛著。諸愚夫異生由不了故住無分別，我今樂住有分別中而生進求。何以故？如是色相非功德法，是欲思惟。」

爾時世尊說伽陀曰：

&emsp;&emsp;「互相和合為一義，&emsp;&emsp;此中無有義差別，

&emsp;&emsp;亦非內心堅固生，&emsp;&emsp;由貪愛故名積聚。

&emsp;&emsp;云何真實中真實，&emsp;&emsp;而於四大生愛著，

&emsp;&emsp;此法猶如於瓦木，&emsp;&emsp;是中不生愛樂心。

&emsp;&emsp;由我執故生遍計，&emsp;&emsp;從不真實為積聚，

&emsp;&emsp;不真實中貪愛生，&emsp;&emsp;真實貪愛不可得。

&emsp;&emsp;設於十方遍尋求，&emsp;&emsp;真實貪性不可得，

&emsp;&emsp;於不真實計執已，&emsp;&emsp;貪愛心生還積聚。

&emsp;&emsp;彼若如是生伺察，&emsp;&emsp;循環於此遍推窮，

&emsp;&emsp;隨諸增勝推窮時，&emsp;&emsp;真實貪愛不可得。」