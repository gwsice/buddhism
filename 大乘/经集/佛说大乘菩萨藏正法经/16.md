# 佛說大乘菩薩藏正法經卷第十六

譯經三藏朝散大夫試光祿卿光梵大師賜紫沙門臣惟淨等奉　詔譯

## 如來不思議品第四之餘 

「復次舍利子！如來於過去世中，以無著無礙智見隨轉所轉。云何？舍利子！謂過去世諸佛剎中，若成若壞彼一切事，如來以算數方便而悉能知。又佛剎中所有一切藥草樹林而悉能知。又佛剎中所有一切眾生，眾類眾生施設而悉能知。又佛剎中所有一切眾生，種種性行、種種色相周遍廣大而悉能知。又佛剎中諸佛出世作諸化事，乃至一一廣為眾生宣說正法。或有眾生以聲聞法得化度者，或有眾生以緣覺法得化度者，或有眾生以大乘法得化度者，乃至佛剎廣大、諸苾芻眾廣大、壽量廣大、正法住世廣大，久近眾生飲食受用等事，乃至眾生出息入息，如是所有一切眾生過去世中一切諸相，若生若滅諸趣受生、種種根性、種種意樂，佛悉能知。如來以無著心任持了知彼一切法。諸心無邊諸心所起，如來以算數方便皆悉能知。如來以現量智如實觀察過去世中諸眾生心，如是如來最上勝智曾無間斷，為諸眾生如應說法。舍利子！此是如來第十六不共佛法。

「復次舍利子！如來於未來世中，以無著無礙智見隨轉所轉。云何？謂未來世中諸佛如來當出於世，佛悉能知。乃至未來劫火洞然、大水漂溺、猛風吹鼓，或復諸佛剎土安然不動，至于諸佛剎中一切地界碎若微塵，及彼一切藥草樹林，至于一切星宿相狀，至于周遍諸佛剎中諸佛出世、緣覺出世、聲聞出世、菩薩成證，至于眾生出息入息、飲食受用等事。若行若住，乃至一切眾生周遍廣大，一一眾生各趣解脫，或聲聞乘、或緣覺乘、或復大乘得解脫者，而彼一切如來悉知。又復諸佛剎中周遍一切，一一眾生諸所生處及心心所諸所生起，而彼一切如來悉知。雖如是知，亦非如來未來世中於諸眾生有所任持，但於未來世中如應觀察，為諸眾生宣說正法。舍利子！此是如來第十七不共佛法。

「復次舍利子！如來於現在世中，以無著無礙智見隨轉所轉。云何？所謂現在十方一切諸佛剎土，如來以三種算數方便而悉能知。所有現在一切諸佛、一切菩薩、一切緣覺、一切聲聞，如來悉知。至于現在一切星宿相狀亦復遍知，及彼現在一切藥草樹林亦悉了知。至于十方一切地界碎若微塵，以算數方便而悉能知。又復十方一切水界如毛端量水滴上涌，又復十方一切火界迅速起滅，又復十方一切風界百種相狀周遍吹擊，以算數方便而悉能知。又復十方一切空界，假使聚如毛端之量，以算數方便亦悉能知。又復現在三種眾生界而悉能知。又復現在所有一切地獄眾生界趣，彼所生因及所起因而悉能知。又復現在所有一切畜生界趣，彼所生因及所起因而悉能知。又復現在所有一切餓鬼界趣，彼所生因及所起因而悉能知。又復現在一切人趣，彼所生因及所滅因而悉能知。又復現在諸天界趣，彼所生因及所滅因而悉能知。又復現在一切眾生，及眾生心所應任持，若有煩惱、若離煩惱，而悉能知。又復現在一切眾生隨其根性，所應化度、不應化度，如來悉知。然佛如來亦無二種隨流識轉。如來以其入無二理最上法門，為諸眾生說。舍利子！此是如來第十八不共佛法。

「復次舍利子！如是十八不共佛法，如來以具足故，周遍十方一切世界，於大眾中光明顯照，圓具一切威光名稱最上吉祥希有之法。

「又舍利子！如來十八不共佛法，猶若虛空無有邊際，若能知其虛空邊際，即知如來不共佛法所有邊際。是故諸菩薩摩訶薩得聞如來如是十八不共佛法，聞已淨信，超越分別、離諸疑惑，後復生起身喜心喜，發希有想。」

爾時世尊欲重明斯義說伽陀曰：

&emsp;&emsp;「調伏聖者無過失，&emsp;&emsp;身語意業悉無動，

&emsp;&emsp;如應說法利眾生，&emsp;&emsp;此是勝尊不共法。

&emsp;&emsp;佛心無高亦無下，&emsp;&emsp;一切違順皆止息，

&emsp;&emsp;修無諍行解脫心，&emsp;&emsp;此是勝尊不共法。

&emsp;&emsp;佛調伏尊無失念，&emsp;&emsp;解脫行法悉了知，

&emsp;&emsp;四無礙解已圓明，&emsp;&emsp;此是勝尊不共法。

&emsp;&emsp;如來行住及坐臥，&emsp;&emsp;一切皆住等引心，

&emsp;&emsp;無眾生想無亂心，&emsp;&emsp;此是勝尊不共法。

&emsp;&emsp;善逝已無種種想，&emsp;&emsp;諸佛剎土及眾生，

&emsp;&emsp;起平等行大名稱，&emsp;&emsp;此是勝尊不共法。

&emsp;&emsp;佛心無不決擇捨，&emsp;&emsp;決定正道善觀察，

&emsp;&emsp;分別離分別都無，&emsp;&emsp;此是勝尊不共法。

&emsp;&emsp;能仁不減善法欲，&emsp;&emsp;悲方便門常所行，

&emsp;&emsp;調伏無量諸群生，&emsp;&emsp;此是勝尊不共法。

&emsp;&emsp;精進曾無少減缺，&emsp;&emsp;調伏諸見廣無邊，

&emsp;&emsp;善調身語意亦然，&emsp;&emsp;此是勝尊不共法。

&emsp;&emsp;如來不減於正念，&emsp;&emsp;覺了菩提詣道場，

&emsp;&emsp;於法覺了無覺心，&emsp;&emsp;此是勝尊不共法。

&emsp;&emsp;佛無分別離分別，&emsp;&emsp;平等安住等持心，

&emsp;&emsp;諸法決定無所依，&emsp;&emsp;此是勝尊不共法。

&emsp;&emsp;佛慧剎那悉決了，&emsp;&emsp;諸眾生行而悉知，

&emsp;&emsp;隨其意樂闡法門，&emsp;&emsp;此是勝尊不共法。

&emsp;&emsp;隨聲悟解曰聲聞，&emsp;&emsp;想緣生法名緣覺，

&emsp;&emsp;離著無垢等虛空，&emsp;&emsp;此大捨心不思議。

&emsp;&emsp;宿昔安住無覺心，&emsp;&emsp;自性解脫心任持，

&emsp;&emsp;彼解脫法隨應宣，&emsp;&emsp;此是勝尊不共法。

&emsp;&emsp;現威儀道眾所瞻，&emsp;&emsp;直身端視入城邑，

&emsp;&emsp;相好莊嚴眾威光，&emsp;&emsp;眾生覩者皆調伏。

&emsp;&emsp;眾生覩佛真實光，&emsp;&emsp;多俱胝眾獲妙樂，

&emsp;&emsp;蒙光照觸調伏生，&emsp;&emsp;此是勝尊不共法。

&emsp;&emsp;佛以一音演說法，&emsp;&emsp;隨眾生意悉能聞，

&emsp;&emsp;如聲對響理相應，&emsp;&emsp;此是勝尊不共法。

&emsp;&emsp;善逝心業本無有，&emsp;&emsp;智所作業悉不忘，

&emsp;&emsp;聖智隨入眾生心，&emsp;&emsp;此是勝尊不共法。

&emsp;&emsp;禪定等持善相應，&emsp;&emsp;一切戲論無所行，

&emsp;&emsp;平等行法等虛空，&emsp;&emsp;此是勝尊不共法。

&emsp;&emsp;如來悉知過去世，&emsp;&emsp;轉一切法無障礙，

&emsp;&emsp;解脫智了諸趣中，&emsp;&emsp;此是勝尊不共法。

&emsp;&emsp;所有世間未來法，&emsp;&emsp;當有所得或無得，

&emsp;&emsp;眾生剎土及如來，&emsp;&emsp;佛悉了知無懈倦。

&emsp;&emsp;佛心曾無諸散亂，&emsp;&emsp;未來世中隨觀察，

&emsp;&emsp;眾生及法知亦然，&emsp;&emsp;此是勝尊不共法。

&emsp;&emsp;現在世中諸所轉，&emsp;&emsp;如來悉知無所著，

&emsp;&emsp;佛調御者等虛空，&emsp;&emsp;此是勝尊不共法。

&emsp;&emsp;如來所有不共法，&emsp;&emsp;而十八種不思議，

&emsp;&emsp;如實開明若虛空，&emsp;&emsp;菩薩應當生淨信。

「舍利子！如來以具足如是十八不共佛法故，如來、應供、正等正覺了知勝處，於大眾中作師子吼轉妙梵輪，餘諸沙門婆羅門天人魔梵悉不能轉，無與如來同其法者。

「舍利子！諸住信菩薩得聞如來如是不思議法，聞已當生清淨信樂，超越分別、離諸疑惑，後復生起身喜心喜，發希有想。

## 慈悲喜捨品第五之一

「復次舍利子！彼住信菩薩，諸佛世尊審知其器，堪可任持菩薩藏正法之器、是諸佛法器，如是知已即詣其所，隨應為說菩提道法。

「舍利子！以是緣故，當知住信菩薩是大法器。

「舍利子！我念過去世阿僧祇劫前，復過無量不思議阿僧祇劫數，爾時有佛出現世間，其名大蘊如來、應供、正等正覺、明行足、善逝、世間解、無上士、調御丈夫、天人師、佛、世尊。彼佛於其世間天人阿脩羅、沙門婆羅門等諸大眾中，以自通力圓證聖果。為諸大眾宣說正法，初善中善後善，文義深遠純一無雜，圓滿清白梵行之相。舍利子！彼大蘊如來、應供、正等正覺諸眾會中，有七十二那庾多聲聞大眾，皆是阿羅漢，諸漏已盡無復煩惱，心得自在到於彼岸。彼時有國名最勝幢，有大國王名最勝壽。正法治化，國土廣大安隱豐樂，人民熾盛。其王有子名精進行，色相端嚴人所樂觀，宿種善根，已曾親近過去百千那庾多俱胝諸佛如來恭敬供養。

「是時太子與自官屬止一殊妙大園苑中。爾時大蘊如來、應供、正等正覺知其精進行太子是佛法器，堪可任持菩薩藏正法之器，如是知已即詣園苑。到已爾時處于空中為精進行太子說菩提道法。彼佛告言：『太子！此中何名為菩提道？謂於一切眾生起慈波羅蜜多隨轉攝法，此即名為菩提道。

「『復何名為一切眾生慈波羅蜜多？太子！所謂菩薩於眾生界行廣大慈。彼眾生界如虛空界，譬如虛空寥廓廣大；菩薩慈心亦復如是，於眾生界及眾生聚中無不廣大慈心周遍。太子當知，如眾生界無有限量，菩薩慈觀亦復無量。又如虛空無邊際故，而眾生界亦無邊際。以其眾生無邊際故，慈心亦復無其邊際。太子當知，彼眾生界其數廣多，非同地界水火風界。今說譬喻以明斯義，顯眾生界廣多無量。太子！譬如東方殑伽沙數等諸世界，南西北方四維上下周遍十方殑伽沙數等諸世界，而彼一切同一大海，大水充滿同一源流。以彼如是十方一切殑伽沙等諸世界中諸眾生聚破為百分，乃至如彼一毛端量，舉一水滴次復如前以其殑伽沙等眾生數量為半百分，乃至如彼一毛端量舉一水滴。次復如前以其殑伽沙等眾生數量復破半百，乃至如彼一毛端量。太子！如前所說彼大水蘊，以其算數方便，不能比等眾生界數無量無邊。而眾生界無量無邊故，菩薩慈心亦復如是。太子！於汝意云何？所有菩薩慈觀善根，汝可知其量不？』太子白言：『不也。世尊！不也。善逝！』佛言：『太子！菩薩摩訶薩慈觀善根，無量無邊亦復如是。

「『復次太子！菩薩慈心能自隨護、作他利益，以慈心故於他無瞋亦無懈倦，離諸忿恚、息諸過失，不見違順，表示清淨，滅諸垢穢。於身語心常生妙樂，蠲除雜染息諸怖畏，善護恚惡、起清淨意，滅諸鬪戰不執刀杖，向解脫門離諸損害。所有一切諂曲心意、雜亂詞句虛假語言，皆悉遠離，順善財利資養身命。帝釋梵王常所恭敬，威德莊嚴智者稱讚。護諸愚者、護持梵行，不著欲界。解脫道等一切出生而善攝受，非所愛樂諸有福行，亦不積集一切勝上諸有福行，而常增長。三十二相八十種好以為莊嚴，一切下劣殘缺諸根亦悉遣除。順向善趣涅盤正道，一切惡趣剎那止息，一切法愛而自喜樂。諸欲受用大富王位，增上適悅悉無愛著。於諸眾生起平等心，而行布施離諸異想。一切戒學順向修習，諸毀戒者善為作護。現忍辱力，遠離惡魔憍慢等事。發勤精進出離正行，於禪定解脫等持等至，根本煩惱以決定心而求出離。勝慧淨因，出生一切慈聞總持，自分他分悉無違害，息除一切魔煩惱分。行住坐臥增長一切妙樂和合，除蕩一切不善自性及諸作意。慚愧妙香而常塗飾，消滅一切惡趣障難及煩惱等。常起慈心救護世間，以大慈心棄捨己樂隨與他樂。

「『復次太子！諸聲聞人所起慈心但唯自利，菩薩慈心而常利益一切眾生。又復當知，初發心菩薩行眾生緣慈，修行位菩薩行法緣慈，得忍菩薩行無緣慈。太子！如是所說皆是菩薩摩訶薩行大慈心。若諸菩薩住慈心者，即能為諸眾生行廣大慈。』

佛說大乘菩薩藏正法經卷第十六