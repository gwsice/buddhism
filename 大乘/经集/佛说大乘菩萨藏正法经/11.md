# 佛說大乘菩薩藏正法經卷第十一

譯經三藏朝散大夫試光祿卿光梵大師賜紫沙門臣惟淨等奉　詔譯

## 如來不思議品第四之五 

「復次舍利子！云何名為如來種種信解智力？謂佛如來於諸眾生諸補特伽羅所有信解種種差別，如來一一如實了知。若諸眾生本住貪愛、於瞋起解、廣如經說。若諸眾生本住著癡、於瞋起解，如來一一如實了知。若諸眾生本住不善之法，於不善法起解，如來一一如實了知。若諸眾生本住善法、於善法起解、如來一一如實了知。若諸眾生修下劣行、於殊勝法而起信解，如來悉如實知。若諸眾生修殊勝行、於下劣法而起信解，如來悉如實知。若諸眾生修下劣行、於殊勝分位而起信解，如來悉如實知。若諸眾生修殊勝行、起下劣解，如來悉如實知。若諸眾生於邪定聚而起信解，取彼定法，如來悉如實知。若諸眾生於正定聚而起信解，取彼定法，如來悉如實知。若諸眾生於正定聚取彼解脫，如來悉如實知。若諸眾生信解欲界定法，從欲界入，如來悉如實知。若諸眾生信解色界定法，從色界入，如來悉如實知。若諸眾生信解無色界定法，從無色界入，如來悉如實知。若諸眾生信解三界定法，遍三界入，如來悉如實知。若諸眾生本住下劣分位而得殊勝之法，如來悉如實知。若諸眾生本住殊勝分位而得下劣之法，如來悉如實知。若諸眾生起種種信解、種種色相、種種受用、種種領納，如來悉如實知。若諸眾生信解以先業故當感墜墮，如來悉如實知。若諸眾生信解脫之法取彼解脫，如來悉如實知。如來如是如實知已，隨其所應即為說法。

「舍利子！此是如來信解智力，無有邊際與虛空等。若諸住信菩薩於佛如來種種信解最勝智力，聞已淨信，超越分別、離諸疑惑，後復生起身喜心喜適悅之相，發希有想。」

爾時世尊重明斯義說伽陀曰：

&emsp;&emsp;「世間種種信解法，&emsp;&emsp;過未現在無限量，

&emsp;&emsp;即彼信解如所思，&emsp;&emsp;佛人中尊皆曉了。

&emsp;&emsp;若於貪法起信解，&emsp;&emsp;而本住著瞋分位，

&emsp;&emsp;若瞋若癡義亦然，&emsp;&emsp;佛隨信解皆明了。

&emsp;&emsp;住貪住癡等諸法，&emsp;&emsp;隨心所持難思度，

&emsp;&emsp;相續無間遍所行，&emsp;&emsp;能仁勝智皆明了。

&emsp;&emsp;若諸眾生下劣行，&emsp;&emsp;還復信解廣大法，

&emsp;&emsp;行勝解劣義亦然，&emsp;&emsp;佛調御尊皆明了。

&emsp;&emsp;若眾生取邪定聚，&emsp;&emsp;來還所起亦復然，

&emsp;&emsp;所有三界解脫門，&emsp;&emsp;佛隨信解皆明了。

&emsp;&emsp;所生色相種種異，&emsp;&emsp;受用差別亦復然，

&emsp;&emsp;隨先業故報無差，&emsp;&emsp;二足勝尊皆明了。

&emsp;&emsp;隨其信解了知已，&emsp;&emsp;如其所應為說法，

&emsp;&emsp;第三勝解智力門，&emsp;&emsp;佛子當生清淨信。

「舍利子！如是如來第三信解智力。如來、應供、正等正覺以具勝智力故了知勝處，於大眾中能師子吼轉妙梵輪，一切世間天人魔梵悉不能轉，無與如來同其法者。

「復次舍利子！云何如來種種界智力？謂佛如來於種種界如實了知。若諸眾生於諸世間以諸福行而為長養，如來悉能如實了知。若諸眾生以非福行而為長養，如來悉如實知。若諸眾生以不動行而為長養，如來悉如實知。若諸眾生修出離行，如來悉如實知。又舍利子！如來如實了知眼界、色界、眼識界。云何能知？謂佛了知內空、外空、內外空故。乃至意界、法界、意識界悉如實知。云何能知？謂佛了知內空、外空、內外空故。又舍利子！如來了知地界、水界、火界、風界及虛空界，悉如實知。云何能知？謂如虛空故亦然了知。如來悉知欲界、色界及無色界分別所起，知有為界是造作相，知無為界是無造作相，知雜染界是客塵煩惱相，知清淨界是自性明亮相，知諸行界是不如理作意無明相，知涅槃界是如理作意明智相。

「又舍利子！若諸界依止、諸界安住、諸界隨順、諸界建立、諸界作用、諸界意趣、諸界寂定、諸界住著，如來一一如實了知，隨所知已即為說法。舍利子！此是如來種種界智力，如是勝力無有邊際。若諸住信菩薩於佛如來如是智力，聞已淨信，超越分別、離諸疑惑，後復生起身喜心喜適悅之相，發希有想。」

爾時世尊重明斯義說伽陀曰：

&emsp;&emsp;「一切世間諸眾生，&emsp;&emsp;以種種界為依止，

&emsp;&emsp;隨轉界趣義亦然，&emsp;&emsp;佛無上尊皆明了。

&emsp;&emsp;福非福及不動行，&emsp;&emsp;諸出離界義亦然，

&emsp;&emsp;隨諸界趣安住心，&emsp;&emsp;涅槃無動常寂靜。

&emsp;&emsp;所有眼界及色界，&emsp;&emsp;彼眼識界亦復然，

&emsp;&emsp;耳鼻舌身意界中，&emsp;&emsp;如來如實皆明了。

&emsp;&emsp;於其法界了知已，&emsp;&emsp;彼意識界亦復然，

&emsp;&emsp;了知諸法內外空，&emsp;&emsp;此即能仁大智力。

&emsp;&emsp;地界水界及火界，&emsp;&emsp;而彼風界亦復然，

&emsp;&emsp;如是諸界遍了知，&emsp;&emsp;猶如虛空等無異。

&emsp;&emsp;所有欲界及色界，&emsp;&emsp;彼無色界亦復然，

&emsp;&emsp;如來如是遍了知，&emsp;&emsp;及彼分別所起等。

&emsp;&emsp;而彼虛空無邊際，&emsp;&emsp;諸界無邊亦復然，

&emsp;&emsp;佛於一切雖遍知，&emsp;&emsp;不起我心能了解。

&emsp;&emsp;了知諸界無所生，&emsp;&emsp;亦知諸界無所滅，

&emsp;&emsp;如是諸界寂靜心，&emsp;&emsp;無上丈夫皆明了。

&emsp;&emsp;如其虛空無邊際，&emsp;&emsp;佛智無邊亦復然，

&emsp;&emsp;以無礙智悉了知，&emsp;&emsp;種種信解皆解脫。

&emsp;&emsp;知心所起信解已，&emsp;&emsp;俱胝眾生悉調伏，

&emsp;&emsp;如來第四力圓成，&emsp;&emsp;佛子當生清淨信。

「舍利子！如是如來第四智力，廣說乃至無與如來同其法者。

「復次舍利子！云何名為如來根勝劣智力？謂諸眾生所有根性若勝若劣，如來一一如實了知。云何能知？謂下根、中根及彼利根，亦復遍知殊勝諸根，乃至積集分別從貪所起諸業根性、從瞋所起諸業根性、從癡所起諸業根性，如來悉如實知。如是分別諸業虛妄所起貪瞋癡等，皆如實知。如是分別諸根從貪瞋癡少分所起者，如來悉如實知。分別諸根從貪瞋癡廣大所起者，亦如實知。分別諸根從貪瞋癡執著所起者，亦如實知。若善因根性、若不善因根性、若不動因根性、若出離因根性，如來悉如實知。

「又舍利子！如來遍知一切眾生眼根、耳根、鼻根、舌根、身根、意根，女根、男根、命根，苦根、樂根、憂根、喜根、捨根，信根、精進根、念根、定根、慧根，未知當知根、已知根、具知根，如是二十二根，如來悉如實知。又諸根中，若眼根因通耳根分位，非鼻根、舌根、身根，如來悉如實知。若耳根因通鼻根分位，若鼻根因通舌根分位，若舌根因通身根分位，若身根因通眼根分位，如是諸根因及分位，如來悉如實知。若諸眾生有布施根性修持戒行，如來了知自他根故，即為宣說布施之法。若諸眾生有持戒根性修布施行，如來了知自他根故，即為宣說持戒之法。若諸眾生有忍辱根性修精進行，如來了知自他根故，即為宣說忍辱之法。若諸眾生有精進根性修忍辱行，如來了知自他根故，即為宣說精進之法。若諸眾生有禪定根性修勝慧行，如來了知自他根故，即為宣說禪定之法。若諸眾生有勝慧根性修禪定行，如來了知自他根故，即為宣說勝慧之法。總略乃至諸菩提分法，亦如是說。若諸眾生具聲聞根性修緣覺乘行，如來了知自他根故，即為宣說聲聞乘法。若諸眾生具緣覺根性修聲聞乘行，如來了知自他根故，即為宣說緣覺乘法。若諸眾生具大乘根性而修聲聞緣覺乘行，如來了知自他根故，即為宣說大乘之法。若諸眾生具最上乘根性修大乘行，如來了知自他根故，即為宣說最上乘法。若諸眾生具不堪任非法器根性，如來了知無所堪任非法器已，即當捐棄。若諸眾生有所堪任是法器者，如來即為宣說正法。舍利子！如來於一切眾生中，若觀察諸根而悉了知，不觀察諸根亦悉了知；若出離根者而悉了知，不出離根者亦悉了知。隨諸眾生何等根性，若諸行法、若意樂因、若緣若障、若究竟處、若最後根，如來一一皆如實知。」

爾時世尊重明斯義說伽陀曰：

&emsp;&emsp;「趣向彼岸諸根性，&emsp;&emsp;知眾生性及意樂，

&emsp;&emsp;世間諸根遍了知，&emsp;&emsp;人中師子宣正法。

&emsp;&emsp;普觀下中上根器，&emsp;&emsp;未曾有智而遍轉，

&emsp;&emsp;知解脫器諸眾生，&emsp;&emsp;智宣勝法令開曉。

&emsp;&emsp;決定煩惱諸所起，&emsp;&emsp;隨眾生根少或多，

&emsp;&emsp;如諸根性遍了知，&emsp;&emsp;隨順宣說智行法。

&emsp;&emsp;若諸眾生具善根，&emsp;&emsp;或具不善諸根者，

&emsp;&emsp;眼耳鼻舌身意根，&emsp;&emsp;苦樂憂喜捨根性，

&emsp;&emsp;信進念定慧根等，&emsp;&emsp;男女命根亦復然，

&emsp;&emsp;如其宣說彼信根，&emsp;&emsp;餘根勝義亦如是。

&emsp;&emsp;根性所行及諸相，&emsp;&emsp;隨眾生意而遍轉，

&emsp;&emsp;應根宣說勝法門，&emsp;&emsp;智善明了諸苦法。

&emsp;&emsp;聲聞諸根難解脫，&emsp;&emsp;唯佛菩提善出離，

&emsp;&emsp;聲聞不知佛智因，&emsp;&emsp;為說菩提最勝力。

「舍利子！此是如來第五智力，廣說乃至無與如來同其法者。

「復次舍利子！云何名為如來至處道智力？謂佛如來遍一切處所向之道，皆如實知。云何能知？若眾生界住正定聚者、住不定聚者、住邪定聚者，一一了知。若住正定聚眾生界者，所有因力及彼先行，而悉具足開明利根。如來知彼有所堪任是解脫器，隨昔因力而為說法。若住不定聚眾生界者，以彼緣力成熟相故，隨其所應說法教授即得解脫。若緣力未熟即不解脫，如來俟其因緣和合，值佛出世即為說法。彼於佛所得聞法已，深固勤行乃得勝果。若住邪定聚眾生界者，不修正業、根性癡暗、非其正器，如來不為說法。以其無所堪任非解脫器，如來知已即當損棄。是故諸菩薩應當勤行被精進鎧。又舍利子！如來了知三種貪處，謂有貪處善相所起，復有貪處邊際相所起，復有貪處先因所起。如來了知三種瞋處，謂有瞋處惱害相所起，復有瞋處貪不滿意所起，復有瞋處宿習所起。如來了知三種癡處，謂有癡處無明因所起，復有癡處有身見因所起，復有癡處疑惑因所起。如來一一如實了知。又舍利子！如來於諸苦處，以迅速神通而能了知，以其利根故。或於苦處以遲緩神通而能了知，以其柔軟根故。又復如來於諸樂處，以迅速神通而能了知，以其利根故。或於樂處，以遲緩神通而能了知，以其柔軟根故。又於遲緩處，以遲緩神通而能了知，以障道故。於遲緩處，以迅速神通而能了知，令得輕安故。於迅速處，以遲緩神通而能了知，以無畢竟安隱故。於迅速處，以迅速神通而能了知，以無別異故。又復有處，得決擇力圓滿非修習力，有得修習力圓滿非決擇力，有修習力及決擇力皆得圓滿，有修習力及決擇力皆不圓滿，如來一一如實了知。又復有處，意樂具足行不具足，有行具足意樂不具足，有意樂具足行亦具足，有意樂不具足行亦不具足，如來一一如實了知。又復有處，身業清淨非語非心；又復有處，心業清淨非身非語；又復有處，身語心業皆不清淨；又復有處，身語心業皆悉清淨；如來一一如實了知。

「舍利子！所有一切眾生於一切處，所作因業若動若寂，如來以無礙智隨眾生轉。舍利子！如是如來至處道智力，無其邊際與虛空等。諸住信菩薩聞已淨信，超越分別、離諸疑惑，後復生起身喜心喜適悅之相，發希有想。」