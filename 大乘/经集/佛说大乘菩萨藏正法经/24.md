# 佛說大乘菩薩藏正法經卷第二十四

西天譯經三藏朝散大夫試光祿卿傳梵大師賜紫沙門臣法護等奉　詔譯

## 持戒波羅蜜多品第七之餘 

爾時世尊說是偈已告舍利子言：「我今所說，於諸契經展轉增勝，隨順根力應當信解。舍利子！又此眼等，譬如泡沫不可撮摩，於泡沫中無我、無人、無眾生、無壽者、無補特伽羅、無意生、無儒童、無作者亦無受者；如是了知諸法不生，離一切相，此中何有貪愛之者？又此眼等譬如陽焰，一切煩惱貪愛集生，前際後際無我、無人、無眾生、無壽者、無補特伽羅、無意生、無儒童、無作者亦無受者；如是了知諸行不轉，離一切相，此中何有貪愛之者？又此眼等譬如芭蕉，體不實故。於芭蕉中無我、無人乃至離一切相，此中何有貪愛之者？又此眼等譬如幻化，顛倒集生，此幻化中無我、無人乃至離一切相，此中何有貪愛之者？又此眼等猶如夢中，見諸色相非真實故，於此夢中無我、無人乃至離一切相，此中何有貪愛之者？又此眼等猶如谷響，由緣生故。於谷響中無我、無人乃至離一切相，此中何有貪愛之者？又此眼等猶如影像，隨諸業惑之所顯現。此影像中無我、無人乃至離一切相，此中何有貪愛之者？又此眼等譬如浮雲，聚散無定體非究竟。此浮雲中無我、無人乃至離一切相，此中何有貪愛之者？又此眼等，譬如電光剎那變滅，此電光中無我無人，乃至離一切相，此中何有貪愛之者？又此眼等，猶如虛空離我我所，於空法中無我無人，乃至離一切相，此中何有貪愛之者？又此眼等，猶如愚聾無所覺知，又如草木牆壁瓦礫諸非情物無所覺知，而此愚聾非情法中無我無人，乃至離一切相，此中何有貪愛之者？又此眼等，猶如諸行皆流轉故，亦如風鳶假緣和合，此諸行中無我無人，乃至離一切相，此中何有貪愛之者？又此眼等皆是虛假，一切不淨之所積聚，此虛假法無我無人，乃至離一切相，此中何有貪愛之者？又此眼等如鏡中像，隨物顯現旋有旋無是破壞法，此鏡像中無我無人，乃至離一切相，此中何有貪愛之者？又此眼等猶如苦井，老病死苦四蛇二鼠交相侵迫，此苦井中無我無人，乃至離一切相，此中何有貪愛之者？又此眼等無實邊際，浮塵之根死法所侵乃見邊際，此邊際中無我、無人、無眾生、無壽者、無補特伽羅、無意生、無儒童、無作者亦無受者，如是了知離一切相，此中何有貪愛之者？舍利子！蘊處界法亦復如是，若菩薩摩訶薩內心堅固真實相應，永不墮於貪愛法中；若墮貪愛，無有是處。於貪愛法真實厭離，舍利子！是名菩薩摩訶薩戒行清淨。又菩薩摩訶薩如是圓滿清淨戒行，於諸有情不生損害，至於微細有情悉能饒益，亦復不惜軀命，普於一切無所不捨。或受佗恩而能還報，自佗受用悉令圓滿。又菩薩摩訶薩於一切處，寧喪身命，遠離種種邪欲之行；寧喪身命，不以妄語及以兩舌虛誑有情，於自眷屬常生喜足；寧喪身命遠離綺語，常出慈愛柔順之語、決定正直之語，常自護身，於佗塵境不生貪愛；寧喪身命，不生瞋恚，人所毀呰終不傾動，而能忍受諸惡語言；寧喪身命，不生邪見。何以故？歸依諸佛心不退轉，常持禁戒無所毀犯，亦復不樂世智辯聰，唯學佛慧，堅持禁戒，常無過失，遠離險惡諸雜染法。堅持禁戒，遠離諸惡煩惱積習，常得成就潔白勝行，增長往昔普施飲食。堅持禁戒，隨心所欲自在而行安樂吉祥。持諸禁戒，於諸智者不生毀謗，初中後時正念無失。於持戒中離諸譏謗，諸有過失皆悉不生，於諸根門而常密護，於持戒中具大名稱。諸有善法而常攝受，少欲知足於諸應供而常知分。歡喜持戒斷諸攀緣，常行正直。持諸禁戒，於三業中而常伺察，樂居曠野。堅持禁戒，於諸女人常生厭離，而常愛樂諸聖種族。堅持禁戒，誓願不觀世間美境，於頭陀行而無缺漏。持諸禁戒，於自善根不由他起，言行相應。持諸禁戒，於諸人天不生虛誑，常生慈心而復增勝，於諸有情無損害意起大悲心。常持禁戒，忍受一切諸苦惱事，歡喜持戒愛樂諸法，而無執著常修捨行。持諸禁戒，於逆順境常行平等，於自過失常能伺察，隨順他心而常守護，善能調伏一切有情。持諸禁戒而能圓滿檀波羅蜜。持諸禁戒，而能圓滿戒波羅蜜堅持之心無人能勝。持諸禁戒而能圓滿忍辱波羅蜜，於諸善法而為究竟。持諸禁戒而能圓滿精進波羅蜜，於靜慮中不生懈倦。持諸禁戒而能圓滿禪波羅蜜，修習聞慧常無間斷。持諸禁戒而能圓滿勝慧波羅蜜，志樂親近諸善知識。持諸禁戒堅固積集菩提分法，遠離惡友。持諸禁戒常得遠離諸險苦難，於自身分常生厭離。持諸禁戒於無常想而能伺察，於自壽命復能棄捨。持諸禁戒而常不樂久住於世，唯常遠離諸相違行。持諸禁戒，於自心意常極清淨離諸熱惱。持諸禁戒，遠離貪愛，不自貢高而能謙下。持諸禁戒，純直無諂，柔和軟語如實相應。持諸禁戒，獲大名稱，普遍一切而自調伏。持諸禁戒，常無瞋恚，好樂寂靜，以善語言化利有情。持諸禁戒，如實而說悉無違背，以四攝法攝受有情。持諸禁戒，常護正法，於自法財而無匱乏。諸有智者於此戒蘊悉皆具足，而能行諸菩薩之行。舍利子！菩薩摩訶薩以是持戒波羅蜜多故，而能發起勇猛之心，所有魔事及魔眷屬悉皆隱蔽，諸嬈惱事亦復不現。

## 忍辱波羅蜜多品第八之一

「舍利子！云何菩薩摩訶薩忍辱波羅蜜多？是菩薩摩訶薩為護禁戒發起勇猛，修行具足忍辱波羅蜜多。修是行時，世間所有一切嬈惱不饒益事皆能忍受，若寒熱饑渴、暴風酷日，若蚊虻水蛭毒蟲之類共來觸惱，悉能安受。若諸眾生以惡語言互來毀謗，及欲損害菩薩身命，菩薩爾時心無恐怖，不生恚惱亦無怨結，已生現生當生悉能忍耐。舍利子！是名菩薩摩訶薩修行具足忍辱波羅蜜多。又舍利子！我於往昔長夜之中常修如是忍辱觀法。若一切有情固來毀罵，加諸瞋恚而行捶打，以麁惡語種種誹謗，我於爾時不生忿恚，不生嫉妬不生惱害，亦不以其不饒益事反相加害。舍利子！我自成就忍辱觀已，常起悲心慜念有情增長忿怒瞋恚嫉妬墮煩惱中，復以善巧種種方便而覺悟之，令得出離獲妙果報。若諸有情棄背菩薩，不從善化返增惡行，於一切處常獲醜陋不如意報。何以故？瞋恚行業是醜陋因、是不善業、是雜染業、是下劣業、非正士業、非善友業，此不應作。當知瞋恚諸不善業，能令引趣墮三惡道，能令引趣焰魔羅界，能令引趣隨地獄道、生畜生中，於焰魔羅界以為眷屬。如是瞋恚諸惡行業，能令引趣無財下劣夜叉趣中，能令引趣無財下劣餓鬼趣中。如是瞋恚諸惡行業，能令引趣貧窮下賤醜陋人中。舍利子！我自往昔不曾修作如是行相，菩薩摩訶薩亦應不修如是行相。

「又舍利子！此中云何是別異法？云何種種別異修作？我等所修善法相應，彼等所修非善法相應，是別異法別異修作。舍利子！菩薩摩訶薩應當如是隨我修學。何以故？菩薩摩訶薩當修學時，或有有情來相嬈惱，不起忿怒瞋恚之心，於諸行相亦不作意，常自思惟作忍辱觀，成熟有情諸善根本。舍利子！假使有人以金銀瑠璃、硨磲碼碯、珊瑚琥珀末尼珠等，滿四大洲以用布施，不如行此忍辱波羅蜜多。何以故？菩薩摩訶薩以忍辱故能令有情不墮輪回，趣無漏道。

「復次舍利子！菩薩摩訶薩應當不起瞋恚之心，而常作意念佛、念法、念僧。何以故？以是歸命功德之力，當得成就無量善根，亦令有情皆悉念佛、念法、念僧。作是念時常得覺悟，我與有情何善何惡？若不思念佛法僧寶，即被忿怒瞋恚惡行常相纏縛。菩薩作是思惟：『若起瞋恚即非正理，若能忍辱即是正理。菩薩應當遠離一切瞋恚業行。當行忍辱波羅蜜多時，應先思念佛法僧寶。是三寶力能令一切有情同行是行。』舍利子！我已成就如是行相，得成阿耨多羅三藐三菩提，為諸有情轉妙法輪，願諸如來攝受於我。善男子！當發阿耨多羅三藐三菩提心時，為諸有情轉妙法輪，當獲諸佛勝無礙解無量知見。菩薩修是忍辱波羅蜜多如是行相，對治忿怒瞋恚惡行，亦當憶念東方有殑伽沙等世界，彼有殑伽沙等如來、應供、正等正覺，現住說法利益有情。時諸菩薩為彼如來之所授記：『善男子！我亦已發如是阿耨多羅三藐三菩提心，為諸有情說法教化。』如是南西北方四維上下亦有殑伽沙等世界，彼有殑伽沙等如來、應供、正等正覺現住說法利益有情。時諸菩薩為彼如來之所授記：『善男子！我亦已發如是阿耨多羅三藐三菩提心，為諸有情說法教化，常樂稱讚忍辱波羅蜜多，作師子吼，永得遠離忿怒瞋恚諸惡行法。』若諸有情或樂修作種種利益，菩薩爾時見諸有情如是修作，我亦隨順作諸義利，云何此中種種難作易作。

「復次舍利子！菩薩摩訶薩與一切有情應當如是修學忍辱波羅蜜多。若不隨順如是修學，非我善友。若能隨順作義利事，是名善友。是故了知無所侵害是義利事，我當深樂，不捨有情作諸義利。」

爾時世尊說伽陀曰：

&emsp;&emsp;「我於俱胝億劫中，&emsp;&emsp;荷負有情不義利，

&emsp;&emsp;見諸有情受苦時，&emsp;&emsp;不曾暫捨而安住。

&emsp;&emsp;有情種性本義利，&emsp;&emsp;互相教示為善友，

&emsp;&emsp;設遇諸惡侵嬈時，&emsp;&emsp;為義利故常忍受。

&emsp;&emsp;遍滿一切閻浮提，&emsp;&emsp;於佛剎中亦如是，

&emsp;&emsp;一切珍寶悉充盈，&emsp;&emsp;為善友故皆能施。

&emsp;&emsp;若或有人持利劍，&emsp;&emsp;欲來割截我支體，

&emsp;&emsp;以忍辱故生慈心，&emsp;&emsp;永無怖畏諸苦惱。

&emsp;&emsp;或有忿怒瞋恚者，&emsp;&emsp;堅持苦毒來侵嬈，

&emsp;&emsp;以忍辱力而稱揚，&emsp;&emsp;安住忍苦曾無惱。

&emsp;&emsp;有持刀杖及毒藥，&emsp;&emsp;以瞋恚相欲加害，

&emsp;&emsp;為利有情諸善根，&emsp;&emsp;於諸惡法能忍受。

&emsp;&emsp;我今不學諸愚夫，&emsp;&emsp;亦不習彼下劣行，

&emsp;&emsp;廣修殊勝饒益因，&emsp;&emsp;當趣涅盤無上果。

「復次舍利子！菩薩摩訶薩應當如是修學忍辱波羅蜜多。於百千萬俱胝那由他劫，假使有人將諸杖木瓦石種種器仗而打擊之，於少時間悶絕躄地，命將欲盡良久乃蘇。菩薩爾時作是思惟：『歎未曾有，我今於此再得壽命，然後應當如是修學最上最勝忍辱波羅蜜多。假使有人來於我所，須我頭目及其骨髓身肉手足，如殑伽沙數滿一大劫。我當爾時終無吝惜，亦復不起忿怒瞋恚諸惡行法。何以故？若起忿怒瞋恚諸惡行法，我於百千劫中所集善根應當散壞。我今轉復堅固積集百千劫中所植善根無令失壞，而為修習難得阿耨多羅三藐三菩提法。何以故？我等諸菩薩眾以忍辱力而為甲冑。』舍利子！菩薩摩訶薩於大乘心不應退轉、使魔得便，不能成就難得阿耨多羅三藐三菩提。於菩提心不應退轉、使心散亂，令其魔事作諸障礙。云何魔事？所謂耽著自分飲食是為魔事，耽著三衣是為魔事，分別教化是為魔事，為利養故使人讚歎是為魔事，樂自利行是為魔事，斷滅多種潔白之法是為魔事，乃至斷人靜住、障修福慧、障人親近諸軌範師、斷人修習菩提行法是為魔事。舍利子！菩薩摩訶薩若於菩提道而生退轉、起散亂意，一切惡魔即得其便。何以故？諸有魔障於長夜中伺求其便入菩薩心，能令增長忿怒瞋恚。舍利子！我於往昔堅持禁戒修行忍辱波羅蜜多時，通達善法，其名仙人。於彼時中有大魔王化五百丈夫眾，皆以勇猛作大瞋怒，於五百年中行住坐臥晝夜相逐作大瞋怒，或於道路井邑聚落及白衣舍、或曠野中，常以瞋恚虛誑不實幻惑有情。舍利子！是彼魔眾於五百年中常於我邊作大瞋怒生諸過失。我於爾時諦察思念，以憐慜故發大慈心，為諸魔眾廣說妙法。時彼魔眾得聞法已，諸惡行業皆悉殞滅。舍利子！我於爾時為彼魔眾說是法已，令諸有情成熟善根，當得阿耨多羅三藐三菩提。又復為彼諂曲破戒樂不善法難調有情，及諸多貪多瞋多癡有情作善緣故，令得成熟阿耨多羅三藐三菩提。願我當來成等正覺，最初度脫諸有情類令得涅盤。舍利子！我於彼時除諸妄念常生正念，具足饒益有情善行而於三際不曾暫捨。舍利子！若菩薩摩訶薩進求阿耨多羅三藐三菩提時，應當具足忍辱波羅蜜多。若菩薩於自身中已生未生種種惡病極重苦惱乃至死苦，菩薩爾時具足忍辱波羅蜜多皆能忍受。舍利子！菩薩摩訶薩應當堅固安住菩薩忍辱波羅蜜多，所謂應當了知，不忿怒是名菩薩忍辱，不損害是名菩薩忍辱，無諍語是名菩薩忍辱，不殺害是名菩薩忍辱，護自身命是名菩薩忍辱，護他身命是名菩薩忍辱，常護身語意業是名菩薩忍辱，內心諦察修忍辱行是名菩薩忍辱，遠離貪愛是名菩薩忍辱，隨順業報是名菩薩忍辱，清淨身語意業是名菩薩忍辱，以忍辱力而復獲得人間天上勝妙快樂是名菩薩忍辱，而復獲得菩薩圓滿殊勝相好是名菩薩忍辱，而復獲得如來深妙清淨梵音、菩薩積集堅固善行是名菩薩忍辱，遠離一切世間嬈惱是名菩薩忍辱。或有伺求一切過失，菩薩於彼不生損害，是名菩薩忍辱。以要言之，乃至獲得如來十力、十八不共法、大慈大悲大喜大捨一切勝法悉皆圓滿。應當了知，是菩薩摩訶薩安住忍辱波羅蜜多。舍利子！菩薩摩訶薩修忍辱行時，或有人來瞋怒惱害，菩薩爾時了知虛幻，如對谷響而不加報，乃至打擊殺害，菩薩於彼諦察，皆悉了知如幻如化，亦不加報。或有人來種種稱讚，不以為喜。何以故？菩薩以自分圓滿真實功德而為眷屬，於世間法亦不耽著，於自過失而能悔謝，於他過失不生毀呰，為能圓滿菩提分法作大佛事。而復思念，已作罪業悉皆虛假，諸相違行無義利事悉能棄捨。舍利子！是名菩薩摩訶薩忍辱波羅蜜多。