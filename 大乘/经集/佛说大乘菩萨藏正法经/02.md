# 佛說大乘菩薩藏正法經卷第二

西天譯經三藏朝散大夫試光祿卿傳梵大師賜紫沙門臣法護等奉　詔譯

## 長者賢護品第一之二 

「復次長者！愛等諸法建立根本世間合集，斯苦甚大。愛根本法有其十種。何等為十？一者以愛緣故而起追求，二者追求緣故乃生貪著，三者以貪緣故而興我見，四者我見緣故計為決定，五者決定緣故乃生欲貪，六者欲貪緣故即起計著，七者計著緣故而生慳悋，八者慳悋緣故而為執取，九者執取緣故即不防護，十者不防護緣而生眾苦，以不護故執持刀杖鬪戰諍訟，由此因故興兩舌等多種罪業不善之法。如是十種愛根本法世間合集，我見是已，欲令安立無根本法，是故我乃淨信出家，趣證阿耨多羅三藐三菩提果。」

爾時世尊重說偈言：

&emsp;&emsp;「眾生愛所吞，&emsp;&emsp;於此彼追求，

&emsp;&emsp;得利貪我見，&emsp;&emsp;所受為決定。

&emsp;&emsp;此事我當作，&emsp;&emsp;乃欲貪增長，

&emsp;&emsp;欲貪增長已，&emsp;&emsp;計著生慳悋。

&emsp;&emsp;世間慳過失，&emsp;&emsp;堅固而執著，

&emsp;&emsp;以執故不護，&emsp;&emsp;起罪咎相續。

&emsp;&emsp;愚者以不護，&emsp;&emsp;執刀杖損害，

&emsp;&emsp;廣作諸罪業，&emsp;&emsp;其後苦增長。

&emsp;&emsp;愛緣增長已，&emsp;&emsp;乃生於眾苦，

&emsp;&emsp;我證勝菩提，&emsp;&emsp;令住無根本。

「復次長者！邪定聚法世間合集，斯苦甚大。邪法有十。何等為十？一者邪見，二者邪思惟，三者邪語，四者邪業，五者邪命，六者邪勤，七者邪念，八者邪定，九者邪解脫，十者邪智。如是十種邪定聚法世間合集，斯苦甚大，我見是已，普令超越一切邪法，是故我乃淨信出家，趣證阿耨多羅三藐三菩提果。」

爾時世尊重說偈言：

&emsp;&emsp;「邪見所含藏，&emsp;&emsp;邪思惟境界，

&emsp;&emsp;談說邪語言，&emsp;&emsp;起作諸邪業。

&emsp;&emsp;邪命及邪勤，&emsp;&emsp;邪念與邪定，

&emsp;&emsp;起彼邪解脫，&emsp;&emsp;一向生邪智。

&emsp;&emsp;此諸邪定聚，&emsp;&emsp;諸愚者安立，

&emsp;&emsp;令翻邪入正，&emsp;&emsp;是故我出家。

「復次長者！惡道深險世間合集，斯苦甚大，漸向惡趣、增長惡趣、廣開惡趣，謂不善業有其十種。何等為十？一者殺生，二者偷盜，三者邪染，四者妄言，五者綺語，六者兩舌，七者惡口，八者貪，九者瞋，十者邪見。如是十種不善業道，漸向惡趣、增長惡趣、廣開惡趣，我見是已，為令出離諸險惡道，是故我乃淨信出家，趣證阿耨多羅三藐三菩提果。」

爾時世尊重說偈言：

&emsp;&emsp;「眾生起殺命，&emsp;&emsp;侵取他財物，

&emsp;&emsp;欲邪行遍行，&emsp;&emsp;速墮於地獄。

&emsp;&emsp;兩舌及惡口，&emsp;&emsp;妄言無決定，

&emsp;&emsp;愚者綺飾語，&emsp;&emsp;異生煩惱縛。

&emsp;&emsp;貪心樂他富，&emsp;&emsp;瞋起諸過失，

&emsp;&emsp;邪見破壞多，&emsp;&emsp;當墮於惡趣。

&emsp;&emsp;身有三種罪，&emsp;&emsp;語四種應知，

&emsp;&emsp;意三罪亦然，&emsp;&emsp;作者墮惡趣。

&emsp;&emsp;若造諸罪者，&emsp;&emsp;定墮於惡趣，

&emsp;&emsp;若離此三罪，&emsp;&emsp;必不墮惡趣。

「復次長者！煩惱隨煩惱諸雜染垢世間合集，斯苦甚大。雜染有十。何等為十？一者慳悋垢雜染，二者毀戒垢雜染，三者瞋恚垢雜染，四者懈怠垢雜染，五者散亂垢雜染，六者惡慧垢雜染，七者無聞垢雜染，八者疑惑垢雜染，九者無信解垢雜染，十者不尊重垢雜染。如是十種諸雜染法世間合集，我見是已，普令安住無雜染法，是故我乃淨信出家，趣證阿耨多羅三藐三菩提果。」

爾時世尊重說偈言：

&emsp;&emsp;「世間相續法，&emsp;&emsp;十雜染逼迫，

&emsp;&emsp;著有為雜染，&emsp;&emsp;暫時無疲懈。

&emsp;&emsp;諸愚夫異生，&emsp;&emsp;慳垢所染污，

&emsp;&emsp;戒學攝眾生，&emsp;&emsp;破壞而不具。

&emsp;&emsp;愚者背忍辱，&emsp;&emsp;懈怠劣精進，

&emsp;&emsp;不能安定心，&emsp;&emsp;惡慧而癡鈍。

&emsp;&emsp;父母及尊長，&emsp;&emsp;師尊皆遠離，

&emsp;&emsp;不見世光明，&emsp;&emsp;惡慧起疑念。

&emsp;&emsp;佛說甚深法，&emsp;&emsp;而生於毀謗，

&emsp;&emsp;癡暗法所覆，&emsp;&emsp;聖法不尊重。

&emsp;&emsp;見雜染法已，&emsp;&emsp;不著於有為，

&emsp;&emsp;無為無染污，&emsp;&emsp;令眾生寂滅。

「復次長者！生死怖畏世間合集，斯苦甚大。此有十種。何等為十？一者慳之與嫉覆蓋成結斯苦甚大，二者無明分法常所縈纏斯苦甚大，三者欲海汎溢斯苦甚大，四者欲中艱苦支節摧壞斯苦甚大，五者親愛纏縛欲箭所射斯苦甚大，六者忿恨煙塵蓬[火*孛]充塞發明熾焰斯苦甚大，七者貪火燒然斯苦甚大，八者瞋毒隱覆斯苦甚大，九者癡障如刺斯苦甚大，十者生死曠野險難怖畏纏縛隨逐斯苦甚大。我見如是十種法已，欲令除斷，是故我乃淨信出家，趣證阿耨多羅三藐三菩提果。」

爾時世尊總以前義重說偈言：

&emsp;&emsp;「生及壯年老吞食，&emsp;&emsp;色相壞為非色相，

&emsp;&emsp;無念無慧損減門，&emsp;&emsp;此法能壞世間相。

&emsp;&emsp;病能吞食於色力，&emsp;&emsp;勢分精進悉摧毀，

&emsp;&emsp;而復損減於諸根，&emsp;&emsp;負劣力而無依怙。

&emsp;&emsp;死怖其猶羅剎吼，&emsp;&emsp;常時隨逐群生類，

&emsp;&emsp;時來命盡無愛心，&emsp;&emsp;壞滅世間諸壽命。

&emsp;&emsp;老病死法極猛惡，&emsp;&emsp;嬈亂世間諸眾生，

&emsp;&emsp;不老不死安樂門，&emsp;&emsp;我出家為勤求故。

&emsp;&emsp;三火燒然於世間，&emsp;&emsp;不見世間救護者，

&emsp;&emsp;我起救護世間心，&emsp;&emsp;願灑甘雨息諸火。

&emsp;&emsp;世間正道皆破壞，&emsp;&emsp;無目昏冥復癡暗，

&emsp;&emsp;願開淨目施眾生，&emsp;&emsp;出家顯示於正道。

&emsp;&emsp;眾生疑惑心所起，&emsp;&emsp;乃為諸障所障覆，

&emsp;&emsp;我願當除惡作心，&emsp;&emsp;故出家已宣正法。

&emsp;&emsp;眾生互相起違背，&emsp;&emsp;伺求過失而斷壞，

&emsp;&emsp;故我出家利世間，&emsp;&emsp;普願眾生息瞋恚。

&emsp;&emsp;世間父母極親愛，&emsp;&emsp;眾生慢心不尊重，

&emsp;&emsp;欲令摧折我慢幢，&emsp;&emsp;是故出家為救護。

&emsp;&emsp;我見眾生貪所覆，&emsp;&emsp;由財物緣致墜墮，

&emsp;&emsp;若能獲得七聖財，&emsp;&emsp;當令世間離貧苦。

&emsp;&emsp;眾生互相起違害，&emsp;&emsp;以無義利已資養，

&emsp;&emsp;決定破壞於自身，&emsp;&emsp;是故我令離三有。

&emsp;&emsp;愚人不了於義利，&emsp;&emsp;如是遍滿三界中，

&emsp;&emsp;我欲利益故出家，&emsp;&emsp;當示世間正義法。

&emsp;&emsp;眾生耽湎於地獄，&emsp;&emsp;我見極受諸苦惱，

&emsp;&emsp;種種惡毒廣無邊，&emsp;&emsp;我出家故令解脫。

&emsp;&emsp;眾生互相起殺害，&emsp;&emsp;旋復畜生諸趣中，

&emsp;&emsp;起悲願故我出家，&emsp;&emsp;無依眾生作依怙。

&emsp;&emsp;我見餓鬼趣眾生，&emsp;&emsp;極受饑渴諸苦惱，

&emsp;&emsp;我證無上大菩提，&emsp;&emsp;普施最上甘露食。

&emsp;&emsp;人中追求為大苦，&emsp;&emsp;天中謝滅苦極增，

&emsp;&emsp;了知三界諸苦深，&emsp;&emsp;故我出家為救拔。

&emsp;&emsp;世間有諸無慚者，&emsp;&emsp;為欲迷亂惡眾生，

&emsp;&emsp;不擇眷屬及尊親，&emsp;&emsp;欲染吞食猶猪犬。

&emsp;&emsp;著欲繫屬於女人，&emsp;&emsp;我見眾生為所縛，

&emsp;&emsp;起無義利憍醉心，&emsp;&emsp;故我出家為救護。

&emsp;&emsp;眾生破壞不自在，&emsp;&emsp;恐怖至死不解脫，

&emsp;&emsp;我出家已得菩提，&emsp;&emsp;普令覺悟皆自在。

&emsp;&emsp;白衣舍中無義利，&emsp;&emsp;我見百千種過失，

&emsp;&emsp;我今轉此諸地方，&emsp;&emsp;皆令出離生死際。」

爾時賢護等五百長者聞佛所說，發希有心，咸作是言：「佛菩提者斯為廣大，我等方知佛為真覺。」

時諸長者異口同音而說偈言：

&emsp;&emsp;「我等五百諸長者，&emsp;&emsp;以老怖故來投佛，

&emsp;&emsp;願說無上勝法門，&emsp;&emsp;出離老死苦邊際。

&emsp;&emsp;世尊圓淨相清淨，&emsp;&emsp;已離三有得解脫，

&emsp;&emsp;救度三有成壞門，&emsp;&emsp;離三有舍令自在。

&emsp;&emsp;離貪解脫無所畏，&emsp;&emsp;離塵無垢清淨心，

&emsp;&emsp;無上善調大導師，&emsp;&emsp;開明無上甘露法。

&emsp;&emsp;無上丈夫住勝相，&emsp;&emsp;天人世間無與等，

&emsp;&emsp;無等等者世間尊，&emsp;&emsp;演上中上大悲法。

&emsp;&emsp;盡諸過失三垢斷，&emsp;&emsp;具清淨目離昏冥，

&emsp;&emsp;塵暗癡網悉蠲除，&emsp;&emsp;宣說無邊離塵法。

&emsp;&emsp;悲愍世間無依怙，&emsp;&emsp;三有流中為提拔，

&emsp;&emsp;悲心中起大慈心，&emsp;&emsp;速令出離善安住。

&emsp;&emsp;憍慢癡惡生死海，&emsp;&emsp;病苦違害如潮流，

&emsp;&emsp;無救沈溺諸眾生，&emsp;&emsp;佛悲愍故為救度。

&emsp;&emsp;佛身清淨如金山，&emsp;&emsp;圓具百種勝威光，

&emsp;&emsp;甘美最上大梵音，&emsp;&emsp;妙寶語言宣勝法。

&emsp;&emsp;諸法自性皆清淨，&emsp;&emsp;本來明亮淨亦然，

&emsp;&emsp;無作作受亦不亡，&emsp;&emsp;為無聞者善開示。

&emsp;&emsp;無邊名稱所行善，&emsp;&emsp;十力無畏自然智，

&emsp;&emsp;意等虛空智無邊，&emsp;&emsp;善說沙門誓願法。」

爾時世尊即起是念：「此五百長者善根成熟，我今應當隨其所宜為說正法，令此地方轉白衣舍成出家相，盡諸有漏作證邊際。」

爾時世尊即於空中加趺而坐。是時五百長者於佛世尊深生愛樂淨信尊重，種種施作善妙親近。

爾時世尊告五百長者言：「汝諸長者！世間所有生、老、病、死、憂、悲、苦、惱、愁歎、輪迴，如是十種諸嬈亂法，汝等各欲求解脫邪？

「又復世間已作現作及彼當作愛非愛中起無義利，如是十種諸損害事，汝等各欲求解脫邪？

「又復世間種種見中諸險惡見，所謂我、人、眾生、壽者、斷、常、無作、無因、不平及彼邪見，如是十種諸險惡見，汝等各欲求解脫邪？

「又復世間十大病箭，所謂愛、無明、欲、貪、瞋、癡、慢、見及成、壞，如是十種諸大病箭，汝等各欲求解脫邪？

「又復世間愛根本法，所謂愛故追求，追求故貪，貪故我見，我見故決定，決定故欲貪，欲貪故計著，計著故慳悋，慳悋故執取，執取故不防護，不防護故生苦，如是十種愛根本法，汝等各欲求解脫邪？

「又復世間邪定聚法，所謂邪見、邪思惟、邪語、邪業、邪命、邪勤、邪念、邪定、邪解脫、邪智，如是十種邪定聚法，汝等各欲求解脫邪？