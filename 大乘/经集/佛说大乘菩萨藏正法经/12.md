# 佛說大乘菩薩藏正法經卷第十二

譯經三藏朝散大夫試光祿卿光梵大師賜紫沙門臣惟淨等奉　詔譯

## 如來不思議品第四之六 

爾時世尊重明斯義說伽陀曰：

&emsp;&emsp;「佛善了知至處力，&emsp;&emsp;諸正定聚知彼因，

&emsp;&emsp;及不定聚諸眾生，&emsp;&emsp;彼成熟相皆明了。

&emsp;&emsp;三種貪處佛善了，&emsp;&emsp;瞋癡三種亦復然，

&emsp;&emsp;三種煩惱差別門，&emsp;&emsp;佛悉了知因緣處。

&emsp;&emsp;苦處了知利根性，&emsp;&emsp;遲緩神通柔軟根，

&emsp;&emsp;樂處利根亦復然，&emsp;&emsp;佛悉了知遲緩相。

&emsp;&emsp;有遲緩處遲緩力，&emsp;&emsp;或遲緩處利根性，

&emsp;&emsp;或迅速處遲緩根，&emsp;&emsp;迅速神通無異相。

&emsp;&emsp;有決擇力無修力，&emsp;&emsp;或有修力決擇無，

&emsp;&emsp;決擇修力或俱圓，&emsp;&emsp;二種俱無皆明了。

&emsp;&emsp;有處意樂或圓具，&emsp;&emsp;而復行業未能圓，

&emsp;&emsp;俱有俱無二種門，&emsp;&emsp;佛能遍觀皆明了。

&emsp;&emsp;有處身業得清淨，&emsp;&emsp;非語非心淨亦然，

&emsp;&emsp;或復語身清淨時，&emsp;&emsp;非心清淨義如是。

&emsp;&emsp;或有清淨於心業，&emsp;&emsp;非語非身義亦然，

&emsp;&emsp;或復語心清淨時，&emsp;&emsp;非身清淨義如是。

&emsp;&emsp;身語心業皆清淨，&emsp;&emsp;佛遍觀察悉能知，

&emsp;&emsp;如其所成寂靜門，&emsp;&emsp;此佛第六勝智力。

「舍利子！此是如來第六至處道智力，如來以具勝智力故了知勝處，乃至世間無與如來同其法者。

「復次舍利子！云何名為如來禪定解脫等持等至染淨所起智力？謂佛如來於自於他所有禪定解脫、等持等至、染淨等法，悉如實知。云何能知？所有一切眾生諸雜染法，若因若緣，悉如實知。及彼眾生諸清淨法，若因若緣，亦如實知。云何是因？云何是緣？謂即一切眾生諸雜染中，不如理作意是因、無明是緣，無明為因、行為緣，行為因、識為緣，識為因、名色為緣，名色為因、六處為緣，六處為因、觸為緣，觸為因、受為緣，受為因、愛為緣，愛為因、取為緣，取為因、有為緣，有為因、生為緣，生為因、所緣為緣，煩惱為因、業為緣，見為因、愛為緣，隨眠為因、所起為緣，一切眾生諸雜染處，此如是因、此如是緣，如來一一皆如實知。又因緣者，所有一切眾生於清淨法中有二因二緣，若諸眾生聞他隨順語言音聲，即能各各深固作意，於三摩地能善觀想，善住心一境性。又二因二緣者，謂所起智及未起智。又二因二緣者，謂伺察生法不證涅盤。又二因二緣者，謂明行具足取證解脫。又二因二緣者，謂修習解脫門自性解脫智。又二因二緣者，謂盡智無生智。又二因二緣者，謂真實覺了真實所得。如是一切眾生於清淨法中，有如是因、有如是緣，如來一一皆如實知。又舍利子！所有一切眾生，有其多種清淨所緣、雜染所緣，有取清淨所緣者，如實伺察故；有取雜染所緣者，如實伺察故；有雜染所緣中取清淨所緣者，如實伺察故；有清淨所緣中取雜染所緣者，增上慢所執故。舍利子！如來勝智廣大無邊而能遍轉如實遍知，所謂離諸罪業尋伺善法，入離生喜樂初禪定門，從初禪定入至滅受想定起，乃至從滅受想定入還至初禪定起。八解脫者，謂順入、逆入及逆順入。何等為八？一者有色觀諸色解脫，二者內無色想觀外諸色解脫，三者淨解脫身作證具足住，四者空無邊處解脫，五者識無邊處解脫，六者無所有處解脫，七者非想非非想處解脫，八者滅受想解脫。此八解脫若順若逆，等持等至及三昧耶皆能觀想。然佛如來於三摩地悉無分別，亦無所緣及彼所入。如來於一三摩地中遍入一切三摩地門，從一定起，諸定亦然。如來於等引心，無相續轉、無所得心、無能觀心。所有一切緣覺三摩地，出過聲聞三摩地；菩薩三摩地，出過緣覺三摩地；諸佛三摩地，出過菩薩三摩地。何以故？如來增上勝智悉遍轉故。若發聲聞心者，諸有語言及教授法，如來悉知。若發緣覺心者，若發菩薩心者，亦如實知，隨其所應說法教授。舍利子！此是如來第七禪定解脫等持等至染淨所起智力，無邊無際與虛空等。諸住信菩薩聞已淨信，超越分別、離諸疑惑，後復生起身喜心喜適悅之相，發希有想。」

爾時世尊重明斯義說伽陀曰：

&emsp;&emsp;「諸有眾生雜染性，&emsp;&emsp;及諸眾生清淨因，

&emsp;&emsp;大無畏尊悉了知，&emsp;&emsp;知已隨應為說法。

&emsp;&emsp;而諸煩惱所因者，&emsp;&emsp;從彼無明緣所生，

&emsp;&emsp;無明為因行為緣，&emsp;&emsp;乃至有支生諸苦。

&emsp;&emsp;一切煩惱諸根本，&emsp;&emsp;源由不如理作意，

&emsp;&emsp;從是因緣生有支，&emsp;&emsp;佛善了故為開曉。

&emsp;&emsp;諸業根本所謂行，&emsp;&emsp;無明及識而為緣，

&emsp;&emsp;乃至諸苦有支生，&emsp;&emsp;隨他音聲起諸法。

&emsp;&emsp;深固作意而內觀，&emsp;&emsp;審知二因及二緣，

&emsp;&emsp;眾生如實覺了因，&emsp;&emsp;以彼因故能寂止。

&emsp;&emsp;眾生若求解脫因，&emsp;&emsp;應當善觀諸緣法，

&emsp;&emsp;調御聖尊悉了知，&emsp;&emsp;深固安住戒清淨。

&emsp;&emsp;如應審諦觀空法，&emsp;&emsp;而善修習解脫門，

&emsp;&emsp;解脫三有苦難中，&emsp;&emsp;如實清淨善開曉。

&emsp;&emsp;眾生信佛清淨法，&emsp;&emsp;空無相願解脫門，

&emsp;&emsp;三摩鉢底復善宣，&emsp;&emsp;聲聞緣覺諸禪定。

&emsp;&emsp;眾生備具諸煩惱，&emsp;&emsp;佛說禪定解脫門，

&emsp;&emsp;無染第七力圓成，&emsp;&emsp;能調難調佛善說。

「舍利子！如是如來第七智力，如來以具勝智力故了知勝處，乃至無與如來同其法者。

「復次舍利子！云何名為如來宿住隨念智力？謂佛如來以無上智，若自若他無數多種諸宿住事，隨念了知。若一生若二生、三四五生、若十二十三四五十、百生千生及百千生，乃至無數俱胝那庾多百千生事，隨念悉知。若成劫、若壞劫、若成壞劫，乃至無數成壞劫中，於某方某處，往昔世中諸有眾生，如是名字、如是種族、如是姓氏、如是狀貌、如是色相、如是形體、如是壽量、如是久住、如是苦受、如是樂受，於某處滅、於某處生，復於某處滅已復某處生，若有表示、若無表示，若自若他，有無數多種宿住隨念等事。若諸眾生有如是因，由彼因故諸所從來，如來一一如實了知，知已為說法要。所有一切眾生過去心行，如來悉能任持了知，若心相續、若心所緣、若心生起，於所緣心不壞不滅。舍利子！如來於一眾生心相續知故，乃至於何等心而悉相續如實了知。從某心起，設經殑伽沙數等劫說不能盡。是故應知，諸佛如來了知一切眾生心行，無其邊際，經俱胝劫說不能盡。如來無上勝智亦無邊際。舍利子！如是如來宿住隨念作證智力，不可思議、無有等比、無其限量、不可算數、不可記說。於諸眾生無邊際處，以佛神通智力隨念能知。若諸眾生隨所生起種諸善根，若佛乘、若緣覺乘、若聲聞乘、若諸善法，如來隨念而悉能知。如來以大威力，隨諸眾生善根所緣，即為說法，令彼眾生不退轉於阿耨多羅三藐三菩提果，如其信解皆得出離，若發聲聞乘心、若發緣覺乘心、若發無上正等菩提之心。舍利子！此是如來第八宿住隨念作證智力，無其邊際與虛空等。諸住信菩薩聞已淨信，超越分別、離諸疑惑，乃至發希有想。」

爾時世尊重明斯義說伽陀曰：

&emsp;&emsp;「百俱胝劫無邊際，&emsp;&emsp;佛世燈照宿住事，

&emsp;&emsp;遍知自他五類心，&emsp;&emsp;如觀掌中菴摩菓。

&emsp;&emsp;壽量劫數及色相，&emsp;&emsp;生滅眾生所起因，

&emsp;&emsp;具法器者亦悉知，&emsp;&emsp;過去無邊無際等。

&emsp;&emsp;世間眾生心心所，&emsp;&emsp;相續所生無間斷，

&emsp;&emsp;聖尊大智遍了知，&emsp;&emsp;過去無量諸心法。

&emsp;&emsp;一眾生心佛知已，&emsp;&emsp;殑伽沙數等亦然，

&emsp;&emsp;三有無際復無邊，&emsp;&emsp;乃至後際不可盡。

&emsp;&emsp;如是所行智無盡，&emsp;&emsp;無數亦復無限量，

&emsp;&emsp;世尊智海廣無邊，&emsp;&emsp;悉知眾生善意樂。

&emsp;&emsp;尊重能仁具無量，&emsp;&emsp;神通智力悉廣大，

&emsp;&emsp;如昔所修善法因，&emsp;&emsp;以威神力能思念。

&emsp;&emsp;如是無量大福事，&emsp;&emsp;三種智通善思念，

&emsp;&emsp;安住不退轉大心，&emsp;&emsp;已修勝行解脫道。

&emsp;&emsp;善逝正智無邊量，&emsp;&emsp;能知一切眾生心，

&emsp;&emsp;第八智力廣無邊，&emsp;&emsp;佛子當生清淨信。

「舍利子！如是如來第八智力，如來以具勝智力故了知勝處，乃至無與如來同其法者。

「復次舍利子！云何名為如來天眼隨念作證智力？謂佛如來以無上智清淨天眼過於肉眼，觀見世間一切眾生，生時滅時、尊貴卑賤、善相惡相、趣向善趣趣向惡趣，隨諸眾生業報成熟所受其果，如來悉知。又若眾生身語意業作諸不善，毀謗賢聖起諸邪見，以其積集邪見因故，身壞命終墮於惡趣地獄、餓鬼、傍生趣中。若諸眾生身語意業作諸善行，不謗賢聖起於正見，以其積集正見因故，身壞命終生天界中。又復如來清淨天眼遍觀十方一切佛剎，如虛空界無其邊際，亦如法界無有限量。不可記說所有十方殑伽沙數等一切佛剎，如來智光而悉照現。或見一切大火炎熾，或見一切成壞等相，或見眾生光明中來，或見眾生生時滅時，或見菩薩光明中現，或見菩薩從兜率天沒、來生人間降神母胎，菩薩生已即行七步，所有菩薩住胎入胎悉能觀見。或見諸佛世尊光明中現，或見菩薩成正覺果，或見諸佛轉大法輪，或見諸佛厭捨壽命所有緣行入大涅盤。或見諸聲聞眾光明中現，又見聲聞趣證涅盤。或見諸緣覺眾光明中現，又見緣覺現諸神通作大清淨。或有眾生不能乘佛光明來者，謂外道眾及五通仙眾，不與聲聞緣覺菩薩相等，是故不能乘光而來；以佛清淨最上天眼智力光明，亦悉乘光而來。或復如來現車輪量廣大光明，有諸眾生乘光而來。如是乃至三千大千世界無量無邊遍眾生界，一切天人悉於如來智光中現。

「又舍利子！如來清淨天眼，遍觀一切佛剎諸眾生界，何等眾生所應化度，隨其觀已有應度者，佛即為現其前而化度之。是彼眾生既得度已，餘諸眾生亦悉不知。舍利子！此是如來第九天眼作證智力，無其邊際與虛空等。諸住信菩薩聞已淨信，廣說乃至發希有想。」

爾時世尊重明斯義說伽陀曰：

&emsp;&emsp;「善逝天眼淨無垢，&emsp;&emsp;俱胝劫集善業因，

&emsp;&emsp;佛眼觀照遍十方，&emsp;&emsp;佛剎廣大不思議。

&emsp;&emsp;若成若壞諸事相，&emsp;&emsp;或見炎熾大火鬘，

&emsp;&emsp;或見多界渾然空，&emsp;&emsp;佛自然智皆明照。

&emsp;&emsp;廣大難思眾生界，&emsp;&emsp;若色無色亦復然，

&emsp;&emsp;或墮善趣惡趣中，&emsp;&emsp;佛自然智皆明照。

&emsp;&emsp;現在俱胝諸如來，&emsp;&emsp;及已涅盤諸聖尊，

&emsp;&emsp;并諸緣覺與聲聞，&emsp;&emsp;佛自然智皆明照。

&emsp;&emsp;菩薩為欲利眾生，&emsp;&emsp;諸所修行菩提行，

&emsp;&emsp;覺智明達無攝藏，&emsp;&emsp;佛自然智皆明照。

&emsp;&emsp;如是善逝無垢眼，&emsp;&emsp;眾生微細悉能觀，

&emsp;&emsp;第九智眼力難思，&emsp;&emsp;佛子應當生淨信。

「舍利子！如是如來第九智力，如來以具勝智力故了知勝處，乃至無與如來同其法者。

「復次舍利子！云何名為如來漏盡作證智力？謂佛如來以無上智力，諸漏悉盡非漏隨增，心善解脫、慧善解脫，證自通已隨諸所行，我生已盡、梵行已立、所作已辦、不受後有。如來以是漏盡智力清淨明亮，悉斷一切種子習氣，不與一切聲聞、緣覺而相等比。聲聞漏盡者，有其限量不斷習氣。緣覺漏盡者亦有限量，捨離大悲及離辯才。如來漏盡者，諸相具足，一切種子習氣皆悉除斷，大悲攝受無畏辯才深善伺察，一切世間無勝過者。住一心相和合所成。何以故？如來已無業種子故、無煩惱種故、於威儀道無過失故，其猶虛空清淨澄瑩，煙雲塵霧悉不能染。如來漏盡智力亦復如是，一切煩惱種子悉不能染。如來安住如是清淨漏盡智力，已盡諸漏說漏盡法，亦復宣說斷取著法，令諸眾生了知一切，虛妄分別諸所取著而悉不起，普令眾生如實伺察。如來以善方便說譬喻法，令諸眾生於彼諸漏不實法中如實知已，於一切法無少法可取，於諸取著而悉寂止。舍利子！如來了知一切眾生諸漏所集、諸漏滅法、諸漏向滅之道。如來如實知已，隨其所應為說法要。諸住信菩薩，於佛如來漏盡作證智力，聞已淨信，超越分別、離諸疑惑，乃至發希有想。」

爾時世尊重明斯義說伽陀曰：

&emsp;&emsp;「漏盡智力佛圓具，&emsp;&emsp;廣大無量淨無障，

&emsp;&emsp;成滿十力勝智門，&emsp;&emsp;趣證無上菩提果。

&emsp;&emsp;不同聲聞漏盡智，&emsp;&emsp;種習限量結縛障，

&emsp;&emsp;人中最上最勝尊，&emsp;&emsp;蠲除種習及限量。

&emsp;&emsp;所有緣覺漏盡智，&emsp;&emsp;捐捨大悲及辯才，

&emsp;&emsp;世尊漏盡智圓成，&emsp;&emsp;大悲辯才皆無量。

&emsp;&emsp;佛善安住漏盡智，&emsp;&emsp;悉知世間漏不實，

&emsp;&emsp;於一切法虛妄中，&emsp;&emsp;此理如應皆善了。

&emsp;&emsp;悲念世間極苦惱，&emsp;&emsp;說法無我空無常，

&emsp;&emsp;虛假不實諸相中，&emsp;&emsp;應觀最上寂靜地。

&emsp;&emsp;無我無人無眾生，&emsp;&emsp;作者受者悉皆無，

&emsp;&emsp;於一切法虛妄中，&emsp;&emsp;佛悲心觀解脫道。

&emsp;&emsp;如來已離諸疲懈，&emsp;&emsp;實智亦無忘失法，

&emsp;&emsp;能仁常住相應門，&emsp;&emsp;廣利世間宣正法。

&emsp;&emsp;十力能摧於他法，&emsp;&emsp;十力無邊等虛空，

&emsp;&emsp;善能安住十力尊，&emsp;&emsp;轉最上輪無等比。

「舍利子！如是如來十種智力，如來以具十智力故了知勝處，於天人世間能師子吼轉妙梵輪，所有一切天人魔梵悉不能轉，無與如來同其法者。諸住信菩薩，於佛如來不可思議最勝智力，應當淨信，超越分別、離諸疑惑，後復生起身喜心喜適悅之相，發希有想。