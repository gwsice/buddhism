# 佛說大乘菩薩藏正法經卷第八

西天譯經三藏朝散大夫試光祿卿傳梵大師賜紫沙門臣法護等奉　詔譯

## 如來不思議品第四之二 

「復次舍利子！云何名為住信菩薩於佛如來最上大智不可思議，信解清淨，超越分別、離諸疑悔，後復生起身喜心喜適悅之相，發希有想？舍利子！諸佛如來以無礙知見轉一切法。

「復次舍利子！我今為汝譬喻宣說發明如來智波羅蜜多，令彼住信菩薩信解清淨乃至發希有想。舍利子！譬如殑伽沙等諸世界中，一切草木枝葉莖幹，總取為四指分量，中或有人攝聚一處，聚一處已用火焚之，焚已一切悉成灰燼，散擲於彼殑伽沙數一切世界大海之中，其灰在海經百千歲分布。而有如來智力圓滿具足，能於彼彼大海之中，取彼彼灰分布於彼一切世界，謂若干灰、若干世界、若干根本、若干蘊聚、若干枝葉，悉布在於若干方處而無減失。何以故？諸佛如來於法界中善覺了故，以其覺了而悉能知如是若干一切世界廣大所作。如來、應供、正等正覺具大威德，有大神通、廣大名稱，世間若有諸善男子善女人等，於佛如來最上大智，信解清淨離分別者，皆是如來慈心建立，現證一切善根邊際，而復作盡諸苦邊際。何以故？諸佛如來於法界中善覺了故。若有能於佛如來所發生一念信解心者，所獲功德而不壞失。

「又舍利子！我今復說譬喻顯明斯義，或有智人於我喻說而能解了。譬如有人壽限百歲，或於一時取以一毛端量一渧之水析作百分，持詣佛所，作是白言：『世尊！我今持此水渧寄置佛所。後復來取，佛當與我。』佛即受之，以其水渧置在殑伽河中，隨流汎溢次第入於大海之中。爾時彼人過百歲已來詣佛所，作是白言：『世尊！我昔以水渧寄在佛所，願佛今時還當授我。』舍利子！如來、應供、正等正覺最上大智圓滿具足，即於大海之中取彼先寄一毛端量析百分者一渧之水，授與彼人。其一渧水，不為海水損觸壞失。舍利子！我所說喻表示分明，況復有人能見是義。如是水渧經久時中，以如來智力而不能壞。如來、應供、正等正覺亦復如是。若善男子善女人能於如來如是大智，信解清淨離分別者，皆是如來慈心建立，緣佛功德空中雨華，現證一切善根邊際，而復作盡諸苦邊際。何以故？諸佛如來於法界中善覺了故。若有能於佛如來所發生一念信解心者，所獲功德而不壞失。」

爾時尊者舍利子白佛言：「世尊！諸佛如來離如來智能轉諸法不？」

佛言：「不也。舍利子！」

是時舍利子復白佛言：「當何名為智？何名為識？」

「舍利子！當知識者住於四處：一者，識隨色住、色緣色住，而常親近增長堅牢廣大所成。二者，識隨受住、受緣受住，而常親近增長堅牢廣大所成。三者，識隨想住、想緣想住，而常親近增長堅牢廣大所成。四者，識隨行住、行緣行住，而常親近增長堅牢廣大所成。此說名識。何名為智？謂住五取蘊中智蘊了知，此說名智。若復地界、水界、火界、風界、空界，識各了知住於識界，此說名識。若復識於法界有所分別，此說名智。若復眼所了知色中施設，耳所了知聲中施設，鼻所了知香中施設，舌所了知味中施設，身所了知觸中施設，意所了知法中施設，此說名識。若復內心寂靜外無所行，以智收攝，無有少法而可分別亦不離分別，此說名智。若復所緣識生、作意識生、分別識生，此說名識。若復無所執、無所取、無所緣、無表了，此說名智。若復有為所行法中識有所住，識於有為中行，此說名識。若於無為法中無識可行，若無為智即說名智。若是識於生住滅法中了別無生無滅無住，此說名識。舍利子！於如是等諸法之中，如是名識，如是名智。是故當知，如來大智不可思議，住信菩薩信解清淨，超越分別、離諸疑悔，後復生起身喜心喜適悅之相，發希有想。」

爾時世尊重明斯義說伽陀曰：

&emsp;&emsp;「所有殑伽沙數等，&emsp;&emsp;十方世界諸草木，

&emsp;&emsp;若人焚爇悉成灰，&emsp;&emsp;置大海中百千歲。

&emsp;&emsp;佛十力尊微妙智，&emsp;&emsp;後復能取海中灰，

&emsp;&emsp;若干根種及諸方，&emsp;&emsp;而悉分布無減失。

&emsp;&emsp;心持十方眾生界，&emsp;&emsp;貪瞋癡行悉了知，

&emsp;&emsp;一切意樂及所行，&emsp;&emsp;無增無減皆悟解。

&emsp;&emsp;大智十力世間尊，&emsp;&emsp;十方乃至遍法界，

&emsp;&emsp;調御不生分別心，&emsp;&emsp;一切佛子皆信解。

「復次舍利子！云何名為如來微妙光明不可思議，住信菩薩信解清淨，超越分別、離諸疑悔，後復生起身喜心喜適悅之相，發希有想？謂佛、如來、應供、正等正覺於法界中善能覺了所有光明廣大微妙，而此三千大千世界總攝一切，普遍光明炎赫照曜，如無雲覆翳日光高出。如來、應供、正等正覺亦復如是，於此三千大千世界廣大光明炎赫照曜，映蔽大地所有一切星宿山石、藥木燈光及大火聚，超出最勝廣大微妙明焰熾盛，至于日月光明，及四大王天所化宮殿、身莊嚴具等諸光明，三十三天、夜摩天、兜率天、化樂天、他化自在天所化宮殿、身莊嚴具等諸光明，彼梵眾天、梵輔天、梵會天、大梵天所化宮殿、身莊嚴具等諸光明，超出最勝廣大微妙明焰熾盛。彼少光天、無量光天、光音天、少淨天、無量淨天、遍淨天、無雲天、福生天、廣果天、無想天、無煩天、無熱天、善見天、善現天、色究竟天，所化宮殿、身莊嚴具諸光明中，如來，應供，正等正覺清淨光明，超出最勝廣大微妙明焰熾盛。何以故？如來圓滿廣大無量戒、定、慧、解脫、解脫知見故。舍利子！若此三千大千世界一切光明施設表示，比佛如來所有光明，百分不及一，乃至烏波尼殺曇分皆不及一。譬如世間常等真金，置於閻浮檀金聚中，而彼常金無有光明，亦不炎赫不能照曜。而此三千大千世界所有一切光明施設表示，於佛如來最上光中，悉無光明炎赫照曜。如來光者，無有過上、廣大最勝亦無分限，極善業報現前隨轉，於此三千大千世界之中廣大照曜，不以日月晝夜時分所照為明。如來悲愍世間一切眾生，普令安住淨圓光中。如來、應供、正等正覺乃於阿僧祇世界之中廣大照曜。何以故？如來已得最上波羅蜜多及般若波羅蜜多故。

「舍利子！我今復說譬喻以明斯義。譬如有人取此三千大千世界大地諸土盡末為塵，持詣東方，過一世界下一塵點，第二世界復下一點；如是乃至南西北方，各各世界悉下塵點。舍利子！於汝意云何？而彼塵末於諸世界盡邊際不？」

舍利子言：「不也。世尊！不也。善逝！」

佛言：「舍利子！如來、應供、正等正覺亦復如是。於彼一切世界之中，以淨光明廣大照曜，而諸光明比佛光明，百分不及一，乃至烏波尼殺曇分皆不及一。何以故？如來、應供、正等正覺已得最上波羅蜜多及般若波羅蜜多故。

「又舍利子！大地所有草木樹林鐵圍諸山，乃至須彌山王，皆是如來大光明力所任持故，乃於三千大千世界廣大照曜。然其下劣眾生不能信解，或有眾生不能瞻見如來圓光，或有眾生於圓光中廣大瞻覩，或有一俱盧舍見佛光者，或有一由旬內見佛光者，或有三千大千世界之內見佛光者。又舍利子！如來光明，何人能於百千世界悉瞻覩者？謂諸登地菩薩能於無邊一切世界見佛光明。如來悲愍一切眾生，盡虛空界及眾生界，以淨光明普遍照曜。彼住信菩薩聞是說已，信解清淨，超越分別，離諸疑悔，後復生起身喜心喜適悅之相，發希有想。」

爾時世尊重明斯義說伽陀曰：

&emsp;&emsp;「所有日月諸光明，&emsp;&emsp;帝釋梵王光明等，

&emsp;&emsp;乃至色究竟天光，&emsp;&emsp;而悉不及佛光相。

&emsp;&emsp;色究竟天等諸光，&emsp;&emsp;乃至三千大千界，

&emsp;&emsp;比佛一毛孔中光，&emsp;&emsp;十六分中不及一。

&emsp;&emsp;虛空光明為廣大，&emsp;&emsp;眾生廣大亦復然，

&emsp;&emsp;若覩如來淨光明，&emsp;&emsp;無邊無際虛空等。

&emsp;&emsp;應化度者見佛光，&emsp;&emsp;不比世間生盲類，

&emsp;&emsp;彼不能見日光明，&emsp;&emsp;返謂日光無所有。

&emsp;&emsp;下劣眾生亦如是，&emsp;&emsp;佛以光明常照曜，

&emsp;&emsp;自不能覩淨光明，&emsp;&emsp;返謂佛光無所有。

&emsp;&emsp;諸有見佛圓光者，&emsp;&emsp;或俱盧舍或由旬，

&emsp;&emsp;或復三千世界中，&emsp;&emsp;而能覩佛光明相。

&emsp;&emsp;八地九地及十地，&emsp;&emsp;已登地位諸菩薩，

&emsp;&emsp;悉能安住大地中，&emsp;&emsp;覩佛光明具大慧。

&emsp;&emsp;菩薩趣向佛大慧，&emsp;&emsp;依止無邊光明輪，

&emsp;&emsp;作諸佛事利眾生，&emsp;&emsp;諸佛剎土不思議。

&emsp;&emsp;諸佛如來不思議，&emsp;&emsp;不思議光亦復然，

&emsp;&emsp;不思議開淨信心，&emsp;&emsp;諸福蘊門不思議。

「復次舍利子！云何名為如來圓滿戒定不可思議，住信菩薩信解清淨，超越分別、離諸疑悔，後復生起身喜心喜適悅之相，發希有想？舍利子！如來正實之語作如是說：『世間所生一切眾生，若淨戒蘊，清淨身業、清淨語業、清淨意業，而諸眾生於世間生、於世間老，不染世法，得婆羅門離罪之法，復得沙門寂靜觀想三摩地法，當得最上波羅蜜多。』如來又以正實之語作如是說：『我不見有世間一切若魔若梵、若沙門婆羅門、天人阿修羅等，而能清淨戒蘊、定蘊，同佛如來無量清淨戒定蘊者。』何以故？如來、應供、正等正覺已得最上波羅蜜多，已得戒定波羅蜜多。

「舍利子！我今復說譬喻以明斯義，可樂聞不？」

舍利子白佛言：「世尊！今正是時，願佛為說。若諸苾芻得聞如來清淨戒定波羅蜜多法者，隨所聞已信奉受持。」