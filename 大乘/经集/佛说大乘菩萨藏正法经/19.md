# 佛說大乘菩薩藏正法經卷第十九

西天譯經三藏朝散大夫試光祿卿傳梵大師賜紫沙門臣法護等奉　詔譯

# 持戒波羅蜜多品第七之二 

佛言：「舍利子！云何名為善法？當知善法厥有三種，謂身、語、意善所行故。諸菩薩摩訶薩如是安住善所行者，能於菩薩藏正法勤求修習，即得菩提而常隨逐。」

爾時世尊欲重明斯義說伽陀曰：

&emsp;&emsp;「身業常當善修作，&emsp;&emsp;此是諸佛所宣說，

&emsp;&emsp;隨處親近阿闍梨，&emsp;&emsp;即得多聞善境界。

&emsp;&emsp;補特伽羅勝義者，&emsp;&emsp;常起慈心利眾生，

&emsp;&emsp;語言妙樂無愛憎，&emsp;&emsp;所說聞者生樂欲。

&emsp;&emsp;隨諸相法無恚惡，&emsp;&emsp;極善意樂悉平等，

&emsp;&emsp;修習不生罪欲心，&emsp;&emsp;慈心觀察常尊重。

&emsp;&emsp;得聞如來淨教已，&emsp;&emsp;應當尊重於正法，

&emsp;&emsp;由其尊重正法因，&emsp;&emsp;速得成證菩提果。

「如是十種善法，菩薩能安住已，即於菩薩藏正法勤求修習，親近承事諸阿闍梨，隨諸所作，總略乃至給奉水瓶。

「復次舍利子！菩薩有十種發心。何等為十？一者菩薩發如是心：『痛哉！世間一切眾生疾惱之身，四蛇奮毒牙相違害，積集諸苦生多過失，癰疽瘡癬、風癀痰癊，起眾疾狀眼等諸病，歷多艱苦極增違害，速疾破壞是不堅實，羸劣衰朽速趣命終，棄於林中無一可樂。我當令一切眾生厭此不堅實身，悕取堅固真實之身。』

「舍利子！此是菩薩第一發心。由發心已，能於菩薩藏正法勤求修習，親近承事諸阿闍梨，隨諸所作，總略乃至給奉水瓶。」

爾時世尊欲重明斯義說伽陀曰：

&emsp;&emsp;「諸界如蛇毒猛惡，&emsp;&emsp;四種互相為依止，

&emsp;&emsp;各各咸興恚害多，&emsp;&emsp;於身廣生大病惱。

&emsp;&emsp;眼耳二處生諸病，&emsp;&emsp;鼻舌所生病亦然，

&emsp;&emsp;唇齒生病苦復深，&emsp;&emsp;及餘疾患徧身起，

&emsp;&emsp;癰疽初起生疼苦，&emsp;&emsp;瘡癬旋生痛劇增，

&emsp;&emsp;餘諸疾患起多門，&emsp;&emsp;由此於身遍纏繞。

&emsp;&emsp;此身既生諸病惱，&emsp;&emsp;積集諸苦在其身，

&emsp;&emsp;無義無利損害多，&emsp;&emsp;速疾銷亡身謝滅，

&emsp;&emsp;一棄林中何所有，&emsp;&emsp;無常迅速不堅牢。

&emsp;&emsp;諦觀如是臭穢身，&emsp;&emsp;與諸病苦為依聚，

&emsp;&emsp;應修賢善諸事業，&emsp;&emsp;當來回作佛身因。

&emsp;&emsp;捐棄如是眾惡身，&emsp;&emsp;破毀衰殘而迅速，

&emsp;&emsp;佛身成辦圓眾德，&emsp;&emsp;不可思議大法身。

&emsp;&emsp;回觀如是眾苦身，&emsp;&emsp;諸漏遍增不可樂，

&emsp;&emsp;當知別無諸漏法，&emsp;&emsp;即以此身為漏因。

&emsp;&emsp;暫居炎熱欲清涼，&emsp;&emsp;或處凝寒思庇覆，

&emsp;&emsp;痛哉此身何所樂？&emsp;&emsp;老死常縈損害多。

&emsp;&emsp;厭寒怖熱惱其心，&emsp;&emsp;一切墮落皆破壞。

&emsp;&emsp;智者應修士夫業，&emsp;&emsp;願得最上真實身，

&emsp;&emsp;堪任親近阿闍梨，&emsp;&emsp;厭棄此身虛幻體。

「舍利子！此是菩薩第一發心。

「復次舍利子！二者菩薩發如是心：『痛哉！世間一切眾生不堅實身，斷滅摧毀破壞離散。』舍利子！譬如世間工巧窯師，造諸瓶器隨量大小，雖有所成即歸破壞。世間眾生虛幻所成不堅實身，亦復如是。又如大樹，枝葉扶踈花果茂盛，雖可愛樂即歸墮落。世間眾生不堅實身，如成熟果亦復如是。又如清夜露滴草頭，日光照觸旋有即無。世間眾生不堅實身，不久暫停亦復如是。又如世間大海江河流注不斷，水中聚沫旋有即無。世間眾生身如聚沫不可撮摩亦復如是。又如天雨水滴成泡，旋滅旋生不能暫住。世間眾生不堅實身，自性劣弱亦復如是。舍利子！菩薩欲令眾生厭棄如是不堅實身，悕取堅固真實之身。此是菩薩第二發心。」

爾時世尊欲重明斯義說伽陀曰：

&emsp;&emsp;「如世巧匠造瓶盆，&emsp;&emsp;杖輪埿等共成器，

&emsp;&emsp;一切同歸破壞門，&emsp;&emsp;眾生壽命亦如是。

&emsp;&emsp;又如大樹盤根廣，&emsp;&emsp;枝葉扶踈花果繁，

&emsp;&emsp;一切同歸墮落門，&emsp;&emsp;眾生壽命亦如是。

&emsp;&emsp;又如草端承露水，&emsp;&emsp;日光照灼倏然無，

&emsp;&emsp;眼境不停須臾間，&emsp;&emsp;眾生壽命亦如是。

&emsp;&emsp;又如大海江河水，&emsp;&emsp;水中聚沫劣無堅，

&emsp;&emsp;眾生虛幻羸弱身，&emsp;&emsp;等彼聚沫皆無實。

&emsp;&emsp;又如天雨廣流注，&emsp;&emsp;水中旋復起浮泡，

&emsp;&emsp;剎那觀境即空無，&emsp;&emsp;不堅實身亦如是。

&emsp;&emsp;不堅實身生實想，&emsp;&emsp;實中還起不實心，

&emsp;&emsp;彼人不入真實門，&emsp;&emsp;此邪思惟妄境界。

&emsp;&emsp;實中若作真實想，&emsp;&emsp;不實當生不實心，

&emsp;&emsp;彼人得入真實門，&emsp;&emsp;此正思惟真境界。

&emsp;&emsp;若起真實心想已，&emsp;&emsp;承事師尊奉水鉼，

&emsp;&emsp;回此虛幻不實身，&emsp;&emsp;當得堅固真實體。

「舍利子！此是菩薩第二發心。

「復次舍利子！三者菩薩發如是心：『痛哉！世間一切眾生不能如是思念：「我於生死長夜之中，遠離善知識、親近惡知識，發起懈怠下劣精進，邪見所覆癡冥疲乏，無施無愛無諸善作，唯造惡業果報成熟，感諸不善當得身相，貪愛增劇羸瘦憔悴。或生餓鬼趣中，不能活命以火為食，經多百歲多千歲多百千歲不聞水聲，何況得飲。」我今回發是心，願當親近習行善法、近善知識，由如是故當得人身，善能活命行諸布施，乃至損棄軀命親近承事諸阿闍梨，於菩薩藏正法勤求修習隨諸所作，總略乃至給奉水瓶。』此是菩薩第三發心。」

爾時世尊欲重明斯義說伽陀曰：

&emsp;&emsp;「世間所有善知識，&emsp;&emsp;應當往彼常親近，

&emsp;&emsp;不能數數近善因，&emsp;&emsp;由是不生諸善行。

&emsp;&emsp;以其親近惡友故，&emsp;&emsp;即常遠離賢善人，

&emsp;&emsp;懈怠下劣精進心，&emsp;&emsp;慳疾諂誑生過失。

&emsp;&emsp;不行布施無愛樂，&emsp;&emsp;一切善法不能行，

&emsp;&emsp;果熟當招瘦弱身。&emsp;&emsp;或生餓鬼諸境界，

&emsp;&emsp;長夜眠伏於生死，&emsp;&emsp;蘊報癡冥怖畏多，

&emsp;&emsp;飲食俱無饑渴增，&emsp;&emsp;備受廣多諸苦惱，

&emsp;&emsp;經歷多百千歲中，&emsp;&emsp;渴苦不聞水之聲，

&emsp;&emsp;布施善道不復觀，&emsp;&emsp;不得世間諸善相。

&emsp;&emsp;我今回發如是心，&emsp;&emsp;世間人身極難得，

&emsp;&emsp;誓願親近阿闍梨，&emsp;&emsp;速獲圓滿諸善行。

&emsp;&emsp;常當遠離惡知識，&emsp;&emsp;常得親近賢善人，

&emsp;&emsp;捐棄身命不為難，&emsp;&emsp;願作菩提勝根本。

&emsp;&emsp;於阿闍梨起尊重，&emsp;&emsp;恭信發生清淨心，

&emsp;&emsp;頂奉承事我所行，&emsp;&emsp;願作菩提勝根本。

「舍利子！此是菩薩第三發心。

「復次舍利子！四者菩薩發如是心：『世間眾生應如是念：「我於長夜中，遠離善知識、親近惡知識，發起懈怠下劣精進，癡冥疲乏、無忍無愛、無諸善相，心困身倦如被打擊，眾苦逼迫嬈亂眾生。若無彼緣寧招罪至？由是廣造諸不善業，以其不善之業果報成熟，當墮牛畜駝驢趣中，不能活命。於彼趣中以草為食，咀嚼[齒*齊]齧捶打怖畏負重困苦，遠離一切施等善相。」我今回發是心，親近善友當得人身，不惜軀命廣行布施，作諸善業，親近承事諸阿闍梨，於菩薩藏正法，勤求修習隨諸所作，總略乃至給奉水瓶。』此是菩薩第四發心。」

爾時世尊欲重明斯義說伽陀曰：

&emsp;&emsp;「眾生長夜居險惡，&emsp;&emsp;於諸聖道不了知，

&emsp;&emsp;駝驢畜類趣中生，&emsp;&emsp;備受廣多諸苦惱。

&emsp;&emsp;當來若得人身相，&emsp;&emsp;廣作賢善諸事業，

&emsp;&emsp;趣向菩提正道門，&emsp;&emsp;此是智者之勝相。

&emsp;&emsp;我當發起尊重彼，&emsp;&emsp;已能善住佛法者，

&emsp;&emsp;奉阿闍梨教誨言，&emsp;&emsp;願作菩提勝根本。

&emsp;&emsp;過去不思議劫中，&emsp;&emsp;於生死輪循環轉，

&emsp;&emsp;遍歷無義無利門，&emsp;&emsp;不能修作布施行。

&emsp;&emsp;處世不能自活命，&emsp;&emsp;懈墮遠離善知識，

&emsp;&emsp;常隨惡友教誨言，&emsp;&emsp;隨轉還歸惡趣地。

&emsp;&emsp;相續駝驢中杻械，&emsp;&emsp;繫縛拘縶捶打身，

&emsp;&emsp;遠離善友果報成，&emsp;&emsp;牛畜趣中業不壞。

&emsp;&emsp;駝驢趣類受生已，&emsp;&emsp;連環執縛苦惡深，

&emsp;&emsp;杖木鞭笞負重多，&emsp;&emsp;善友爾時難親近。

&emsp;&emsp;人身最極為難得，&emsp;&emsp;善友親近亦復難，

&emsp;&emsp;剎那親近善功成，&emsp;&emsp;歷久能扳諸艱苦。

&emsp;&emsp;若能善修身語業，&emsp;&emsp;精進遠離諸過失，

&emsp;&emsp;心安命活眾所行，&emsp;&emsp;我乃親近善知識。

&emsp;&emsp;奉阿闍梨無諂曲，&emsp;&emsp;從是我發菩提心，

&emsp;&emsp;菩提聖道廣宣揚，&emsp;&emsp;遵仰師尊常愛重。

&emsp;&emsp;塗香種種妙香等，&emsp;&emsp;眾妙衣服及末香，

&emsp;&emsp;異品莊嚴寶花鬘，&emsp;&emsp;二足聖尊伸供養。

&emsp;&emsp;十方現住一切佛，&emsp;&emsp;開示勝義利眾生，

&emsp;&emsp;普放金色大光明，&emsp;&emsp;無邊色相為供養。

&emsp;&emsp;如佛所放妙光已，&emsp;&emsp;廣供人中調御尊，

&emsp;&emsp;菩提正道清淨因，&emsp;&emsp;詣菩提場願證果。

「舍利子！此是菩薩第四發心。

「復次舍利子！五者菩薩發如是心：『世間眾生應如是念：「我於長夜中，遠離善知識、親近惡知識，發起懈怠下劣精進，癡冥疲乏、無忍無愛、無諸善相，都無所念。痛哉世間一切眾生不能思念，一切物命同一身肉，若存若壞其肉無異。食噉之者謂之無罪亦無罪相，謂之無福亦無福相，乃至海岸邊極遼敻之方，諸有眾生其見無異，無罪無福。由此緣故，若罪若福不能了知。以不知故，近惡見者增長癡暗，不知善道唯造罪業。以其廣造不善業故，果報成熟得下劣身相，乃至墮在地獄趣中受地獄苦，吞熱鐵丸、考掠捶打、杻縛懸吊，將趣死邊業還令活。經多千歲不聞樂聲，何況樂觸。斯由不知罪福不造施因，智者應念。」我今回發是心，親近善友，當得人身，不惜軀命，廣行布施作諸善業，親近承事諸阿闍梨，於菩薩藏正法，勤求修習隨諸所作，總略乃至給奉水瓶。』此是菩薩第五發心。」

爾時世尊欲重明斯義說伽陀曰：

&emsp;&emsp;「為由親近諸惡友，&emsp;&emsp;惡心欺誑於他人，

&emsp;&emsp;罪業邪見為所依，&emsp;&emsp;故我廣興於罪業。

&emsp;&emsp;邊極遼敻眾生類，&emsp;&emsp;恣噉飲食無足心，

&emsp;&emsp;皆謂罪福悉無因，&emsp;&emsp;亦無苦楚諸報應。

&emsp;&emsp;此等如是罪業見，&emsp;&emsp;數數親近於惡友，

&emsp;&emsp;一向艱惡罪殃深，&emsp;&emsp;由斯速墮於地獄。

&emsp;&emsp;縱得人身經千轉，&emsp;&emsp;旋墮三種惡趣中，

&emsp;&emsp;不見正等正覺尊，&emsp;&emsp;出現世間堪歸向，

&emsp;&emsp;所有世間善知識，&emsp;&emsp;極善名稱悉不聞。

&emsp;&emsp;我若當來得人身，&emsp;&emsp;廣修賢善諸事業，

&emsp;&emsp;世間人身最難得，&emsp;&emsp;眾生壽命亦復難。

&emsp;&emsp;如來正法極難聞，&emsp;&emsp;諸佛出世實難值，

&emsp;&emsp;縱得人身斯難者，&emsp;&emsp;速得聖道轉復難。

&emsp;&emsp;我若值佛出興時，&emsp;&emsp;遵一切智清淨教，

&emsp;&emsp;所有身語意三業，&emsp;&emsp;發起一切諸過罪，

&emsp;&emsp;於不究竟苦果中，&emsp;&emsp;誓願不復還修作，

&emsp;&emsp;若復內心清淨故，&emsp;&emsp;罪業因果亦復然。

&emsp;&emsp;於不究竟苦果中，&emsp;&emsp;如彼內心皆清淨，

&emsp;&emsp;所有極善身語意，&emsp;&emsp;世間無智誠難作，

&emsp;&emsp;唯除親近阿闍梨，&emsp;&emsp;願作菩提勝根本。

&emsp;&emsp;當知正道名聖道，&emsp;&emsp;如其意樂善宣說，

&emsp;&emsp;當入無誑精進門，&emsp;&emsp;作佛菩提勝根本。

&emsp;&emsp;菩薩如是發心已，&emsp;&emsp;頂重師尊給水瓶，

&emsp;&emsp;智慧方便悉圓成，&emsp;&emsp;是為菩薩廣大行。

「舍利子！此是菩薩第五發心。

「復次舍利子！六者菩薩發如是心：『世間眾生應如是念：「我於長夜中，遠離善知識、親近惡知識，無善樂欲，於師尊智者不能謙下恭信、百種稱讚、親近禮奉、誠諦合掌、作諸善業，但以慢心增長造多不善。由其所作不善業因果報成熟，縱得人身，羸瘦憔悴不能活命，不能行施。雖生人中其性慳悋加復貧困，或作奴僕為他所使他所繫屬，如耽欲飛禽於空中行，隨所住處驚怖艱險。邪見眾生亦復如是，破毀淨戒而常習行三不善根，在四趣中，五蓋所覆，常行六種不能尊重師長之法，於其七種善妙正法不能遵奉，起八邪法入邪定聚，於九惱處常起惱害，常行十種不善業道。於非道中堅猛而入，向地獄門背生天道，遠善知識近惡知識，順魔意樂捨離善法行不善法，打擊怖畏艱苦隨生，施作種種不饒益事。以是緣故不能愛樂行布施等。」我今回發是心，親近善友，當得人身，不惜軀命廣行布施作諸善業，於菩薩藏正法，勤求修習隨諸所作，總略乃至給奉水瓶。』此是菩薩第六發心。」

爾時世尊欲重明斯義說伽陀曰：

&emsp;&emsp;「近惡友故增憍慢，&emsp;&emsp;親近還經多劫海，

&emsp;&emsp;人中若受奴僕身，&emsp;&emsp;長夜輪回於三有。

&emsp;&emsp;難得人身歷艱苦，&emsp;&emsp;最上身相極難得，

&emsp;&emsp;善妙色相亦復難，&emsp;&emsp;諸佛出世極難值。

&emsp;&emsp;我當親近賢善友，&emsp;&emsp;顯示菩薩正行道，

&emsp;&emsp;菩提心寶廣大增，&emsp;&emsp;多俱胝劫願獲得。

&emsp;&emsp;身不堅牢如泡沫，&emsp;&emsp;復如幻化歌戲等，

&emsp;&emsp;如其所見在夢中，&emsp;&emsp;覺了無實悉虛假。

&emsp;&emsp;壽數將盡命促少，&emsp;&emsp;猶如雲電不久停，

&emsp;&emsp;剎那命盡轉蘊時，&emsp;&emsp;捨不實身求實體。

&emsp;&emsp;時分轉易迅速住，&emsp;&emsp;當須摧墮憍慢山，

&emsp;&emsp;虛假和合三世中，&emsp;&emsp;漂流不思議劫海。

&emsp;&emsp;棄捨於身離諸愛，&emsp;&emsp;於其壽命亦無惜，

&emsp;&emsp;蠲除憍倨我慢心，&emsp;&emsp;頂重師尊常承事。

&emsp;&emsp;世間師尊極勝上，&emsp;&emsp;如其父母等無差，

&emsp;&emsp;息除憍倨我慢心，&emsp;&emsp;尊重精勤奉諸作。

&emsp;&emsp;菩薩無上菩提分，&emsp;&emsp;菩薩勝行同分者，

&emsp;&emsp;愛樂尊重堅固心，&emsp;&emsp;願諸所作皆勤勇。

&emsp;&emsp;慢愛行時慢增長，&emsp;&emsp;除斷慢法不能知，

&emsp;&emsp;由智金剛碎無餘，&emsp;&emsp;大憍慢山皆摧墮。

&emsp;&emsp;令他修勝菩提行，&emsp;&emsp;最勝安處菩提場，

&emsp;&emsp;正法摧伏諸魔軍，&emsp;&emsp;救度四生煩惱眾。

&emsp;&emsp;十方一切病苦者，&emsp;&emsp;不能自厭不淨身，

&emsp;&emsp;我當發起慈悲心，&emsp;&emsp;願作三世所歸趣。

&emsp;&emsp;廣行布施波羅蜜，&emsp;&emsp;復能學佛戒功德，

&emsp;&emsp;諦觀忍辱行周圓，&emsp;&emsp;我發精進最上道。

&emsp;&emsp;圓具禪定波羅蜜，&emsp;&emsp;隨心所起善安住，

&emsp;&emsp;勝慧方便亦復然，&emsp;&emsp;願奉師尊修施行。

&emsp;&emsp;增長此諸福威力，&emsp;&emsp;不可思議智慧善，

&emsp;&emsp;自他意樂悉尊高，&emsp;&emsp;修學圓成真法器。

「舍利子！此是菩薩第六發心。

佛說大乘菩薩藏正法經卷第十九