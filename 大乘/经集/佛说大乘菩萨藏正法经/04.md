# 佛說大乘菩薩藏正法經卷第四

譯經三藏朝散大夫試光祿卿光梵大師賜紫沙門臣惟淨等奉　詔譯

## 長者賢護品第一之四 

復次，佛告諸長者言：「一切法無觀無不觀。何以故？離生住滅故。一切法無轉無作，離心意識故。一切法繫屬於緣，自性無力故。

「又諸長者！眼者四大所造，無常無強而不究竟，無堅無力速朽之法，斯不可信。多苦多惱眾病所集，是故諸長者！眼無依止亦無造作，耳鼻舌身意亦復如是。四大所造，無常無強而不究竟，無堅無力、速朽之法，斯不可信。多苦多惱眾病所集，是故諸長者！意無依止亦無造作。諸長者！是等諸法應如是學，此眼如聚沫，不可撮摩；眼如浮泡，不得久立；眼如陽焰，從業煩惱渴愛所生；眼如芭蕉，自體無實；眼如幻化，從顛倒起；眼如夢寐，為虛妄見；眼如其響，繫屬於緣；眼如影像，由業對現；眼如浮雲，剎那離相；眼如電光，須臾變滅；此眼無主為如地，此眼無我為如水，此眼無眾生為如火，此眼無壽為如風，此眼無人猶如虛空；此眼不實，四大為家；此眼性空，離我我所；此眼無知，如草木瓦礫；此眼無作，風力所轉；此眼為空，不淨充滿；此眼虛偽，雖復治事瑩飾，終歸散滅；此眼如丘井，為老所逼；此眼畢竟無邊際處，後當歸死。諸長者！汝等當知，眼既如是，耳鼻舌身意其義亦然，總略乃至彼一切法應如是知。諸愚夫異生，於彼一切所欲法中而生愛著，謂眼、耳、鼻、舌、身、意，色、聲、香、味、觸、法。

「又復於彼色蘊、受蘊、想蘊、行蘊、識蘊，眼界、色界、眼識界，乃至意界、法界、意識界，地界、水界、火界、風界、空界、識界，此等法中所欲愛著，乃至一切有為無為名相法中所欲愛著。是故諸長者！汝等當於所欲法中勿生愛著，謂妻子舍宅財寶等法勿生貪取，當發淨信捨家出家。得出家已不生樂欲，無樂欲故圓具淨戒，修持清淨波羅提木叉之法，圓滿潔白法式儀範，乃至小罪猶懷大懼。諸長者！若如是學即得戒蘊具足。戒具足故，眼耳鼻舌身意、色聲香味觸法而無所取。

「色蘊、受蘊、想蘊、行蘊、識蘊而無所取，眼界、色界、眼識界，乃至意界、法界、意識界而無所取。

「地界、水界、火界、風界、空界、識界而無所取。總略而言，彼一切法都無所取。以無取故即無減失。何法無減失？謂眼、耳、鼻、舌、身、意，色、聲、香、味、觸法無減失。

「色蘊、受蘊、想蘊、行蘊、識蘊無減失。

「眼界、色界、眼識界，乃至意界、法界、意識界無減失。

「地界、水界、火界、風界、空界、識界無減失。此等諸法若無減失，即無染污。無染污故，即速得輕安。何法輕安？謂無所見。若無所見，即一切所向無有少法而作障礙。若無障礙，即自無所害、他無所害，自他無所害。由無害故，心無所壞，即能趣入彼無餘依清淨涅盤。

「又諸長者！所言入者，何所入邪？謂非眼所入，非耳鼻舌身意所入。又諸長者！若執眼從緣成，此即著我我所，離於涅盤。云何離涅盤？謂貪故離涅盤、瞋故離涅盤、癡故離涅盤、無智故離涅盤。諸長者！無智者不離過去、不離未來、不離現在，決定無智、離智所生。何名為智？所謂盡智。何名盡智？謂即過去無盡智、未來無盡智、現在無盡智。緣法無智離智所生。彼無智離智，即眼從緣離智所生。眼者無我，若無我即無取，若無取即無捨，若無捨即解脫。云何解脫？謂我執解脫、眾生執解脫、壽者執解脫、人執解脫、斷常執解脫、一切執解脫、分別執解脫。彼無分別已，即無能分別、所分別。法無分別亦不離分別。云何無分別？謂我我所俱無分別。若我無分別即無取捨，若無取捨即所入解脫。若法離繫、若法非離繫，皆得出離。何所離邪？謂離一切苦。諸長者！當求如是出離之法。然於是中無法可取。何以故？若有所取即生怖畏。」

爾時世尊欲重宣明如是等義，說伽陀曰：

&emsp;&emsp;「以取法故即生怖，&emsp;&emsp;由怖當墮惡趣中，

&emsp;&emsp;若見如是怖起因，&emsp;&emsp;識法有故而生取。

&emsp;&emsp;若能如理觀正道，&emsp;&emsp;慧光明見破諸暗，

&emsp;&emsp;見故即得勝慧明，&emsp;&emsp;當知異性無所得。

&emsp;&emsp;應當審觀諸空處，&emsp;&emsp;運動虛假而不實，

&emsp;&emsp;此中勿作安樂門，&emsp;&emsp;渴愛虛誑世間故。

&emsp;&emsp;如實了知於空法，&emsp;&emsp;知諸法空皆無實，

&emsp;&emsp;我得安樂離憂門，&emsp;&emsp;亦得無動最上樂。

&emsp;&emsp;若能如是正了知，&emsp;&emsp;即知一切法皆空，

&emsp;&emsp;由斯解脫諸苦因，&emsp;&emsp;是故諍訟無所立。

&emsp;&emsp;因諸所欲生執著，&emsp;&emsp;執故而生諸嬈惱，

&emsp;&emsp;執者即是取之名，&emsp;&emsp;因取故生於三有。

&emsp;&emsp;有故有生即輪轉，&emsp;&emsp;三有止息即不生，

&emsp;&emsp;老病死法亦隨無，&emsp;&emsp;畢竟不受無常苦。

&emsp;&emsp;當知無欲即無取，&emsp;&emsp;以無取故無三有，

&emsp;&emsp;有若止息即無生，&emsp;&emsp;老病死苦皆不受。

&emsp;&emsp;是故汝等諸長者，&emsp;&emsp;同發捨離取著心，

&emsp;&emsp;棄諸眷屬所愛因，&emsp;&emsp;速當圓具苾芻相。

&emsp;&emsp;知識財利諸所欲，&emsp;&emsp;應當互生於喜足，

&emsp;&emsp;隨處謙恭起下心，&emsp;&emsp;所向為他增善利。

&emsp;&emsp;勿起意謂自守戒，&emsp;&emsp;勿觀他為破戒者，

&emsp;&emsp;於其戒相持犯中，&emsp;&emsp;勿非毀他為犯者。

&emsp;&emsp;譬如野鹿投繩網，&emsp;&emsp;當知彼為自損害，

&emsp;&emsp;魔索縛心害亦然，&emsp;&emsp;毀他生害亦如是。

&emsp;&emsp;愚人生諸損害意，&emsp;&emsp;自讚毀他深為咎，

&emsp;&emsp;毀戒尚息於謗言，&emsp;&emsp;何況梵行持戒者。

&emsp;&emsp;具學仙眾勇智者，&emsp;&emsp;常修遠離寂靜行，

&emsp;&emsp;棄捨身命無愛心，&emsp;&emsp;勤求解脫寂靜法。

&emsp;&emsp;諸外道輩及典章，&emsp;&emsp;無利根本皆遠離，

&emsp;&emsp;愛樂甚深正法門，&emsp;&emsp;彼法宣說真空理。

&emsp;&emsp;心根本處此當知，&emsp;&emsp;所謂內外十二處，

&emsp;&emsp;從彼生起諸業因，&emsp;&emsp;業久住處謂思法。

&emsp;&emsp;眼根色境二種緣，&emsp;&emsp;眼識生緣為三事，

&emsp;&emsp;若不和合破散時，&emsp;&emsp;如無薪火義如是。

&emsp;&emsp;如是所生一切法，&emsp;&emsp;互相和合故有生，

&emsp;&emsp;作者受者二俱無，&emsp;&emsp;正道常現諸所作。

&emsp;&emsp;內外諸法所成身，&emsp;&emsp;是中應知我空法，

&emsp;&emsp;愚人顛倒執著心，&emsp;&emsp;於我我所不知故。

&emsp;&emsp;眼內無法而可有，&emsp;&emsp;於外亦復無所得，

&emsp;&emsp;無我無作壽者無，&emsp;&emsp;應知諸法亦如是。

&emsp;&emsp;非眼遍思欲解脫，&emsp;&emsp;耳鼻舌身意亦然，

&emsp;&emsp;色等無轉無作門，&emsp;&emsp;當觀諸法亦如是。

&emsp;&emsp;如大海水起聚時，&emsp;&emsp;暫生泡沫而無實，

&emsp;&emsp;諦觀眼等亦復然，&emsp;&emsp;無堅無力如泡沫。

&emsp;&emsp;五蘊自性假和合，&emsp;&emsp;如彼聚沫無堅力，

&emsp;&emsp;解脫一切嬈惱門，&emsp;&emsp;及彼生老等憂惱。

&emsp;&emsp;汝於我教出家已，&emsp;&emsp;了知一切法如幻，

&emsp;&emsp;不虛受彼信施心，&emsp;&emsp;復能普供十方佛。」

爾時五百長者聞佛宣說甚深正法，即於如是中路方處遠塵離垢得法眼淨。譬如白衣不雜塵黑易受染色，此五百長者於是方處遠離塵垢法眼清淨，亦復如是。

爾時世尊復為五百長者宣說法要示教利喜。佛言：「諸長者！眼極熾焰。云何熾焰！謂貪火、瞋火、癡火熾焰，生老病死憂悲苦惱等火熾焰，我說此法自受苦惱。耳鼻舌身意熾焰亦然。云何熾焰？謂貪火、瞋火、癡火熾焰，生老病死憂悲苦惱等火熾焰，我說此法自受苦惱。色塵熾焰。云何熾焰？謂貪火、瞋火、癡火熾焰，聲香味觸法塵諸火熾焰，亦復如是。

「又諸長者！色蘊熾焰。云何熾焰？謂貪火、瞋火、癡火熾焰。受蘊、想蘊、行蘊、識蘊諸火熾焰，亦復如是。十八界法，其義亦然。

「又諸長者！地界熾焰。謂貪火、瞋火、癡火熾焰。水界、火界、風界、空界、識界熾焰，亦復如是。謂貪火、瞋火、癡火熾焰，生老病死憂悲苦惱熾焰亦然，我說此法自受苦惱。

「復次長者！眼無所取，應如是學，耳鼻舌身意亦無所取；色無所取，聲香味觸法亦無所取，應如是學。

「又諸長者！色蘊無所取，受蘊、想蘊、行蘊、識蘊，及十八界，皆無所取，應如是學。又諸長者！地界無所取，水界、火界、風界、空界、識界亦無所取，應如是學。

「又諸長者！此界無所取、他界無所取，應如是學。

「復次諸長者！若眼、耳、鼻、舌、身、意無所取故，即無依止。色、聲、香、味、觸、法無所取故，即於諸處中得無依止。

「又諸長者！色蘊、受蘊、想蘊、行蘊、識蘊，及十八界，無所取故，即於蘊界中得無依止。

「又諸長者！地界、水界、火界、風界、空界、識界無所取故，即於六界中得無依止。又諸長者！此界、他界無所取故，即於一切世界之中得無依止。

「又諸長者！若一切法無所取故，即於一切法中得無依止。諸長者！一切法無所得亦非無得，若能了知無得非無得，即能解脫生老病死憂悲苦惱，我說此為解脫諸苦。」

爾時世尊欲重宣明如是等義，說伽陀曰：

&emsp;&emsp;「此諸世間極熾焰，&emsp;&emsp;生死二火鎮燒然，

&emsp;&emsp;無救嬈惱諸愚夫，&emsp;&emsp;唯聖道法常不滅。

&emsp;&emsp;何法世間作光明？&emsp;&emsp;有佛如來今出現，

&emsp;&emsp;剎那善觀正道門，&emsp;&emsp;發起精進常堅固。

&emsp;&emsp;當觀諸法無依止，&emsp;&emsp;慧光明見破諸暗，

&emsp;&emsp;見故即得勝慧明，&emsp;&emsp;應知異性無所得。

&emsp;&emsp;若能觀察無依止，&emsp;&emsp;了知一切法皆空，

&emsp;&emsp;如是了知空法門，&emsp;&emsp;菩提心空無所有。

&emsp;&emsp;當知貪瞋癡等法，&emsp;&emsp;此三熾焰極猛惡，

&emsp;&emsp;世間壽命普燒然，&emsp;&emsp;久處睡眠愚不覺。

&emsp;&emsp;所有生老及病死，&emsp;&emsp;憂悲苦惱常逼迫，

&emsp;&emsp;當知嬈惱諸世間，&emsp;&emsp;彼一切法無依止。」

爾時五百長者聞佛所說如是正法，心開意解，前白佛言：「世尊！我等今者快得善利！於佛法中淨信出家！復於佛所圓具淨戒。」

爾時佛言：「善來諸苾芻。」即時諸長者鬚髮自落、袈裟著身，成苾芻相。

爾時世尊說伽陀曰：

&emsp;&emsp;「汝等受持袈裟衣，&emsp;&emsp;鬚髮自落皆清淨，

&emsp;&emsp;執持應器善相圓，&emsp;&emsp;一切皆成阿羅漢。

&emsp;&emsp;既證果已依師法，&emsp;&emsp;各說清淨嗢陀南，

&emsp;&emsp;於諸天人大眾前，&emsp;&emsp;圓滿清淨苾芻相。

&emsp;&emsp;往昔曾於諸佛所，&emsp;&emsp;皆修廣大布施行，

&emsp;&emsp;一呼善來歡喜生，&emsp;&emsp;處處廣修諸善法。

&emsp;&emsp;今得見我出世間，&emsp;&emsp;發清淨心復增勝，

&emsp;&emsp;由彼增勝清淨心，&emsp;&emsp;聽說最上清淨法。

&emsp;&emsp;聞佛語已證聖果，&emsp;&emsp;遠離我見諸執著，

&emsp;&emsp;現前空法悟圓成，&emsp;&emsp;我生已盡皆解脫。」