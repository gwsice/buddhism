# 佛說大乘菩薩藏正法經卷第五

譯經三藏朝散大夫試光祿卿光梵大師賜紫沙門臣惟淨等奉　詔譯

## 無怖夜叉品第二

爾時世尊於其中路化度五百諸長者已，即於是處安然詳審，將入王舍大城。

爾時王舍大城諸賢聖中有大夜叉，名曰無怖，即作是念：「值佛世尊斯極難得，我今應以勝妙飲食奉上世尊。」時無怖夜叉即以色香味觸清淨具足上妙飲食恭奉世尊。

爾時世尊為悲愍彼無怖夜叉故受所施食。佛受食訖，即時空中有六萬八千諸夜叉眾作是讚言：「善哉善哉！」隨喜讚聲遍聞空界。

時無怖夜叉告自會中諸夜叉眾言：「我已持奉如來清淨上妙飲食。汝等諸眾宜應奉施諸苾芻眾清淨飲食，當令汝等於長夜中利益安樂。」

時諸夜叉即皆奉施諸苾芻眾最上飲食，時苾芻眾為悲愍故悉受其食。爾時世尊及苾芻眾受其食已，漸次進詣王舍大城。是時即有無數千天眾，無數千龍眾、夜叉眾、乾闥婆眾、阿修羅眾、迦樓羅眾、緊那羅眾、摩睺羅伽眾、人眾非人眾，及彼無數百千俱胝那庾多諸眾生眾，咸悉圍繞隨從世尊。

爾時世尊未至王舍大城先詣一處廣大地方，到已敷設勝妙之座，佛處其座。時無怖夜叉即以天妙曼陀羅花、優鉢羅花、鉢訥摩花、俱母陀花、奔拏利迦花，及彼天妙栴檀香末，散於佛上而伸供養，普散遍散周廣而散，散已合掌住立佛前。

爾時世尊知無怖夜叉及諸夜叉眾深心清淨已，即時放大殊妙光明。法爾已來，諸佛世尊所放光明，具無數色及種種色從口門出，所謂青黃赤白紅紫碧綠，光明普照無邊世界，映蔽日月威光不現，其光照耀下至地獄上至梵世。光相旋還至於佛所，右繞七匝，而彼光明從佛頂隱、或從肩隱、或從膝隱。法爾已來諸佛世尊若為地獄眾生授記，光即從佛雙足而隱，若為傍生授記，光從背隱；若為餓鬼眾生授記，光從前隱；若為人趣授記，光從左隱；若為天趣授記，光從右隱；若為聲聞授記，光從膝隱；若為緣覺授記，光從肩隱；若諸佛世尊為諸菩薩授阿耨多羅三藐三菩提記，光從頂隱。

爾時尊者阿難見佛世尊所放廣大淨光明已，偏袒右肩右膝著地，合掌向佛，說伽陀曰：

&emsp;&emsp;「世尊今日以何因，&emsp;&emsp;放大光明普照耀？

&emsp;&emsp;廣作利益諸世間，&emsp;&emsp;現斯光相何所為？

&emsp;&emsp;何人今日植聖種，&emsp;&emsp;聞佛菩提廣大因？

&emsp;&emsp;何人授記在今時？&emsp;&emsp;何人安住解脫果？

&emsp;&emsp;大智放光非無因，&emsp;&emsp;為調伏故現光相，

&emsp;&emsp;所放光相作開明，&emsp;&emsp;牟尼聖尊光何現？」

爾時世尊說伽陀曰：

&emsp;&emsp;「有一夜叉名無怖，&emsp;&emsp;信向佛故施飲食，

&emsp;&emsp;彼發最上清淨心，&emsp;&emsp;故我今時現光相。

&emsp;&emsp;而是夜叉此界滅，&emsp;&emsp;即當往生忉利天，

&emsp;&emsp;於彼天中壽終時，&emsp;&emsp;後當生於夜摩天。

&emsp;&emsp;夜摩滅已生兜率，&emsp;&emsp;以欲塵故造染業，

&emsp;&emsp;還復墮生於人間，&emsp;&emsp;當得為王具神力。

&emsp;&emsp;作轉輪王人中主，&emsp;&emsp;統四大洲而自在，

&emsp;&emsp;人間滅已復得生，&emsp;&emsp;彼梵世中受勝報。

&emsp;&emsp;後經二十俱胝劫，&emsp;&emsp;常為一切所恭信，

&emsp;&emsp;於彼天上及人間，&emsp;&emsp;數數往來受諸樂。

&emsp;&emsp;其後棄捨於王位，&emsp;&emsp;淨信捨家而出家，

&emsp;&emsp;於彼緣覺妙菩提，&emsp;&emsp;如是畢竟當獲得。

&emsp;&emsp;經於三十千生中，&emsp;&emsp;而數滅彼夜叉身，

&emsp;&emsp;後復還生忉利天，&emsp;&emsp;恭敬於佛作佛事。

&emsp;&emsp;彌勒尊佛當見已，&emsp;&emsp;而彼夜叉即獲得，

&emsp;&emsp;阿羅漢果證圓成，&emsp;&emsp;隨佛大師伸供養。

&emsp;&emsp;後滿一千夜叉生，&emsp;&emsp;安立無上大菩提，

&emsp;&emsp;以彼彼生諸善根，&emsp;&emsp;永不復墮諸惡趣。

&emsp;&emsp;或復值遇於千佛，&emsp;&emsp;尊重恭敬人中尊，

&emsp;&emsp;為求無上大菩提，&emsp;&emsp;利益一切眾生故。

&emsp;&emsp;或二三千夜叉生，&emsp;&emsp;以花鬘等作供養，

&emsp;&emsp;為佛菩提最上因，&emsp;&emsp;千俱胝生供養佛，

&emsp;&emsp;次復清淨觀己身，&emsp;&emsp;後復尊敬佛菩提。

&emsp;&emsp;夜叉有子名大山，&emsp;&emsp;受夜叉身具神力，

&emsp;&emsp;大山夜叉發淨心，&emsp;&emsp;願我當得成佛果。

&emsp;&emsp;後常恭敬佛世尊，&emsp;&emsp;於一切處發洪願，

&emsp;&emsp;今見我已伸供養，&emsp;&emsp;發起最勝菩提心。

&emsp;&emsp;即當以此眾善根，&emsp;&emsp;永離三塗諸惡趣，

&emsp;&emsp;當見彌勒尊佛已，&emsp;&emsp;施佛俱胝妙寶蓋。

&emsp;&emsp;施寶蓋已復淨心，&emsp;&emsp;施佛俱胝妙衣服，

&emsp;&emsp;如是廣大供施已，&emsp;&emsp;然後發心求出家。

&emsp;&emsp;五百歲中起精勤，&emsp;&emsp;清淨修持於梵行，

&emsp;&emsp;為求無上大菩提，&emsp;&emsp;利益一切眾生故。

&emsp;&emsp;彼以如是勝上緣，&emsp;&emsp;普修布施持戒行，

&emsp;&emsp;如彼殑伽沙數量，&emsp;&emsp;若干劫中廣修行。

&emsp;&emsp;若干劫數我所知，&emsp;&emsp;如所知見而宣說，

&emsp;&emsp;此後修行經劫數，&emsp;&emsp;非我所知不可說。

&emsp;&emsp;如先所說譬喻中，&emsp;&emsp;殑伽河沙等數量，

&emsp;&emsp;彼見若干佛世尊，&emsp;&emsp;於彼彼佛咸尊敬。

&emsp;&emsp;奇哉勝智大智心，&emsp;&emsp;即彼大心無有上，

&emsp;&emsp;廣伸供養於諸佛，&emsp;&emsp;普利眾生數莫知。

&emsp;&emsp;後當成佛大聖尊，&emsp;&emsp;一切世間無有上，

&emsp;&emsp;大山夜叉當成佛，&emsp;&emsp;名稱醫王為佛號。

&emsp;&emsp;七十俱胝歲數中，&emsp;&emsp;廣為眾生宣正法，

&emsp;&emsp;名稱醫王佛會中，&emsp;&emsp;二十俱胝大眾會。

&emsp;&emsp;而彼眾會所發心，&emsp;&emsp;一切當修布施行，

&emsp;&emsp;其後復增苾芻眾，&emsp;&emsp;數滿二十一俱胝。

&emsp;&emsp;於彼廣大眾會中，&emsp;&emsp;具有無量聲聞眾，

&emsp;&emsp;彼會所有聲聞眾，&emsp;&emsp;而悉趣向大菩提。

&emsp;&emsp;彼佛利益諸眾生，&emsp;&emsp;化事周圓當入滅，

&emsp;&emsp;彼時正法住於世，&emsp;&emsp;當滿百千歲數中，

&emsp;&emsp;五百劫中得具圓，&emsp;&emsp;有佛及彼苾芻眾。

&emsp;&emsp;其後或復經一劫，&emsp;&emsp;或復經彼一千劫，

&emsp;&emsp;智者出現化世間，&emsp;&emsp;使令親近於佛法。

&emsp;&emsp;說彼極善樂欲意，&emsp;&emsp;深固多聞為最上，

&emsp;&emsp;不深固心悉滅除，&emsp;&emsp;常當深固善觀察。

&emsp;&emsp;宣說諸有多聞者，&emsp;&emsp;彼能增長於勝慧，

&emsp;&emsp;四根本法正義門，&emsp;&emsp;為諸菩薩所歸向。

&emsp;&emsp;所謂施戒聞捨等，&emsp;&emsp;於菩薩道極賢善，

&emsp;&emsp;宣說菩提正道門，&emsp;&emsp;最勝乘中而無上。

&emsp;&emsp;其有宣說聲聞道，&emsp;&emsp;除斷疑網復賢善，

&emsp;&emsp;廣為利益諸眾生，&emsp;&emsp;我放光明普照耀。

&emsp;&emsp;佛出世為大光明，&emsp;&emsp;當知最上極難得，

&emsp;&emsp;宣說甚深妙法門，&emsp;&emsp;普利一切世間故。」

爾時大山夜叉即作是念：「世尊今時往詣王舍大城鷲峯山中，我今宜應於世尊所少植善根。」即時告語彼自會中夜叉眾言：「諸仁者！汝等當知，世尊將詣王舍大城鷲峯山中。汝等宜應發勤勇心，各隨力能為佛世尊作供養事。」

時大山夜叉言已，即與自會眷屬，從王舍大城乃至鷲峯山中，所經道路皆悉除去土石砂礫如淨圓鏡，於道路中以淨香水周匝遍灑，復以妙衣於其道中相續布設，復於道中處處安施等人分量諸殊妙花，幢幡寶蓋種種莊嚴，復置殊妙塗香寶瓶及諸妙香，寶繩交絡垂諸花瓔以為嚴飾。復於空中奏妙音樂。又復敷置盡一箭道優鉢羅花、俱母陀花、奔拏利迦花等。復有異鳥翔鳴道中，金繩交絡有七寶網，及以金網彌覆其上。

爾時大山夜叉於其道中廣莊嚴已，即自化身，并其眾會，身喜心喜清淨悅意，發歡喜心、極純善心、柔軟心、清淨心、無障礙心、悅樂心、向佛心、向法心、向僧心、菩提無動心、無恐畏心、無等等心、一切三界最勝心、慈愍一切眾生心、悲心、喜心、捨心、成諸佛法大器之心、真實心堅固心、不破壞心增勝心、於聲聞緣覺地中生棄捨心、於菩薩地中起成辦心。發如是等清淨之心，來詣佛所。到已頭面頂禮佛足，右繞三匝住立一面，合掌向佛說伽陀曰：

&emsp;&emsp;「我今為佛廣施設，&emsp;&emsp;最上最勝諸供養，

&emsp;&emsp;願我當得佛聖果，&emsp;&emsp;宣說最上微妙法。

&emsp;&emsp;願我當圓於十力，&emsp;&emsp;歡喜善住四無畏，

&emsp;&emsp;廣大利益諸眾生，&emsp;&emsp;如佛世尊諸所作。

&emsp;&emsp;具三十二勝妙相，&emsp;&emsp;八十種好眾莊嚴，

&emsp;&emsp;當作世間大光明，&emsp;&emsp;如佛世尊普照耀。

&emsp;&emsp;轉彼清淨妙法輪，&emsp;&emsp;十二行相而最上，

&emsp;&emsp;宣說甘露正法門，&emsp;&emsp;普為眾生作利益。

&emsp;&emsp;廣現神通變化事，&emsp;&emsp;如佛世尊現亦然，

&emsp;&emsp;善作利益諸群生，&emsp;&emsp;乃至無數俱胝眾。

&emsp;&emsp;世尊出現大光明，&emsp;&emsp;如大龍王無所畏，

&emsp;&emsp;如是正道廣宣揚，&emsp;&emsp;開覺菩提而無上。

&emsp;&emsp;為舍亦復為歸救，&emsp;&emsp;為趣攝化諸眾生，

&emsp;&emsp;願我當得亦復然，&emsp;&emsp;利眾生事皆圓滿。

&emsp;&emsp;五趣所生諸群品，&emsp;&emsp;願我當為作主宰，

&emsp;&emsp;悉令解脫諸苦因，&emsp;&emsp;如佛世尊所解脫。

&emsp;&emsp;為二足尊作供養，&emsp;&emsp;無邊威德光明照，

&emsp;&emsp;天主龍及阿修羅，&emsp;&emsp;普供世間無等比。

&emsp;&emsp;我作最上勝事業，&emsp;&emsp;願我當如大法主，

&emsp;&emsp;三十二種勝相圓，&emsp;&emsp;天上人間為最上。」

爾時世尊為大山夜叉說伽陀曰：

&emsp;&emsp;「如佛世尊所說教，&emsp;&emsp;修作無上正法因，

&emsp;&emsp;眾生當得勝法門，&emsp;&emsp;無上菩提不難得。

&emsp;&emsp;世間光明大聖主，&emsp;&emsp;作供養已佛光照，

&emsp;&emsp;諸天龍神人眾中，&emsp;&emsp;所應受彼諸供養。

&emsp;&emsp;成證無上大菩提，&emsp;&emsp;安坐樹王眾集會，

&emsp;&emsp;摧伏大惡諸魔軍，&emsp;&emsp;廣為眾生宣正法。」

爾時世尊即與無數百千天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，并餘無數百千俱胝那庾多諸眾生類，恭敬圍繞。而佛世尊具大威德，有大神力起大變化，廣大施作放大威光，振動剎土雨大蓮花，鼓百千種殊妙音樂，有妙蓮花大若車輪隨足而蹈。世尊從彼大山夜叉妙巧施作莊嚴道路，往詣鷲峯山中。世尊到已，即告尊者阿難言：「汝可為佛施設殊妙之座，所謂法座、最上之座、三界勝座及妙寶座。如來登其座已，攝受一切眾生，稱揚演說彼菩薩藏甚深正法，成辦一切菩薩勝行，除去一切眾生諸有疑惑，開明正慧斷諸疑網。如來說此甚深經典，廣為悲愍利益安樂天人世間一切眾生。」

爾時尊者阿難受佛勅已，乃為如來施設勝座。是時即有六十八俱胝天眾，各各為佛施設寶座而為獻奉。請佛如來登斯座已，即於佛前異口同音說伽陀曰：

&emsp;&emsp;「我今為佛廣敷設，&emsp;&emsp;殊勝寶座及妙衣，

&emsp;&emsp;願佛悲愍諸天人，&emsp;&emsp;如其所應登寶座。

&emsp;&emsp;若佛如來登座已，&emsp;&emsp;宣說正法趣彼岸，

&emsp;&emsp;六種振動於世間，&emsp;&emsp;一切皆生大歡喜。

&emsp;&emsp;佛光普照諸大眾，&emsp;&emsp;煥明佛剎及山王，

&emsp;&emsp;普得見佛大聖尊，&emsp;&emsp;開生清淨諸法欲。

&emsp;&emsp;所有天龍及人眾，&emsp;&emsp;八部一切諸品類，

&emsp;&emsp;互相得見彼彼身，&emsp;&emsp;是中一切無障礙。

&emsp;&emsp;所有俱胝那庾多，&emsp;&emsp;百千天人大眾等，

&emsp;&emsp;各得見佛大聖尊，&emsp;&emsp;宣說難得妙法句。」

&emsp;&emsp;是時頻婆娑羅王，&emsp;&emsp;與諸臣佐并眷屬，

&emsp;&emsp;剎那來至佛會中，&emsp;&emsp;親近聖尊為聽法。

&emsp;&emsp;佛知眾座悉已定，&emsp;&emsp;普遍四方善觀察，

&emsp;&emsp;一切眾會及天人，&emsp;&emsp;廣為眾生作利益。

&emsp;&emsp;世尊普告諸大眾：&emsp;&emsp;「疑者當問二足尊，

&emsp;&emsp;隨諸所問我開明，&emsp;&emsp;普令除斷諸疑惑。」

爾時三千大千世界一切眾生，及天人世間諸眾會等，咸悉恭敬瞻仰世尊；起清淨心，屏息外聞，專注聽受如來宣說甚深正法。

爾時世尊即告尊者大目乾連言：「汝勿就座。應當觀彼諸苾芻眾，其有未來赴斯會者，汝今往彼雪山南面大迦葉所召來赴會。」

時尊者大目乾連受佛勅已，即運神力往詣雪山南面大迦葉所。到已白言：「尊者當知，世尊如來今在鷲峯山中，與沙門婆羅門人天大眾集會說法。佛遣我來呼召尊者。唯願尊者如佛教命往赴佛會。無令互得隱法之罪。」爾時尊者大迦葉謂尊者大目乾連言：「汝宜先往，我即隨當往詣佛所。」

是時尊者大迦葉即於座中運自所有神通化用，四眾圍繞，於剎那間即到鷲峯山中佛世尊所。到已頭面頂禮佛足，去佛不遠於一面坐。

時尊者大目乾連以神通力旋至佛所，見尊者大迦葉先至佛會在一面坐。見已白言：「尊者大迦葉神力具足，先至佛會，其何速邪？」

尊者大迦葉即謂大目乾連言：「如佛說汝神通第一，何故今時徐緩如是？」