# 佛說大乘菩薩藏正法經卷第二十

西天譯經三藏朝散大夫試光祿卿傳梵大師賜紫沙門臣法護等奉　詔譯

## 持戒波羅蜜多品第七之三 

「復次舍利子！菩薩發如是心：『世間眾生應如是念：「我於長夜中，遠離善知識、親近惡知識，發起懈怠下劣精進，癡冥疲乏如瘖啞人，無見無忍亦無善愛，無惡業惡報、無善業善報、無雜業雜報。既不自知，亦復不能請問沙門婆羅門諸阿闍梨，何者是善？何者不善？何者有罪？何者無罪？何者所應親近？何者不應親近？何者所應作？何者不應作？何者作已於長夜中無義無利生諸苦惱，由是我慢增長，不能了知善業根本，唯造一切不善之業。縱得人身諸根殘缺，又於人中不能活命，不能行於布施。又於人中盲聾瘖啞無諸色相，善說惡說悉不能知。由如是故不樂布施。」我今應當回發是心，親近善知識，若得人身，諸根完具能活其命，習行布施不惜軀命，具諸色力，善說惡說悉能了知，復能請問師尊智者，何者是善？何者不善？何者有罪？何者無罪？何者所應親近？何者不應親近？何者諸所作時違背聲聞緣覺之法、順向菩薩藏義？親近承事諸阿闍梨，隨諸所作。厭此不真實身，悕取堅固真實之身。總略乃至給奉水瓶。』此是菩薩第七發心。」

爾時世尊欲重明斯義說伽陀曰：

&emsp;&emsp;「欲近善友作利益，&emsp;&emsp;我乃遠離多百劫，

&emsp;&emsp;不能請問善惡門，&emsp;&emsp;有罪無罪果報等。

&emsp;&emsp;增上慢心墮地獄，&emsp;&emsp;傍生餓鬼諸趣中，

&emsp;&emsp;親近罪業諸友朋，&emsp;&emsp;多劫歷苦而無盡。

&emsp;&emsp;縱得人身根殘缺，&emsp;&emsp;多千劫中受輪回，

&emsp;&emsp;不能了知善惡門，&emsp;&emsp;有罪無罪果報等。

&emsp;&emsp;若得人身離艱苦，&emsp;&emsp;諸根完具善相圓，

&emsp;&emsp;人相完具離難時，&emsp;&emsp;如一眼龜值浮木。

&emsp;&emsp;得覩世間燈照曜，&emsp;&emsp;佛教中聞無染法，

&emsp;&emsp;爾時請問世間尊，&emsp;&emsp;諸善不善果報等。

&emsp;&emsp;慳者云何所趣向？&emsp;&emsp;何不慳者能行施？

&emsp;&emsp;貪諂毀戒復云何？&emsp;&emsp;又何不破淨戒者？

&emsp;&emsp;云何恚惡心無動？&emsp;&emsp;云何懈怠散亂心？

&emsp;&emsp;精進禪定樂云何？&emsp;&emsp;惡慧癡冥何所為？

&emsp;&emsp;云何得彼真實慧？&emsp;&emsp;云何菩提行方便？

&emsp;&emsp;六種賢行竟云何？&emsp;&emsp;慈心廣大世間勝。

&emsp;&emsp;惡趣眾生云何救？&emsp;&emsp;云何樂法心無厭？

&emsp;&emsp;菩提行藏廣勤求，&emsp;&emsp;十方剎中善安住。

&emsp;&emsp;云何親詣世間尊？&emsp;&emsp;云何禮奉營諸福？

&emsp;&emsp;普賢行門復云何？&emsp;&emsp;如我今時善親近。

&emsp;&emsp;云何請問阿闍梨？&emsp;&emsp;願聞師尊尊重事，

&emsp;&emsp;生阿闍梨歡喜心，&emsp;&emsp;此心生已真佛子。

&emsp;&emsp;福力智力為增上，&emsp;&emsp;是中所成廣大智，

&emsp;&emsp;智力增強發勝心，&emsp;&emsp;給奉水瓶生歡喜。

「舍利子！此是菩薩第七發心。

「復次舍利子！菩薩發如是心：『世間眾生應如是念：「我於長夜中，遠離善知識、親近惡知識，發起懈怠下劣精進，癡冥疲乏如瘖啞人，所有世間一切文句，與義句合、與法句合，法句合故，住於寂靜與離貪合，寂滅正智與沙門婆羅門涅盤同住。於一切處所作，我乃棄捨，不能了知文義句合，乃至不與涅盤同住，亦復不能受持讀誦，亦復無力，又無精進、無士夫力用、無士夫勢、無士夫勤勇、無最上精進，無因無緣。諸眾生煩惱亦無因無緣，眾生雜染無因無緣，眾生清淨無因無緣。此等無因依止諸見，不能了知所作善業，唯造惡業。縱得人身諸根殘缺，又於人中不能活命不能行施，癡迷所覆盲聾瘖啞無諸色力，不能了知文義句合，乃至不與涅槃同住，亦復不能受持讀誦。由如是故，不能親近習行善法。」我今應當回發是心親近善法，乃至不惜軀命了知文義句合，於出離道涅槃同住。於菩薩藏正法，勤求修習受持讀誦，發勤精進，親近承事諸阿闍梨，於菩薩藏正法受持讀誦，厭此不真實身，悕取堅固真實之身，福智勝力當得圓具。以福智力得圓具故，所作慣習而能積集菩薩藏正法，親近承事諸阿闍梨，隨諸所作，總略乃至給奉水瓶。』此是菩薩第八發心。」

爾時世尊欲重明斯義說伽陀曰：

&emsp;&emsp;「所有法義相應故，&emsp;&emsp;於正道分修道行，

&emsp;&emsp;寂滅理中作證門，&emsp;&emsp;而涅槃道得真實。

&emsp;&emsp;若於此法遠離者，&emsp;&emsp;即於諸法無所利，

&emsp;&emsp;無義利句設相應，&emsp;&emsp;不能親近彼正法，

&emsp;&emsp;無力亦復無精進，&emsp;&emsp;士夫勢用悉皆無，

&emsp;&emsp;無他勤勇亦復然，&emsp;&emsp;於一切處無所得。

&emsp;&emsp;即見無佛亦無法，&emsp;&emsp;無父無母及宗親，

&emsp;&emsp;由斯善惡業皆無，&emsp;&emsp;一切皆無諸報應。

&emsp;&emsp;此諸如是罪業見，&emsp;&emsp;數數親近罪根深，

&emsp;&emsp;一向艱惡日增多，&emsp;&emsp;墮地獄中經久遠。

&emsp;&emsp;地獄出受傍生報，&emsp;&emsp;餓鬼趣中罪復深，

&emsp;&emsp;其後縱得人中生，&emsp;&emsp;聾騃癡冥而無舌。

&emsp;&emsp;餘業復受瘖啞報，&emsp;&emsp;癡暗缺漏苦還增，

&emsp;&emsp;而復重受地獄殃，&emsp;&emsp;由不了故當墜墮。

&emsp;&emsp;經歷久時後當得，&emsp;&emsp;人身具足善相圓，

&emsp;&emsp;諸根既具勝力增，&emsp;&emsp;依時淨住而思忖：

&emsp;&emsp;若於諸法義相應，&emsp;&emsp;即得同歸出離道。

&emsp;&emsp;修菩提道證菩提。&emsp;&emsp;我當思惟如是事，

&emsp;&emsp;所有諸大菩薩藏，&emsp;&emsp;和合甚深正法義，

&emsp;&emsp;經歷俱胝千劫中，&emsp;&emsp;發生淨信極難得。

&emsp;&emsp;若此若餘廣多數，&emsp;&emsp;諸佛妙法不思議，

&emsp;&emsp;隨諸修作能受持，&emsp;&emsp;為佛菩提勝根本。

&emsp;&emsp;我當親近及承事，&emsp;&emsp;尊重信奉阿闍梨，

&emsp;&emsp;諸佛菩薩亦復然，&emsp;&emsp;即得最上清淨信。

&emsp;&emsp;發生如是淨心已，&emsp;&emsp;即是菩薩廣大心，

&emsp;&emsp;勝慧方便悉圓成，&emsp;&emsp;給奉水瓶常精進。

「舍利子！此是菩薩第八發心。

「復次舍利子！菩薩發如是心：『痛哉！世間一切眾生，以其愛著於身命故，常為一切無義利行顛倒隨逐。何者名為無義利行？謂彼眾生愛著身命，不能愛樂菩提分法，以其我見而為先導，執著心堅癡冥所覆，摧毀破壞眾事隨逐，此說是名無義利行。又復眾生愛身命故，以其我見而為先導，愛戀妻室男女知識，以愛著心隱覆癡暗，遠離諸饒益事，此說是名無義利行。又復眾生愛身命故，以其我見而為先導，顧惜奴婢作事人等詹視防護，此說名為無義利行。復次世間一切眾生，有義利行常所隨逐者，謂若眾生不惜身命愛樂菩提分法，以菩提心而為先導，善修身語意業，此說名為有義利行。又復眾生不惜身命而常愛樂菩提分法，以菩提心而為先導，積集布施波羅蜜多，乃至積集般若波羅蜜多，此說名為有義利行。又復眾生不惜身命而常愛樂菩提分法，以菩提心而為先導，行布施、愛語、利行、同事，普攝一切眾生，此說名為有義利行。又復眾生不惜身命而常愛樂菩提分法，以菩提心而為先導，修習念處、正勤、神足、根、力、覺、道、勝菩提分，此說名為有義利行。又復眾生不惜身命而常愛樂菩提分法，以菩提心而為先導，聽受父母及阿闍梨諸有教誨，禮拜讚歎、恭信合掌、奉諸所作，此說名為有義利行。又復眾生不惜身命而常愛樂菩提分法，以菩提心而為先導，常以淨心營三寶事，此說名為有義利行。又復眾生作如是念：「我以惜身命故，無義利事常隨逐我。我當發勤精進，親近承事諸阿闍梨，不惜身命隨諸所作。厭此不真實身，悕取堅固真實之身，福智勝力當得圓具。以圓具故，所作慣習悉能成辦，詣菩提場當證聖果。」』

「舍利子！此是菩薩第九發心。」

爾時世尊欲重明斯義說伽陀曰：

&emsp;&emsp;「若人愛惜身命故，&emsp;&emsp;菩提分法不愛樂，

&emsp;&emsp;三不善業造圓成，&emsp;&emsp;此乃愚夫異生類。

&emsp;&emsp;愛樂己身及妻室，&emsp;&emsp;并諸男女眷屬等，

&emsp;&emsp;此無義利執著心，&emsp;&emsp;旋轉三界愚癡者。

&emsp;&emsp;又於奴婢作業人，&emsp;&emsp;不覺了心常顧戀，

&emsp;&emsp;此無義利愛著深，&emsp;&emsp;資生畜養四足等，

&emsp;&emsp;廣多聚積諸財穀，&emsp;&emsp;不自受用不與人，

&emsp;&emsp;此無義利愛著深，&emsp;&emsp;祕護伏藏不彰顯。

&emsp;&emsp;此無義利染著故，&emsp;&emsp;彼愚夫心常愛惜，

&emsp;&emsp;返於菩薩善意中，&emsp;&emsp;棄捨不能生愛樂。

&emsp;&emsp;若能不惜於身命，&emsp;&emsp;愛樂菩提勝分法，

&emsp;&emsp;三種善業造圓成，&emsp;&emsp;此即名為有義利。

&emsp;&emsp;施戒忍辱及精進，&emsp;&emsp;禪定勝慧亦復然，

&emsp;&emsp;與彼方便行相應，&emsp;&emsp;此即名為有義利。

&emsp;&emsp;承事父母為先導，&emsp;&emsp;遵奉師尊亦復然，

&emsp;&emsp;審諦思惟三寶門，&emsp;&emsp;此即名為有義利。

&emsp;&emsp;諸大菩薩甚深藏，&emsp;&emsp;普攝一切勝法門，

&emsp;&emsp;受持誦念廣宣揚，&emsp;&emsp;此即名為有義利。

&emsp;&emsp;此有義利諸勝行，&emsp;&emsp;乃是諸佛親所宣，

&emsp;&emsp;如其所說義相應，&emsp;&emsp;是名佛子廣大行。

&emsp;&emsp;發生如是大心已，&emsp;&emsp;復起清淨諦信心，

&emsp;&emsp;親近承事阿闍梨，&emsp;&emsp;給奉水瓶隨諸作。

「舍利子！此是菩薩第九發心。

「復次舍利子！菩薩發如是心：『痛哉！世間一切眾生，不能如理調伏心意，違背阿闍梨所有教誨，彼人不得阿闍梨財。何者名為阿闍梨財？所謂信財、戒財、聞財、捨財、慧財、慚財、愧財，如是七法名阿闍梨財。由其不得如是財故，當受貧苦逼惱其心。智者應當善調伏心，隨順阿闍梨所有教誨，習行布施作諸善行。何以故？若能善調伏心，隨順教誨修布施行，彼人即得阿闍梨財。此復何名阿闍梨財？謂得菩薩藏正法，普攝一切菩薩勝行善調伏法。如是知已，當於菩薩藏正法勤求修習，廣為他人宣布演說。若能安住菩薩藏者，即得畢竟斷除貧苦，趣向阿耨多羅三藐三菩提。』如是發心已，即能隨順阿闍梨教，行布施等，厭此不真實身，悕取堅固真實之身，親近承事諸阿闍梨，隨諸所作，總略乃至給奉水瓶。

「舍利子！此是菩薩第十發心。」

爾時世尊欲重明斯義說伽陀曰：

&emsp;&emsp;「所有難調諸眾生，&emsp;&emsp;內心諂誑復險惡，

&emsp;&emsp;違背師尊教誨言，&emsp;&emsp;不能堪任諦忍受。

&emsp;&emsp;此難調伏既知已，&emsp;&emsp;應當隨順師教誨，

&emsp;&emsp;如其教令所宣揚，&emsp;&emsp;即得大仙聖財寶。

&emsp;&emsp;所謂信財及戒財，&emsp;&emsp;聞財捨財亦復然，

&emsp;&emsp;其中最勝曰慧財，&emsp;&emsp;慚愧等財為七種。

&emsp;&emsp;了知如是聖財已，&emsp;&emsp;七種伏藏用無盡，

&emsp;&emsp;其中若或不能知，&emsp;&emsp;此即名為非法器。

&emsp;&emsp;若是法器眾生者，&emsp;&emsp;彼即圓具諸佛法，

&emsp;&emsp;無諂善調可稱揚，&emsp;&emsp;發勤精進修施行，

&emsp;&emsp;勝妙法欲心尊重，&emsp;&emsp;損棄身命不為難。

&emsp;&emsp;修佛菩提法器成，&emsp;&emsp;知已修持常無間，

&emsp;&emsp;法界平等無差別，&emsp;&emsp;佛調御尊親所宣。

&emsp;&emsp;此菩薩藏正法門，&emsp;&emsp;能於菩提善安住，

&emsp;&emsp;如其所說廣大法，&emsp;&emsp;即是諸佛真實財。

&emsp;&emsp;為一切法無我門，&emsp;&emsp;無相亦復無空相，

&emsp;&emsp;無其壽命無作者，&emsp;&emsp;亦無戲論無含藏。

&emsp;&emsp;於一切法自性中，&emsp;&emsp;無生無相本如是，

&emsp;&emsp;諸法無成亦無壞，&emsp;&emsp;諦觀諸法本無相。

&emsp;&emsp;善調伏者如教行，&emsp;&emsp;隨諸教令善修作，

&emsp;&emsp;若得見佛自然智，&emsp;&emsp;隨自境入解脫門。

&emsp;&emsp;如其信財及戒財，&emsp;&emsp;聞捨慚愧慧等七，

&emsp;&emsp;如是聖財無上寶，&emsp;&emsp;七法圓成用無盡。

&emsp;&emsp;聞其法藏廣施門，&emsp;&emsp;善調心意皆隨順，

&emsp;&emsp;於諸善友常親近，&emsp;&emsp;一切善行常修作，

&emsp;&emsp;頂重無上大菩提，&emsp;&emsp;勤行諸法亦如是。

&emsp;&emsp;發生如是勝心已，&emsp;&emsp;如渴思飲而無懈，

&emsp;&emsp;清水盈滿淨器中，&emsp;&emsp;廣大愛樂心獻奉。

「舍利子！此是菩薩第十發心。由發心已，即於菩薩藏正法勤求修習，親近承事諸阿闍梨，隨諸所作，總略乃至給奉水瓶。由此最勝善根力故，修菩薩行者得四種法。何等為四？一者如阿闍梨所說速得一切善法，二者隨順阿闍梨言，三者修行速得成辦，四者圓滿修行法因。

「復次舍利子！修菩薩行者生於人間，得四種法。何等為四？一者教授多人，一切善法隨能安住。二者居巖窟處，得彼多人眾皆歡喜。三者以廣大心，於晝夜中多人咸詣。四者無所發起，趣命終已得生天界。

「復次舍利子！修菩薩行者生於天中，得四種法。何等為四？一者得彼天眾與最上座；二者一切所向得彼天眾觀其面相；三者隨有所說領受解了；四者時詣帝釋天主之處請決所疑而不詣彼餘天眾處，天中得彼宮殿受用。舍利子！修菩薩行者生彼天中，得如是等四種之法。若生人中，亦得無量百千法門。」

爾時世尊欲重明斯義說伽他曰：

&emsp;&emsp;「天中得彼高勝座，&emsp;&emsp;復得天眾常恭信，

&emsp;&emsp;一切天眾所觀詹，&emsp;&emsp;如是常聞善說法。

&emsp;&emsp;一切所作皆智者，&emsp;&emsp;問法帝釋無悋心，

&emsp;&emsp;殊妙宮殿得彼天，&emsp;&emsp;天中沒已來人界。

&emsp;&emsp;復得人中勝生處，&emsp;&emsp;作轉輪王統四洲，

&emsp;&emsp;人中沒已即還生，&emsp;&emsp;於彼天中受勝樂。

&emsp;&emsp;天界不復經苦受，&emsp;&emsp;頂重師尊此為因，

&emsp;&emsp;如是四種勝妙門，&emsp;&emsp;常得如是廣大事。

&emsp;&emsp;由起如是無著心，&emsp;&emsp;頂奉師尊善所作，

&emsp;&emsp;以清淨心給水瓶，&emsp;&emsp;愛樂尊重常無倦。

&emsp;&emsp;又得一切天人龍，&emsp;&emsp;所應供養常尊奉，

&emsp;&emsp;於彼所生天界中，&emsp;&emsp;亦復得其四種法。

&emsp;&emsp;云何名為四種法，&emsp;&emsp;先所作業悉能知，

&emsp;&emsp;積集善行及善因，&emsp;&emsp;現生所作常無減。

&emsp;&emsp;又復由其善法故，&emsp;&emsp;而悉了知生滅處，

&emsp;&emsp;現生無動亦能知，&emsp;&emsp;是故了知諸法行。

&emsp;&emsp;能為諸天廣宣說，&emsp;&emsp;依法顯示及教誨，

&emsp;&emsp;廣作利喜勝行門，&emsp;&emsp;然後還從天界沒。

「復次舍利子！修菩薩行者得四種法(此中文標四法，祇有一二，闕其三四，梵本元無不可添足)。何等為四？一者天中沒已來於人間同禁戒者同分中生。二者生人中已於現生中得五種悲法。何等為五？一者現生得於善法中生，二者現生儀相具足，三者現生淨戒圓滿，四者現生眷屬廣多，五者現生於諸眾生起慈心觀。

「又復當得五種不破壞法。何等為五？一者善友知識常不破壞，二者身不速壞，三者富樂受用常不破壞，四者所發菩提心堅不能壞，五者於饑饉時法樂豐熟。

「又復當得五種希有之法。何等為五？一者以空瓶器置於一處，自然有其清淨水滿，水中盈積諸妙珍寶。二者渴須水時，自然有其八功德水出現於前。三者身中離諸災難，所謂若毒若刀、若火若水、若飲伏威光、若吞噉怖畏。四者若值刀兵劫時、疾疫劫時、饑饉劫時、火災劫時、水災劫時、風災劫時、渴乏劫時、炎熱劫時、夜叉難時，現生閻浮提中者，即得天界中生受諸快樂，所受妙樂如金剛嬉戲。此是希有之法。

佛說大乘菩薩藏正法經卷第二十