# 佛說大乘菩薩藏正法經卷第二十二

西天譯經三藏朝散大夫試光祿卿傳梵大師賜紫沙門臣法護等奉　詔譯

## 持戒波羅蜜多品第七之五 

爾時世尊說是義已，復增教示諸大菩薩摩訶薩眾，說伽陀曰：

&emsp;&emsp;「應觀世間能救護，&emsp;&emsp;一切有情最勝因，

&emsp;&emsp;諸無邊智悉了知，&emsp;&emsp;獲得涅盤無量樂。

&emsp;&emsp;往來殊勝獲妙果，&emsp;&emsp;永斷世間諸苦因，

&emsp;&emsp;遍善調伏生天中，&emsp;&emsp;剎那遠離諸惡趣。

&emsp;&emsp;我今速得見諸佛，&emsp;&emsp;遠離一切苦難因，

&emsp;&emsp;世間伏藏無有邊，&emsp;&emsp;隨意自在悉獲得。

&emsp;&emsp;一切資財與珍寶，&emsp;&emsp;隨念應現於世間，

&emsp;&emsp;八功德水亦復然，&emsp;&emsp;河沙池沼悉澄湛。

&emsp;&emsp;免離種種醜陋因，&emsp;&emsp;一切不生諸苦惱，

&emsp;&emsp;聾盲癩病等因緣，&emsp;&emsp;善調伏者獲妙果。

&emsp;&emsp;所有世間諸患者，&emsp;&emsp;若完若缺眾生類，

&emsp;&emsp;背傴癵躄矬陋形，&emsp;&emsp;諸染著故悉減沒。

&emsp;&emsp;遠離一切異類相，&emsp;&emsp;當獲最上殊勝報，

&emsp;&emsp;面貌具足悉圓美，&emsp;&emsp;善調伏者得妙果。

&emsp;&emsp;色相端嚴大名稱，&emsp;&emsp;諸天咸來伸供養，

&emsp;&emsp;八部皆生恭敬心，&emsp;&emsp;一切有情亦如是。

「復次，善調伏者得此果利除滅一切諸惡趣已，然後得生諸天界中，速疾成就大菩提果。善調伏者得此果利，善解一切諸有情心，善能通達諸有情行。行七步已，於諸世間發大音聲，於諸識中獲大智慧最勝解脫，皆得成就最上智慧，與諸有情皆悉明了。於智慧中善能安立，最勝智慧皆悉清淨，於諸佛所皆悉成就，於諸體性智慧明了，於自他中皆悉成就。若諸有情具智慧力，於諸作用皆悉成就，善能如是宣說此義。少欲有情悉無願力，多貪有情皆悉迷著，罪業因緣皆悉增上，積集惡業無量無邊，於諸正法不能信受。若有有情諸少欲者，於正法中不生尊重，於諸有情不生恭敬極瞋恚相生染污心，自謂已得阿羅漢果。所有世間衰老病者，諸大苦惱悉集其身。彼人獲得如是果報，所有一切諸不善相，虛受應供諸飲食等，作不善業當墮地獄。不能持彼清淨戒行，何況復得阿羅漢果？若生信解造諸塔廟，發恭敬心得生善處。如是持戒修行業已，舍利子！諸菩薩摩訶薩求趣大乘正法藏者，應當親近諸軌範師，而常獲得無量善法。如是如是稱讚功德，皆悉獲得諸善果報，然後轉增無量無邊不可思不可量不可數無邊功德。如是成已，舍利子！菩薩摩訶薩安住菩薩藏者，得善調伏清淨戒行圓滿具足，諸菩薩行皆悉成辦。

「云何名為戒行清淨悉得圓滿？舍利子！菩薩摩訶薩有十種行相。何等為十？一者一切有情於菩薩所不生嬈害，二者菩薩於諸有情所有財寶不生貪著，三者菩薩遠離一切諸有眷屬，四者菩薩於諸有情不生欺誑，五者菩薩於諸有情及自眷屬不起離間諸惡語言，六者菩薩於無量劫以柔軟語化利有情，七者菩薩於諸有情不發綺語，八者菩薩於諸有情資生之具不生貪愛，九者菩薩於諸有情不生瞋恚、所有誹謗皆能忍受，十者菩薩遠離邪見亦不歸依諸天趣故。舍利子！此十種法，皆是菩薩摩訶薩清淨戒行具足之相。

「復次舍利子！菩薩摩訶薩復有十種清淨戒行。何等為十？一者菩薩於諸戒行堅持不破，不被無明之所侵嬈。二者菩薩堅持戒行絕諸瑕玼，於諸險難而不生故。三者菩薩堅持禁戒，於諸煩惱雜染等事悉皆遠離。四者菩薩持戒清淨，於潔白法常不遠離。五者菩薩持諸禁戒，常行平等隨心自在。六者菩薩堅持禁戒，於諸智者不生毀謗而得安隱。七者菩薩堅持禁戒，而皆遠離一切過失。八者菩薩堅持禁戒，密護諸根令不起故。九者菩薩堅持禁戒，防護諸根初中後時皆悉成就。十者菩薩堅持禁戒，於正念中普盡無餘皆悉圓滿。舍利子！此十種法，菩薩摩訶薩皆悉成就。

「復次舍利子！菩薩摩訶薩復有十種持戒行相。何等為十？一者菩薩堅持禁戒，於諸飲食少欲知足。二者菩薩堅持禁戒，斷貪瞋癡生喜足故。三者菩薩堅持禁戒，於其身心不生貪愛。四者菩薩堅持禁戒，遠離一切諸女人故，行住坐臥居曠野中。五者菩薩堅持禁戒，行頭陀行，常不忘失諸功德故。六者菩薩堅持禁戒，自在成辦諸善根故。七者菩薩堅持禁戒，於勝種族常生歡喜，亦不正視餘諸相好。八者菩薩堅持禁戒，言行相應，於人天中不生欺誑。九者菩薩堅持禁戒，於自身中常行伺察，自心決定不生過失，於他過失亦不起見常行庇護。十者菩薩堅持禁戒，以四攝法化利有情常不棄捨。舍利子！如是十法，菩薩摩訶薩皆能圓滿清淨戒行。

「復次舍利子！菩薩摩訶薩復有十種清淨圓滿戒行之相。何等為十？一者菩薩堅持禁戒，於佛信解不生退屈。二者菩薩堅持禁戒，於正法中常能擁護。三者菩薩堅持禁戒，於大眾中常生尊重。四者菩薩堅持禁戒，趣求菩提志意柔和，於無上果心不暫捨。五者菩薩堅持禁戒，於諸善友常能親近，復能積集諸善功德。六者菩薩堅持禁戒，於諸惡友而常遠離，於不善法皆能棄捨。七者菩薩堅持禁戒，於諸有情常起慈心而生慜念。八者菩薩堅持禁戒，於諸有情常起悲心，於險難中而常救護。九者菩薩堅持禁戒，愛樂正法如游園觀生大喜樂。十者菩薩堅持禁戒，於違順境心常捨離皆悉平等。舍利子！此十種戒行之相，菩薩摩訶薩皆能如是清淨圓滿。

「復次舍利子！菩薩摩訶薩復有十種清淨行相。何等為十？一者菩薩堅持禁戒，於諸施度善能調伏一切有情。二者菩薩堅持禁戒，常行忍辱，於自己心而常防護。三者菩薩堅持禁戒，於諸善法精進不退。四者菩薩堅持禁戒，於諸定聚而常加行不生散亂。五者菩薩堅持禁戒，於勝慧中常樂多聞而無厭足。六者菩薩堅持禁戒，於菩薩藏而求正法，常修聞慧堅固無懈。七者菩薩堅持禁戒，而常伺察諸無常法，志求菩提不惜身命。八者菩薩堅持禁戒，於自壽命而常伺察如夢如幻剎那生滅。九者菩薩堅持禁戒，於自意願及諸有情，一切善行清淨圓滿。十者菩薩堅持禁戒，以持戒力願於當來生佛會中，及諸有情悉同圓滿清淨戒行。舍利子！菩薩摩訶薩皆能圓滿如是十種清淨戒相。舍利子！菩薩摩訶薩如是圓滿清淨戒行，當獲天上及於人間種種吉祥殊勝妙果。菩薩於諸世間種種事業悉皆明了，菩薩於諸世間種種妙欲悉能施與，一切有情而不自著。菩薩行慈行時，與諸有情等行慈行，互相憐慜而無損害。菩薩行菩薩行時，深信正法而無虛妄，復於一切有情皆生父母之想，復於一切有情親近隨順而生信愛，於有為法念念而生無常之想，於有為行皆生覺悟，於自身命而能棄捨故，得圓滿清淨戒行。」

爾時世尊為諸菩薩說伽陀曰。

&emsp;&emsp;「色相光明妙無比，&emsp;&emsp;宣說諸佛正法門，

&emsp;&emsp;清淨禁戒堅護持，&emsp;&emsp;法身上妙當獲得。

&emsp;&emsp;遠離愚盲諸苦惱，&emsp;&emsp;癃殘百疾不能侵，

&emsp;&emsp;清淨禁戒堅護持，&emsp;&emsp;當獲諸根悉圓滿。

&emsp;&emsp;勢力廣大無與等，&emsp;&emsp;威德熾盛亦復然，

&emsp;&emsp;智慧猛利超世間，&emsp;&emsp;降伏一切諸魔障。

&emsp;&emsp;以慈愛力攝群動，&emsp;&emsp;能破一切諸疑網，

&emsp;&emsp;天龍八部咸歸依，&emsp;&emsp;國王王屬皆供養。

&emsp;&emsp;能離一切諸恐怖，&emsp;&emsp;安住禁戒無退轉，

&emsp;&emsp;不墮一切惡趣中，&emsp;&emsp;行大法故具名稱。

&emsp;&emsp;一切有情著睡眠，&emsp;&emsp;菩薩而能常警覺，

&emsp;&emsp;復能游往遍四方，&emsp;&emsp;為利有情求善法。

&emsp;&emsp;最上珍寶及妻妾，&emsp;&emsp;離我執故悉能捨，

&emsp;&emsp;為求無上大菩提，&emsp;&emsp;安住圓滿清淨戒。

&emsp;&emsp;為求無上正法故，&emsp;&emsp;於諸佛教生尊重，

&emsp;&emsp;常作世間人中師，&emsp;&emsp;能廣供養於塔廟。

&emsp;&emsp;能除一切瞋恚心，&emsp;&emsp;於諸惡作悉能忍，

&emsp;&emsp;以忍辱力而自安，&emsp;&emsp;一切誹謗皆不動。

&emsp;&emsp;能於言行悉相應，&emsp;&emsp;一切時中無虛妄，

&emsp;&emsp;當坐菩提大道場，&emsp;&emsp;三千世界悉震動。

&emsp;&emsp;而能盡求諸佛法，&emsp;&emsp;亦不歸依諸天趣，

&emsp;&emsp;棄捨外道邪見心，&emsp;&emsp;無上菩提誓成就。

&emsp;&emsp;一切器杖及毒藥，&emsp;&emsp;有情持以互相害，

&emsp;&emsp;菩薩救護於其中，&emsp;&emsp;是故名為大智者。

&emsp;&emsp;我於俱胝多劫中，&emsp;&emsp;慜念一切含生類，

&emsp;&emsp;若見受其苦惱時，&emsp;&emsp;委身代彼無懈倦。

&emsp;&emsp;一切有情多虛誑，&emsp;&emsp;來菩薩所欲侵奪，

&emsp;&emsp;造諸惡業閻浮中，&emsp;&emsp;唯佛正法能除斷。

&emsp;&emsp;能施一切諸珍寶，&emsp;&emsp;而常親近諸善友，

&emsp;&emsp;若諸有情侵害時，&emsp;&emsp;終不起於恚惡意。

&emsp;&emsp;一切有情身邊處，&emsp;&emsp;而常棄捨愚夫法，

&emsp;&emsp;諸佛妙行獲圓成，&emsp;&emsp;清淨戒足常不捨。

&emsp;&emsp;而常善住諸佛法，&emsp;&emsp;亦能於法皆隨轉，

&emsp;&emsp;菩提行願悉能行，&emsp;&emsp;得成正覺菩提果。

&emsp;&emsp;淨證三明甘露法，&emsp;&emsp;亦常善住於戒蘊，

&emsp;&emsp;一切法習悉能成，&emsp;&emsp;天上人間獲妙供。

&emsp;&emsp;為求一切無上法，&emsp;&emsp;於諸事業悉明了，

&emsp;&emsp;善解有情取捨心，&emsp;&emsp;堪受人天諸供養。

&emsp;&emsp;宣說最上甘露法，&emsp;&emsp;於戒蘊中常清淨，

&emsp;&emsp;悟了無上菩提因，&emsp;&emsp;一切魔障悉遠離。

&emsp;&emsp;詣菩提樹安坐已，&emsp;&emsp;譬如日月照世間，

&emsp;&emsp;具大威德熾盛光，&emsp;&emsp;於世間中為最上。

&emsp;&emsp;慧眼最上出世間，&emsp;&emsp;於無畏語先成就，

&emsp;&emsp;示正道已悉圓成，&emsp;&emsp;當施有情諸無畏。

&emsp;&emsp;菩薩不起愛樂心，&emsp;&emsp;於身命財能棄捨，

&emsp;&emsp;世間珍寶無所貪，&emsp;&emsp;當證無上菩提果。

&emsp;&emsp;眾等不捨菩提道，&emsp;&emsp;具足持戒常精進，

&emsp;&emsp;而能安住正法中，&emsp;&emsp;遠離一切諸諂誑。

&emsp;&emsp;菩薩安住戒蘊中，&emsp;&emsp;世間或有諂誑者，

&emsp;&emsp;來菩薩所伸語言，&emsp;&emsp;以真實語而教示。

&emsp;&emsp;或有常持衣鉢者，&emsp;&emsp;多行諂誑而不實，

&emsp;&emsp;欲施菩薩而無施，&emsp;&emsp;菩薩正念無所動。

「復次舍利子！如是菩薩摩訶薩圓滿清淨諸戒行已，於諸世間有為法中不生愛樂，於諸有情常生母想，於五欲中生無著想，了知世法悉皆無相，心行平等無諸險惡，現前成辦菩薩之行。何以故？菩薩摩訶薩行平等心時不離涅槃；若染污心而生執著，令諸險惡轉生增勝。眼著色故，菩薩了知從識心生，煩惱虛假離自性故，而皆斷滅。於諸攀緣而生計執，非真實法而為善法，菩薩知是虛妄自內心起而生勝解，於諸煩惱盡得解脫，身亦解脫，於貪瞋癡悉皆盡故。何以故？此之貪法剎那盡故。若或別有貪法，若或別有盡法，悉皆真實。如是貪法真實了知，真實盡故。

「復次舍利子！然此貪法非於內心真實所起，是遍計故，彼人於法若生分別亦非真實。若於真實知非真實，於諸苦惱而皆解脫。若離苦惱名真實者，彼真實無諸苦惱。性本清淨是涅盤義，本非貪法。何以故？是涅盤中非想念故，彼貪盡處而是涅盤。若見貪盡而非貪盡，若見涅盤而非涅盤，而乃是名真實涅盤。何以故？貪及涅盤自性無異、本性和合。智者於此，知彼自性而求涅盤。若非真實而皆虛假，彼虛假中自性空故。云何名空？為其計執我我所故，而或計執我性常故，而或計執我性斷故，而或計執一切諸法悉無變異。若無我人及無壽者，畢竟不生貪瞋癡法。彼法若生、此法定有，是故復生我我所故，於我我所而皆復起一切行故。舍利子！起一切行者，由其四種積集之行。何等為四？一者身積集行。二者語積集行，為於尋伺發麁惡語，所作行業嬈惱他故。三者心積集行。四者想積集行，為於自他計執想念故，諸有情悉被纏縛(此上文標四行，內二有解、二闕解文。梵本元無，不可添足)。

「復次舍利子！菩薩摩訶薩見諸有情，如是色相、如是計想、如是顛倒，而皆不能與諸菩薩同修勝行而生解了。何以故？菩薩摩訶薩若與有情同修行時，恐彼損減而我常求無畏法故。舍利子！菩薩摩訶薩如是緣故，於一切有情而生信重無有疑惑。舍利子！云何菩薩而生信重？菩薩摩訶薩於一切有情如父母想。舍利子！菩薩摩訶薩於一切有情無有遺餘，而於無邊世界無始時來一切有情，皆悉曾為我之父母眷屬。時彼有情以貪愛故而生忘失，不記曾為父母眷屬，復起瞋恚心時亦皆忘失曾為父母眷屬，遂生棄捨。舍利子！菩薩摩訶薩以此緣故而為譬喻，應當了知。菩薩摩訶薩於一切有情常生眷屬之想。舍利子！於過去無量無數阿僧祇劫，復於不可說不可說無邊廣大不可思議世，時於彼世中有佛，名為最上眾如來、應供、正遍知、明行足、善逝、世間解、無上士、調御丈夫、天人師、佛、世尊，出現於世。住於世間九十俱胝歲，有九十俱胝那踰多大聲聞眾，諸菩薩摩訶薩悉來集會。時彼會中有一菩薩摩訶薩得正念住，而生王宮勝種族中。當初生已，其王及后各令八萬四千采女而為侍衛。於是太子色相殊妙，身體端直潔白圓滿，諸相具足人所樂見。由是外族眷屬見是太子威嚴色相，而皆來集親近侍衛。舍利子！時彼太子有三善友，共營所居殊妙樓閣，謂於熱時、雨時、寒時於三時中而為娛樂，游往安住各遂其宜。復有千萬人眾悉來隨時，各奏音樂而共嬉戲，親近承事供給，普遍發諸妙聲皆悉和合。時彼太子忽然思念生滅之法，息其音樂，尋思樂聲從何而來？從何發生？何處是滅？云何是生？云何是滅？晝夜思念曾無睡眠，惟念無常厭離生滅。舍利子！此菩薩摩訶薩得正念已，於四萬歲心常厭離音樂之聲，復於四萬歲中不樂世間所有諸欲。時彼菩薩未出家時，常勤修習四禪諸定，而得成辦五種神通。從自舍宅騰空往詣最上眾如來之所，親近瞻仰禮拜供養，欲問世尊諸善法要。舍利子！是時最上眾如來已般涅盤。時彼菩薩而伸請問：『諸大比丘及善男子！最上眾如來已涅盤邪？』『善男子！我最上眾如來已般涅盤。』菩薩聞是語已，悲啼號泣悶絕躄地，良久乃蘇。時彼菩薩憶念如來說伽陀曰：

&emsp;&emsp;「『我佛明照於世間，&emsp;&emsp;超一切法登彼岸， 

&emsp;&emsp;諸放逸行已遠離，&emsp;&emsp;清淨妙果得成就。

&emsp;&emsp;我於百千俱胝劫，&emsp;&emsp;難值如來出世間， 

&emsp;&emsp;不逢供養染障深，&emsp;&emsp;自捨如來誰救護。 

&emsp;&emsp;世間慈母非善友，&emsp;&emsp;亦不稱讚於如來， 

&emsp;&emsp;多生正法未曾聞，&emsp;&emsp;於佛世尊難值遇。 

&emsp;&emsp;世間慈父非善友，&emsp;&emsp;令我耽著於五欲， 

&emsp;&emsp;隨順五欲增染心，&emsp;&emsp;使我不見如來相。 

&emsp;&emsp;我佛六十種妙音，&emsp;&emsp;未甞得聞於佛所， 

&emsp;&emsp;故於善惡不能知，&emsp;&emsp;令我永沒生死海。

&emsp;&emsp;復於多劫不遇佛，&emsp;&emsp;於諸世間生慜念， 

&emsp;&emsp;發慜念中悉能行，&emsp;&emsp;了一切法到彼岸。 

&emsp;&emsp;我於俱胝多劫中，&emsp;&emsp;不曾親近供養佛， 

&emsp;&emsp;以放逸故歷多生，&emsp;&emsp;由是深障不見佛。 

&emsp;&emsp;我聞如來出於世，&emsp;&emsp;到佛所已般涅盤， 

&emsp;&emsp;父母恩愛為所纏，&emsp;&emsp;令我不得見調御。 

&emsp;&emsp;若值如來久住世，&emsp;&emsp;我必得聆於正法， 

&emsp;&emsp;廣修供養親近時，&emsp;&emsp;六十妙音聞具足。 

&emsp;&emsp;六十妙音本清淨，&emsp;&emsp;三世如來咸具足， 

&emsp;&emsp;我雖生住於世間，&emsp;&emsp;不得親聞梵音響。 

&emsp;&emsp;我生緣業多重障，&emsp;&emsp;佛滅度已而來此， 

&emsp;&emsp;諸佛正法藏甚深，&emsp;&emsp;無能開示於我等。』