# 佛說大乘菩薩藏正法經卷第十八

譯經三藏朝散大夫試光祿卿光梵大師賜紫沙門臣惟淨等奉　詔譯

## 布施波羅蜜多品第六之餘 

「復次舍利子！有十種稱讚之法，菩薩若能具足清淨，當行布施。此稱讚法者，謂即有為出離故得有為果。菩薩應當如是布施，即得十種稱讚之法。何等為十？一者施食，獲得長壽。二者施飲，息除一切渴愛煩惱。三者施諸乘輿，即能獲得諸利樂事。四者施妙衣服，即起慚愧之心如獲金蓋。五者施諸塗香華鬘，即得戒聞等持妙香塗飾。六者施諸妙香末香，即得身支柔軟妙香馥郁。七者施諸美味，即得味中上味，及能圓具人中妙相。八者施依止處，即能當與一切眾生為舍為洲、為救為歸、為所趣向。九者施諸病緣醫藥，即得不老不死甘露妙樂圓滿具足。十者若施種種資具，即得菩提分法勝妙資具圓滿具足。如是十種布施稱讚之法，菩薩求菩提時，當得一切稱讚攝受。

「復有十種稱讚之法，菩薩若能清淨，當行布施。何等為十？一者若施燈明，即得如來五眼清淨。二者若施殊妙歌音，即得天耳清淨。三者若施金銀瑠璃、硨磲瑪瑙、珊瑚琥珀、摩尼真珠及餘珍寶，即得如來三十二種大丈夫相。四者若施種種妙寶、種種妙華，即得如來八十種好。五者若施象馬車乘，即得廣多人眾充滿圍繞。六者若施殊妙園林，即得禪定解脫等持等至圓滿具足。七者若施財穀庫藏，即得諸法寶藏圓滿具足。八者若施奴婢及營作人，即得所作自在，如佛自然智圓滿具足。九者若施妻子眷屬，即得最勝可愛無上正等正覺圓滿具足。十者若施四大洲主富樂之位，即得菩薩一切善法成一切智圓滿具足。如是十種布施稱讚之法，菩薩求菩提時，當得一切稱讚攝受。

「復有十種稱讚之法，菩薩若能清淨，當行布施。何等為十？一者若施五欲妙樂，即得戒、定、慧、解脫、解脫知見諸蘊清淨，及於一切嬉戲娛樂等事悉得如意。二者若施雙足，即得法義足圓具詣菩提場。三者若施二手，即得法手常授於他圓滿具足。四者若施其耳，即得諸根圓具無所缺壞。五者若施其鼻，亦得諸根圓具。六者若施身諸支分，即得無過失身如佛身清淨。七者若施其眼，即得法眼清淨。八者若施血肉，即得一切眾生真實身命真實布施善資其命。九者若施其髓，即得金剛堅固不壞之身。十者若施上分頭頂，菩薩摩訶薩即得安住三界最勝無上，現證一切智智圓滿具足。舍利子！菩薩摩訶薩求菩提時，應如是布施，如是等諸相乃能圓滿一切佛法，稱讚攝受。

「舍利子！智者菩薩以其甚深勝慧，不樂世間所樂財物，但為勤求阿耨多羅三藐三菩提、求甘露法、求大覺智、求寂靜涅盤。菩薩於其世間一切所樂之物及諸妙樂無不捨者，一切皆為依止阿耨多羅三藐三菩提故。舍利子，譬如世間耕植之人首欲耘田，先依堅木次設眾具，牛以導前，於本上中作耕耘事，營力既成資養身命。彼耕植人以身命存故，金銀諸寶亦能成辦，至於財穀衣服等物悉能成辦。何以故？財不如穀，穀為本故。菩薩摩訶薩亦復如是，若依時依處以世間所樂財物行布施者，即能依止阿耨多羅三藐三菩提。舍利子！又如群牛先食青草，次復飲其溫涼之水。水食既調，即成其乳，次成其酪，後成生酥，後成熟酥，如是次第悉有所成。菩薩摩訶薩亦復如是，先以世間所樂財物行於布施，即能依止阿耨多羅三藐三菩提，隨所樂欲悉能成辦，或得成彼轉輪聖王，或復成辦三種勝相，謂菩薩十地、如來十力、四無所畏。又復成辦千種事業，即得十八不共佛法。又復成辦千種事業，得佛六十種清淨妙音。又復成辦百種事業，即得如來一大人相。又復成辦二百種事業，即得如來最上清淨烏瑟膩沙頂相。又復成辦百種功德妙相，即能圓具如來所有大法螺音。又復成辦百千俱胝功德妙相，即得如來鮮白齊密上妙齒相。舍利子！是故當知，如來勝業果報菩薩悉能成辦。若能發起一念慈心，諸乞匃者隨應布施，即與發彼殑伽沙數等心無異，即能成辦佛三摩地。當知諸佛從三摩地起已，如來、應供、正等正覺於一一毛孔，悉能化現百三摩地所化自在。舍利子！如是如來所有一切神通事業佛法勝相，皆是菩薩宿修大行，以世間所樂財物奉施如來。以攝受故，求甘露法、求寂靜涅盤。舍利子！以是緣故，菩薩摩訶薩以世間所樂財物行布施者，即能依止成就阿耨多羅三藐三菩提果。

「復次舍利子！我念過去世阿僧祇劫前，復過無量無數不思議劫，爾時有佛出現世間，其名福生如來、應供、正等正覺、明行足、善逝、世間解、無上士、調御丈夫、天人師、佛、世尊。其佛壽量千歲。佛會之中有百千大苾芻眾，皆是大阿羅漢，諸漏已盡無復煩惱，心得自在到於彼岸。是時有一紡線之人，色相端嚴人所樂見，其人所居去佛世尊遊止方處而復不遠。其人於自舍中營自所業，功力辦已，於日後分常所出時即出自舍，前詣世尊福生如來所。到佛所已發清淨心，持以一線奉上世尊，作是白言：『我今以此一線獻奉世尊，願佛哀愍受我所施。願我以此善根，未來世中獲諸攝法。』是時世尊即為攝受。其紡線人從是已後乃至成佛，如是次第總以線數五百而奉世尊，由是十五劫中不墮惡趣。又復以此善根，千俱胝生作轉輪聖王。又此善根，千俱胝生作帝釋天主。又此善根，當得身分柔軟人相可愛。最初修作勝上事業，親近供養千俱胝佛，尊重恭敬，以香華燈塗、飲食衣服、幢幡寶蓋、醫藥緣具伸供養已，最後復過阿僧祇劫，當證阿耨多羅三藐三菩提果，名善攝受如來、應供、正等正覺、明行足、善逝、世間解、無上士、調御丈夫、天人師、佛、世尊。彼佛世尊住壽二十俱胝歲。佛會之中有二十俱胝那庾多大苾芻眾，皆是阿羅漢，諸漏已盡無復煩惱，心得自在到於彼岸。有五俱胝大菩薩眾，皆悉安住阿耨多羅三藐三菩提，宣說正法，廣度無量無數眾生，作利樂已入大涅盤。彼佛世尊入涅盤後，正法住世滿一千歲，廣作佛事，如我今時當入涅盤等無有異。舍利子！汝見如是紡線之人發清淨心，以一條線奉施如來，如是次第成辦佛法，謂由清淨心廣大故。舍利子！是故當知，若心不廣大復不精勤，即不能得殊勝果報。若心清淨，以其世間所樂財物而為依止隨力少施，即得一切可愛樂果。又復智者菩薩以增上智力多作勝利。何以故？力廣大故，所作無量迴向力故。」

爾時世尊欲重明斯義說伽陀曰：

&emsp;&emsp;「布施不求於色相，&emsp;&emsp;不求受用及富饒，

&emsp;&emsp;但求無上佛菩提，&emsp;&emsp;以少施故獲多利。

&emsp;&emsp;不求名稱及善譽，&emsp;&emsp;世間快樂亦無求，

&emsp;&emsp;於諸起滅絕悕望，&emsp;&emsp;求佛大果無餘法。

&emsp;&emsp;飲食衣服及眾具，&emsp;&emsp;於一切處悉無求，

&emsp;&emsp;如毛端量發施心，&emsp;&emsp;求甘露門常開廓。

&emsp;&emsp;凡所行施無高下，&emsp;&emsp;亦無諂曲慳吝心，

&emsp;&emsp;是中懈怠悉蠲除，&emsp;&emsp;勇發世間利益事。

&emsp;&emsp;若財若穀資身命，&emsp;&emsp;及餘一切悉行施，

&emsp;&emsp;施已廣大歡喜生，&emsp;&emsp;菩提解脫不難得。

&emsp;&emsp;父母妻子諸所愛，&emsp;&emsp;來乞匃者皆施之，

&emsp;&emsp;所施亦無憎嫉心，&emsp;&emsp;是修最上菩提行。

&emsp;&emsp;凡諸所見無忿恚，&emsp;&emsp;惡友常同善友觀，

&emsp;&emsp;諸怖畏者施慰安，&emsp;&emsp;於諸事法無執著。

&emsp;&emsp;不求王位生法欲，&emsp;&emsp;常宣出離正法門，

&emsp;&emsp;法施普及諸眾生，&emsp;&emsp;利益世間常不捨。

&emsp;&emsp;不求天中諸妙樂，&emsp;&emsp;唯求無上佛菩提，

&emsp;&emsp;不悕布施大名稱，&emsp;&emsp;棄捨己身及餘法。

&emsp;&emsp;唯佛菩提常不捨，&emsp;&emsp;非眼識色相所求，

&emsp;&emsp;亦復不求生諸天，&emsp;&emsp;但求涅盤最上樂。

&emsp;&emsp;諸所施作無依止，&emsp;&emsp;若成若壞悉無求，

&emsp;&emsp;智者常生正智心，&emsp;&emsp;明了一切正道法。

「復次舍利子！是故當知，諸菩薩摩訶薩勤行修習布施波羅蜜多，是即廣修菩薩勝行。」

## 持戒波羅蜜多品第七之一

復次，佛告舍利子言：「云何名為諸菩薩摩訶薩修習持戒波羅蜜多，是即廣修菩薩勝行？舍利子！菩薩有三種法常善所行。何等為三？謂身、語、意皆善所行。云何身善所行？而菩薩者遠離殺生、偷盜、邪染，此名身業善行。又復菩薩遠離妄言、綺語、兩舌、惡口，此名語業善行。又復菩薩無貪、無瞋、正見，此名意業善行。菩薩作是思惟：『云何此身、語、意常善所行？若身不作業，即無殺生、偷盜、邪染，此名身善行。若語不作業，即無妄言、綺語、兩舌、惡口，此名語善行。若意不作業，即無貪、瞋、邪見，此名意善行。』菩薩又復如實伺察，若身、語、意無作業者，即於諸法何能表了？於身語意何所施設？若青黃赤白紅紫碧綠當何顯示，即無眼識表了，無耳鼻舌身意識表了。何以故？以無能生所生、能起所起故。若其無者，諸作業中何能施設？菩薩作是思惟已，了知戒相現前無所作，若無所作有何表示？若無表示亦無取著，如是乃名菩薩善行。於其戒相亦無所觀，若於戒相無趣向故即無所觀，若如是觀即有身見不能生起。若有身見不起，即於持戒毀戒如理伺察而悉不見。若如是觀，即於戒法軌範境界無所了知。如是持戒，於自於他悉無所得亦無所行。若於自他無所行故，即於戒無毀缺亦無所取。若自他無所得，戒亦無所得。若戒無所得，即戒學無缺犯。若戒學無缺犯，即戒亦無缺犯，如是即戒無所取。何故無取？以一切法無所取故。是故一切法無自亦無他，於無我中當云何取？」

爾時世尊欲重明斯義說伽陀曰：

&emsp;&emsp;「身業清淨語亦爾，&emsp;&emsp;意常清淨修淨行，

&emsp;&emsp;禁戒清淨復常行，&emsp;&emsp;此名菩薩持淨戒。

&emsp;&emsp;十善業道賢復勝，&emsp;&emsp;菩薩智者善所觀，

&emsp;&emsp;於身語意悉無修，&emsp;&emsp;此名智者持淨戒。

&emsp;&emsp;無修無勝亦無授，&emsp;&emsp;形色顯色而復無，

&emsp;&emsp;若無形顯色相觀，&emsp;&emsp;諸境何能見彰表？

&emsp;&emsp;戒若無為無修作，&emsp;&emsp;眼於色境不能觀，

&emsp;&emsp;耳鼻舌身意亦然，&emsp;&emsp;諸境無能為表示。

&emsp;&emsp;根識若無相引發，&emsp;&emsp;悲心應作如是觀，

&emsp;&emsp;於戒清淨戒亦無，&emsp;&emsp;戒中無得而無住。

&emsp;&emsp;如是解了無我想，&emsp;&emsp;戒無所護善護戒，

&emsp;&emsp;無戒想無戒中修，&emsp;&emsp;菩提行中離諸見。

&emsp;&emsp;若於諸見無所觀，&emsp;&emsp;無見亦復無知解，

&emsp;&emsp;即此無見處亦無，&emsp;&emsp;是中持犯無領受。

&emsp;&emsp;若入無護正法理，&emsp;&emsp;戒中軌範不思議，

&emsp;&emsp;善能了知真護門，&emsp;&emsp;無戒亦復無所得。

&emsp;&emsp;無我想故戒無得，&emsp;&emsp;無我亦復戒中無，

&emsp;&emsp;所說常生離怖心，&emsp;&emsp;淨戒是為無我語。

&emsp;&emsp;戒無領解即無我，&emsp;&emsp;戒所依止亦復無，

&emsp;&emsp;無戒無求無我言，&emsp;&emsp;無持無犯無所取。

&emsp;&emsp;戒無我故無所起，&emsp;&emsp;無我即能無戒想，

&emsp;&emsp;菩提行乃深慧門，&emsp;&emsp;如是戒相得無畏。

&emsp;&emsp;諸有缺犯亦無得，&emsp;&emsp;持者皆由聖力增，

&emsp;&emsp;諸法無得亦復然，&emsp;&emsp;為愚癡者說持犯。

&emsp;&emsp;大哉淨戒善護者，&emsp;&emsp;於戒勝果無縛解，

&emsp;&emsp;諸見斷故罪不生，&emsp;&emsp;三惡趣中皆不墮。

&emsp;&emsp;戒無所持無所受，&emsp;&emsp;我見不生即不墮，

&emsp;&emsp;於中如是戒了知，&emsp;&emsp;此即無持亦無犯。

&emsp;&emsp;若於我法不能見，&emsp;&emsp;於三有中亦無觀，

&emsp;&emsp;況復持犯有所行，&emsp;&emsp;如是見者善持戒。

「復次舍利子！菩薩十種善法，從彼清淨心意中出、從彼精進勝行中出、從彼最極善欲廣大業報信解中出，於聖者所親近承事，於師尊所不起分別若聖若師，聽受正法勤求無著，志求菩提不惜身命。舍利子！持戒菩薩如是十種勝法，皆從菩薩內心中出，若能安住如是十種法者，即能積集一切善法。」

大乘菩薩藏正法經卷第十八