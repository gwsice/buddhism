# 佛说决定总持经

西晋月氏三藏竺法护译

闻如是：

一时，佛在罗阅祇耆阇崛山中，与大比丘俱，比丘千二百五十，菩萨八万。一切大圣神通已达，皆不退转究竟诸法，已逮总持辩才微妙，晓了善权方便之宜。善学无数菩萨禁诫，入于深要，体解十二缘起合会，行无所造，空无想愿不起不生。一切诸法使入一道，诸通慧海揽摄法藏，其意广普圣觉无际，明识众义分别美辞章句之趣。所问则答靡不通畅，得众生意解诸结缚，心等如空无有憎爱，离于众垢寂然永安，达无瑕疵成大乘场。演智慧光降伏外学，犹如日明消萤火耀，及摩尼珠火电之晖，绝去放逸，弃诸颠倒所计有常断灭之观。了知无我、无寿、无命、无人、无养，寂然观察诸所兴起。无央数劫行菩萨道，被正德铠，开化一切六度无极，修四恩。从权方便出生死道，以斯开导迷惑之众，示于祸福救拔苦恼，令不复造生死根栽，皆得进趣至三昧门。其名曰：无忧首菩萨、师子乐菩萨、光英王菩萨、梵音响如雷雨菩萨、无量德宝菩萨、杂花菩萨、若干璎珞庄严菩萨、石磨王菩萨、法雨菩萨、莲华首藏王菩萨、坏虚厌意见菩萨、大智光明菩萨、辩演若干种王菩萨，如是等类菩萨八万。

尔时，世尊与无央数百千之众眷属围绕而为说经，其法名曰决总持门。

彼时会中有族姓子等辈十人，咸共听受，闻如来宣决总持门，欣然踊跃善心生焉，弃捐睡眠乐处闲居，修止足德专志经行，夙夜精进无敢懈怠，离于放逸贪欲之想，如是殷勤不废精诵至于七年，终竟七载其心驰骋，不得须臾定息一时，何况乃当逮总持门！不得所愿，其意患厌节德闲居，乐于睡眠废于精进，不复经行舍欲之事，不复修学总持之门。释沙门服舍戒就贱，迷惑志性求圣教短，皆归居家还习五业。

于时，世尊为王阿阇贳决虚妄疑已除犹豫，七日寂然则演圣威。因令其王不为放逸心怀诤讼，解散王结一切调戏诸所见缚。竟七日已，与七亿人往诣佛所，欲启受法；十族姓子求圣短者，亦侍从王在于大众。

是时座中，有一菩萨名无怯行，致得总持，从无数劫成就法忍，逮无从生无有颠倒，辩才无量入一切智，正慧道力分别随顺，度无极行，晓无思议总持门品，普见一切众生志性根无所趣，应可化者而为说法不失其本。即从座起偏露右肩，右膝著地，叉手白佛：“惟，天中天！此族姓子等类十人出家修道，夙夜精进七岁不懈，欲求总持所愿不获，失其本志舍沙门服，还家居业察圣教短。惟愿世尊，演说法义，以权方便如应开化，令族姓子改往修来，当自归命无上大道。”

佛告无怯行菩萨：“斯族姓子，乃往过去久远世时，谤毁佛法不肯听受，以用谤毁越佛法故，由是所致，不得疾获无上大道。”

无怯行菩萨，则以颂问佛曰：

&emsp;&emsp;“我闻人中尊，&emsp;&emsp;法王演光明，

&emsp;&emsp;诸菩萨所行，&emsp;&emsp;得消除央罪，

&emsp;&emsp;功勋慧远布，&emsp;&emsp;无能越度者。

&emsp;&emsp;十力无等伦，&emsp;&emsp;圣智无罣碍，

&emsp;&emsp;已脱于三处，&emsp;&emsp;则不为放逸，

&emsp;&emsp;惟为说其行，&emsp;&emsp;使净斯道业。

&emsp;&emsp;今启于无量，&emsp;&emsp;执怀甘露慧，

&emsp;&emsp;当为分别说，&emsp;&emsp;犹豫意结网，

&emsp;&emsp;今质于如来，&emsp;&emsp;世尊惟为决。

&emsp;&emsp;何谓诸菩萨，&emsp;&emsp;修行于大乘，

&emsp;&emsp;日日常精进，&emsp;&emsp;最胜行无懈，

&emsp;&emsp;降伏魔官属，&emsp;&emsp;烧尽众尘秽，

&emsp;&emsp;晓了一切行，&emsp;&emsp;显示于众生？

&emsp;&emsp;惟为分别说，&emsp;&emsp;道行之本业，

&emsp;&emsp;言辞甚微妙，&emsp;&emsp;和颜为人说，

&emsp;&emsp;在于生死处，&emsp;&emsp;乐度终始患。

&emsp;&emsp;谛听所叹训，&emsp;&emsp;解决众狐疑，

&emsp;&emsp;最称愿为演，&emsp;&emsp;如应修道行，

&emsp;&emsp;善修德清净，&emsp;&emsp;本行灭生死，

&emsp;&emsp;愍哀施安隐，&emsp;&emsp;以济众生意。

&emsp;&emsp;捐弃用舍处，&emsp;&emsp;惠宝及车乘，

&emsp;&emsp;头目施与人，&emsp;&emsp;妻子亦如是，

&emsp;&emsp;钦敬行忍辱，&emsp;&emsp;好于禁戒德。

&emsp;&emsp;精进修寂愿，&emsp;&emsp;晓了坚固志，

&emsp;&emsp;众会以此德，&emsp;&emsp;能忍百千患。

&emsp;&emsp;仁尊所游步，&emsp;&emsp;胜通便无碍，

&emsp;&emsp;明识所当行，&emsp;&emsp;如节无犹豫，

&emsp;&emsp;灭除三垢秽，&emsp;&emsp;所致无能极。

&emsp;&emsp;分别出家业，&emsp;&emsp;开化于五趣，

&emsp;&emsp;安住惟为说，&emsp;&emsp;如应当行道。”

佛告无怯行菩萨：“此族姓子等类十人，过去世时，违犯诸佛、诽谤经典。何谓违犯诸佛之法？乃往过去久远世时，更历三十二劫焰弃世界，有佛名曰光世音如来、至真、等正觉、明行成为、善逝、世间解、无上士、道法御、天人师，为佛、世尊。是族姓子等类十人，在于彼世为大豪贵长者作子。佛灭度后处于末学，为其世尊兴立功德，五百塔寺讲堂精舍，以若干种供养之具，而用给足诸比丘僧，一一塔寺所有精舍，百千比丘游居其中。

“于彼世时有一菩萨，名曰辩积，逮得总持执权方便，进退随宜开化一切，而为说法适处高座。五百诸佛教授辩才，八十亿天子在于虚空，净除众秽庄严校饰，化作讲堂竖诸幢幡供养法师，愍逮一切而为说经，七万人众逮不退转，当成无上正真之道，又一万人得须陀洹果。

“时彼世界有国王，名曰月施，爱乐道法渴仰经义以法自娱。于时国王供养法师辩积菩萨，与其中宫贵人婇女五百之众，大作伎乐以宝为华而散其上，和栴檀香用涂其体，以五百盖而覆其上，五百细妙衣服供养，昼夜七日住不敢坐，奉以所安随其所宜不失时节，其敬法师最为无上，巍巍之尊福无过者。

“时大豪贵长者之子，诽谤横枉辩积菩萨法师，言毁法戒不随禁业。以是罪故堕于地狱满九万岁；生于人间，五万世中堕在边地夷狄之中，迷惑邪见罪盖覆蔽；六百世中常当生盲，喑哑无舌不能言语；出家为道作沙门来，七百世殷勤精修，不惜身命不得总持。今复来生于我之世，意数数乱不能专定。以是之故，宿命馀殃罪盖所蔽，而今此辈诸族姓子不得总持。是故贤者嘱累汝等，郑重告敕，闻是经典面见法师，为人班宣咸共供养，不当愁忧心怀毒害，况复遥闻生恶心耶！”

佛言：“族姓子！假使有人皆取众生挑其两眼，斯罪虽重尚可堪任劫数尽竟。若有害意向于法师，罪之劫数复过于彼。假使有人皆取众生好斗诤者，和谐别离广令安隐；若见法师一心住前，是诸功德过于和合众生斗诤令得安隐，百倍、千倍、万倍、亿倍、巨亿万倍，不及悦颜住菩萨前。所以者何？其有诽谤法师者，则谤如来。欲得供养于如来者当奉法师，欲敬如来当顺法师，欲礼如来当礼法师。所以者何？诸菩萨等皆从法生，从诸菩萨成一切智，因一切智成佛世尊。菩萨所起因兴道心，不以住欲在于尘劳得稽首礼，由无所生则无所住，净修梵行见稽首礼，不以无色三昧正受礼于无色也。不以馀殃而就所生，所愿自在，因其所愿而往生矣。已得解脱一切愚冥凡夫之行，欲令菩萨有馀殃者，犹使虚空有其色像。譬如，族姓子！阿耨达龙王欲见诸龙游戏之时，教告一切诸龙眷属，皆依龙王而得安隐，常脱三痛能为无患。菩萨如是，舍一切乐、断三处罪，灭盖尘劳坏众苦恼，尔乃为安度脱众生。譬如蛟龙游于水中而无所畏；菩萨如是，游于三界亦无所惧。譬如蛟龙行于深水，见中所有恣意所欲，而不为水之所恼害；菩萨如是，游于盲冥凡夫之众，住其所行，惟睹慧议不违道行，不与愚人而俱同尘，不为三处所见没溺。是故行者，常当将护奉法安详，此为菩萨之所修业。”

佛时颂曰：


&emsp;&emsp;“其欲归命佛，&emsp;&emsp;敬承无量圣，

&emsp;&emsp;常供养菩萨，&emsp;&emsp;钦奉于导师。

&emsp;&emsp;吾今所衣钵，&emsp;&emsp;床榻诸坐具，

&emsp;&emsp;佛皆以此供，&emsp;&emsp;听施志道者。

&emsp;&emsp;所上佛灯火，&emsp;&emsp;以是灯给之，

&emsp;&emsp;如是成正觉，&emsp;&emsp;诸圣中最上。

&emsp;&emsp;饮食车乘施，&emsp;&emsp;斯等诸慧士，

&emsp;&emsp;为愚之导者，&emsp;&emsp;将至甘露方。

&emsp;&emsp;一切众生类，&emsp;&emsp;施天人间安，

&emsp;&emsp;以顺初发意，&emsp;&emsp;不能报其恩。”

无怯行菩萨复白佛言：“惟天中天！宁有方便，使此十人族姓子等，消除罪殃得至道乎？”

佛言：“设此十人一心受学佛所颁宣，修是法律复为沙门，勤讽诵斯总持章句，可成道耳。何谓总持章句？

&emsp;&emsp;“‘修清澄，&emsp;&emsp;鲜洁句，&emsp;&emsp;清且凉，&emsp;&emsp;无所授，

&emsp;&emsp;亦无造，&emsp;&emsp;无所得，&emsp;&emsp;遵速疾，&emsp;&emsp;取新生。

&emsp;&emsp;奉精进，&emsp;&emsp;礼行步，&emsp;&emsp;勤修行，&emsp;&emsp;智晓了，

&emsp;&emsp;主观察，&emsp;&emsp;无所起，&emsp;&emsp;去患难，&emsp;&emsp;游慕便。

&emsp;&emsp;举轻便，&emsp;&emsp;普清净，&emsp;&emsp;无不净。’”

佛告无怯行菩萨：“此等十人以讽诵是总持章句，而于七日修恩德无所下使无色，不怀瞋恚，安详不久游无所作，无瑕秽心平等舍所有，离五阴释不净意念佛。诸族姓子！设能如是奉遵道教，十方世界各有千佛，示现其前令自见之，克心自责归命圣尊，罪殃可除逮成道慧。诸族姓子！时闻佛教等顺法律，即舍家业出为沙门，讽诵此总持章句，如圣所诲，昼夜七日精进奉行，竟七日已，辄见十方各有千佛，分别为说消罪之业。应时皆得修普智行总持之门，超三十六劫生死之难，逮不退转，当成无上正真之道。”

佛告无怯行菩萨：“尔时，月施国王者，今现阿弥陀是；其辩积者，阿閦如来是；十长者子，今此十人族姓子是也。故，无怯行！其有志学菩萨乘者，殷勤奉修如佛所教，住于正法舍其无明，慎无伺求他人之短也。”

佛告无怯行菩萨：“有四事行，能遵修者，严净佛道。何等为四？一曰、奉行空事，常有慈心，无害众生；二曰、菩萨愍敬同学，不为轻慢；三曰、为人说法以轻惠施，无所悕望；四曰、志常专一，不怀供养衣食之心。是为四。”

佛时颂曰：

&emsp;&emsp;“其志常乐笃信空无，&emsp;&emsp;修治清净最胜之道，

&emsp;&emsp;犹如日光随时宣明，&emsp;&emsp;已得佛道所照过彼。

&emsp;&emsp;未曾有人知其瑕阙，&emsp;&emsp;为人圣德普忍一切，

&emsp;&emsp;如是清净柔顺之场，&emsp;&emsp;弃捐贡高堪任无量。

&emsp;&emsp;一切所有上妙衣服，&emsp;&emsp;常当以施志佛道者，

&emsp;&emsp;亦不从人悕望供养，&emsp;&emsp;是为佛道清净之品。

&emsp;&emsp;以不悕冀施无量法，&emsp;&emsp;恒修愍哀念于众生，

&emsp;&emsp;志性常怀恩德之义，&emsp;&emsp;是为严净诸佛之道。

&emsp;&emsp;假使乐奉一切诸圣，&emsp;&emsp;若欲供养无欲经典，

&emsp;&emsp;常当承事无极佛道，&emsp;&emsp;斯三宝者皆由中生。”

佛告无怯行菩萨：“复有四事疾得佛道。何谓为四：一曰、爱乐明经好于大乘；二曰、远离爱欲不习放逸；三曰、常修济贫匮供以所乏；四曰、能兴法财七业施人。是为四。”

佛时颂曰：

&emsp;&emsp;“爱乐法师，&emsp;&emsp;志慕大乘，

&emsp;&emsp;远离爱欲，&emsp;&emsp;修清净行，

&emsp;&emsp;愍伤厄贫，&emsp;&emsp;济诸危难，

&emsp;&emsp;常以七财，&emsp;&emsp;施不懈道。”

佛告无怯行菩萨：“复有四事疾得佛道。何谓为四：一曰、常行大慈，哀诸群生；二曰、常行大哀，为之雨泪；三曰、常行大喜，和颜悦人视于众生；四曰、常行大护，救度三界生死之患。是为四。”

佛时颂曰：

“&emsp;&emsp;常行于大慈，&emsp;&emsp;愍伤众生类，

&emsp;&emsp;念欲成就之，&emsp;&emsp;如母育其子。

&emsp;&emsp;大哀游终始，&emsp;&emsp;不畏诸患难。

&emsp;&emsp;五趣如泡沫，&emsp;&emsp;愍之为雨泪。

&emsp;&emsp;和颜察众生，&emsp;&emsp;以法而乐之，

&emsp;&emsp;示以离众苦，&emsp;&emsp;无痛长安隐。

&emsp;&emsp;委靡随五趣，&emsp;&emsp;方便示所宜，

&emsp;&emsp;使度三界恼，&emsp;&emsp;获致无上道。”

佛告无怯行菩萨：“若有勤求此总持者，当习闲居数诣法会，等行清净著净衣服，复遵修四事威仪礼节之正，志不懈废，以若干种诸所供具，奉养法师笃信三宝。常怀恭敬谦逊卑顺，未曾懈厌常行精进，无有谀谄邪行之业，心之所念常不离佛。意所遵修解无所有，已无所有无所想念，皆能晓了众生性行，勤自谨敕心口相应，爱乐诸佛请问谘受，诲过守节劝助德本，威仪礼节不违道教。无应不应，闻非人声不以恐怖，不畏蛇蚖毒螫之虫，奉敬师长修此经典未曾懈惓。”

佛说是经时，三万人从本已来未兴道心，今皆发起无上正真道意；五千人远尘离垢诸法眼净；三万菩萨逮得无所从生法忍。

佛言：“若有菩萨，闻说是经法，皆得具足一切功勋无量辩才。若族姓子、族姓女学菩萨道，皆以七宝满于三千大千世界，恒边沙劫奉进三宝。有人闻此经典，福尊过彼。若菩萨于百千劫奉五度无极，而无大智无善权者，不如闻此经典之要，福尊过彼。是故，族姓子！嘱累汝等此经相付，殷勤劝助，随时将护令不忘失，莫使增减长存在世，持讽诵读广分别义为他人说。假使遭厄殒殁身命故，当将慎于此经典，勿使忘失。是佛之教。”

佛说如是，无怯行菩萨、十族姓子、诸大声闻，一切众会天、龙、鬼神、阿须伦、世间人，闻经欢喜，作礼而去。