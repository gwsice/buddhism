# 大乘大集地藏十轮经卷第六

## 有依行品第四之二

“善男子，汝观如是刹帝利等无量有情，亲近如是破戒恶行非法器僧，退失一切所有善法，乃至当堕无间地狱。是故欲得上妙生天涅槃乐者，皆应亲近承事供养胜道沙门，咨禀听闻三乘要法，或求示道、命道沙门。若无如是三道沙门，当于污道沙门中求。虽复戒坏，而有正见，具足意乐及加行者，应往亲近承事供养、咨禀听闻三乘要法，不应亲近承事供养加行、意乐及见坏者。彼虽戒坏，而无邪见，意乐、加行、见具足故，应诣其所，咨禀听闻声闻乘法、独觉乘法及大乘法，不应轻毁。于三乘中，随意所乐，发愿精进随学一乘，于所馀乘不应轻毁。若于三乘随轻毁一，下至一颂，不应亲近，或与交游，或共住止，或同事业。若有亲近，或与交游，或共住止，或同事业，俱定当堕无间地狱。

“善男子，是故若欲于三乘中，随依一乘求出生死，欣乐安乐厌危苦者，应于如来所说正法，或依声闻乘所说正法，或依独觉乘所说正法，或依大乘所说正法，普深信敬，勿生谤毁、障蔽、隐没下至一颂，常应恭敬、读诵、听闻，应发坚牢正愿求证。谤毁三乘随一法者，不应共住下至一宿，不应亲近咨禀听法。若诸有情，随于三乘毁谤一乘，或复亲近谤三乘人咨禀听受，由此因缘，皆定当堕无间地狱，受大苦恼，难有出期。何以故？

“善男子，我于过去修菩萨行，精勤求证无上智时，或为求请依声闻乘，所说正法下至一颂，乃至弃舍自身手足、血肉皮骨、头目髓脑；或为求请依独觉乘，所说正法下至一颂，乃至弃舍自身手足、血肉皮骨、头目髓脑；或为求请依于大乘，所说正法下至一颂，乃至弃舍自身手足、血肉皮骨、头目髓脑。如是勤苦，于三乘中下至求得一颂法已，深生欢喜，恭敬受持，如说修行，时无暂废，经无量劫修行一切难行、苦行，乃证究竟无上智果；复为利益安乐有情，宣说开示三乘正法。以是义故，不应谤毁、障蔽、隐没下至一颂，常应恭敬、读诵、听闻，应发坚牢正愿求证。

“善男子，如是三乘出要正法，一切过去、未来、现在过殑伽沙诸佛同说，大威神力共所护持，为欲拔济一切有情生死大苦，为欲绍隆三宝种姓令不断绝。是故于此三乘正法，应普信敬，勿生谤毁、障蔽、隐没。若有谤毁、障蔽、隐没三乘正法，下至一颂，决定当堕无间地狱。

“复次，善男子，于未来世此佛土中，有刹帝利旃荼罗、婆罗门旃荼罗、宰官旃荼罗、居士旃荼罗、沙门旃荼罗、长者旃荼罗、茷舍旃荼罗、戍达罗旃荼罗，若男若女，谄曲愚痴，怀聪明慢，其性凶悖、懆厉、粗犷，不见不畏后世苦果，好行杀生，乃至邪见，嫉妒悭贪，憎背善友，亲近恶友，非是三宝贤圣法器。或少听习声闻乘法，便于诸佛共所护持独觉乘法、无上乘法，诽谤毁呰，障蔽隐没，不令流布。或少听习独觉乘法，便于诸佛共所护持声闻乘法、无上乘法，诽谤毁呰，障蔽隐没，不令流布。或少听习无上乘法，便于诸佛共所护持声闻乘法、独觉乘法，诽谤毁呰，障蔽隐没，不令流布；为求名利，唱如是言：‘我是大乘，是大乘党，唯乐听习受持大乘，不乐声闻、独觉乘法，不乐亲近学二乘人。’如是诈称大乘人等，由自愚痴㤭慢势力，如是谤毁、障蔽、隐没三乘正法，不令流布；憎嫉修学三乘法人，诽谤毁辱，令无威势。

“善男子，一切过去、未来、现在诸佛世尊，及诸菩萨摩诃萨，为欲利乐一切有情，以大悲力护持二事：一者、为欲绍隆三宝种姓常令不绝，舍俗出家，剃除须发，被服袈裟；二者、三乘出要四圣谛等相应正法。如是二事，唯佛世尊及大菩萨能善护持，非诸声闻、独胜觉等，亦非百千那庾多数大梵天王及天帝释王、四大洲转轮王等所能护持。于未来世此佛土中，有刹帝利旃荼罗王，见依我法而得出家，剃除须发、被袈裟者，方便伺求所犯过失，以种种缘呵骂毁辱，或加鞭杖，或闭牢狱，或夺资具，或脱袈裟废令还俗使作种种居家事业，或横驱役，或滥摈遣，或断饮食，或害身命。彼刹帝利旃荼罗王，以己愚痴㤭慢势力，毁辱谪罚诸佛菩萨以大悲力共所护持我诸弟子，诽谤毁灭诸佛菩萨以大悲力共所护持我甚深法，于其三世诸佛菩萨共所护持三乘正法，障蔽隐没，不令流布。有刹帝利旃荼罗王，乃至筏舍、戍达罗等旃荼罗人，若男若女，愚痴㤭慢，自号大乘，彼人尚非声闻、独觉二乘法器，况是无上大乘法器？为求利养、恭敬、名誉，诳惑世间愚痴杂类，自言‘我等是大乘人’，谤毁如来二乘正法。如是人等，愚痴、谄曲、㤭慢、嫉妒、悭贪因缘，毁我法眼，令速隐灭。彼于三世一切诸佛，犯大过罪；亦于三世一切菩萨，犯大过罪；又于三世一切声闻，犯大过罪；不久便当肢体废缺，遭遇种种重恶疾病。彼刹帝利旃荼罗王，乃至筏舍、戍达罗等旃荼罗人，若男若女，由造恶业起倒见故，损断一切所有善根。虽复有时多修施福，于未来世，当生鬼趣、傍生趣中，受富乐果；而彼身中，尚不能起色、无色界下劣善根，况当能种声闻、独觉及无上乘无功用起一切智智善根种子？又令其舌为病所害，于多日夜结舌不言，受诸苦毒痛切难忍，命终定当生于无间大地狱中。是故如来慈悲，怜愍一切真善刹帝利王，乃至真善戍达罗等，若男若女，令得长夜利益安乐，殷勤恳切作如是言：‘汝等应当于归我法，剃除须发、被片袈裟出家人所，慎勿恼乱讥呵谪罚。于我所说三乘正教，慎勿谤毁、障蔽、隐没。’若违我言而故作者，所获罪报如前广说。所以者何？此归我法，剃除须发、被赤袈裟出家形相，乃是过去、未来、现在诸佛菩萨，大悲神力之所护持。此剃须发、被赤袈裟出家威仪，是诸贤圣解脱幢相；亦是一切声闻乘人，受用解脱法味幢相；亦是一切独觉乘人，受用解脱法味幢相；亦是一切大乘之人，受用解脱法味幢相。如来所说三乘正法，亦是三世诸佛菩萨，大悲神力之所护持，是诸贤圣解脱依止；亦是一切声闻乘人，受用解脱法味依止；亦是一切独觉乘人，受用解脱法味依止；亦是一切大乘之人，受用解脱法味依止。

“善男子，以是义故，求解脱者应当亲近，恭敬供养诸归我法，剃除须发、被赤袈裟出家之人。应先信敬声闻乘法，若自听受、教他听受，若自读诵、教他读诵，若自书写、教他书写，若自施与、教他施与，若自宣说、教他宣说，思惟修行，广令流布。如是信敬独觉乘法，若自听受、教他听受，若自读诵、教他读诵，若自书写、教他书写，若自施与、教他施与，若自宣说、教他宣说，思惟修行，广令流布。如是信敬于大乘法，若自听受、教他听受，若自读诵、教他读诵，若自书写、教他书写，若自施与、教他施与，若自宣说、教他宣说，思惟修行，广令流布。若非器者，不应自听，勿教他听，乃至广说。又应远离一切恶法，应舍恶友，应亲善友，应勤修习六到彼岸，应数忏悔一切恶业，应随所宜勤发正愿。若能如是，斯有是处，现身得成声闻乘器，或独觉乘种子不退，或复大乘种子不退。是故三乘皆应修学，不应㤭傲妄号大乘，谤毁声闻、独觉乘法。我先唯为大乘法器坚修行者说如是言：‘唯修大乘，能得究竟。’是故今昔说不相违。”

尔时，世尊重显此义，而说颂曰：

&emsp;&emsp;“对诸大众前，&emsp;&emsp;金刚藏问我：

&emsp;&emsp;云何劝供养，&emsp;&emsp;破戒恶苾刍，

&emsp;&emsp;失杜多功德，&emsp;&emsp;痴恶见所持，

&emsp;&emsp;非法器污道，&emsp;&emsp;而不听谪罚？

&emsp;&emsp;复说从彼闻，&emsp;&emsp;三乘微妙法，

&emsp;&emsp;真解脱良药，&emsp;&emsp;趣寂静涅槃？

&emsp;&emsp;何故余经言，&emsp;&emsp;一大乘解脱，

&emsp;&emsp;遮学二乘法，&emsp;&emsp;今复说三乘？

&emsp;&emsp;哀愍诸有情，&emsp;&emsp;令舍邪恶业，

&emsp;&emsp;得利益安乐，&emsp;&emsp;愿为说除疑。

&emsp;&emsp;为益刹帝利，&emsp;&emsp;乃至戍达罗，

&emsp;&emsp;不听恼苾刍，&emsp;&emsp;恐彼染大罪。

&emsp;&emsp;剃发被袈裟，&emsp;&emsp;诸佛法幢相，

&emsp;&emsp;诸佛等护持，&emsp;&emsp;解脱道之眼。

&emsp;&emsp;虽破诸律仪，&emsp;&emsp;非永遮解脱，

&emsp;&emsp;能舍诸恶见，&emsp;&emsp;当速趣涅槃。

&emsp;&emsp;如腐败良药，&emsp;&emsp;犹能疗众病，

&emsp;&emsp;如是破律仪，&emsp;&emsp;亦能灭他苦。

&emsp;&emsp;不听彼苾刍，&emsp;&emsp;在布萨羯磨，

&emsp;&emsp;许为他说法，&emsp;&emsp;俱获福无疑。

&emsp;&emsp;若归敬三宝，&emsp;&emsp;称我为大师，

&emsp;&emsp;能弃舍众恶，&emsp;&emsp;胜诸外道众。

&emsp;&emsp;如堕罗刹渚，&emsp;&emsp;商众悉惊惶，

&emsp;&emsp;各执兽一毛，&emsp;&emsp;渡海得免难；

&emsp;&emsp;如是破戒者，&emsp;&emsp;离诸恶邪见，

&emsp;&emsp;由一信为因，&emsp;&emsp;脱烦恼罗刹。

&emsp;&emsp;由护解脱相，&emsp;&emsp;诸佛等护持，

&emsp;&emsp;不恼破戒僧，&emsp;&emsp;能离诸重恶。

&emsp;&emsp;诸乐多福人，&emsp;&emsp;欣求真解脱，

&emsp;&emsp;等护器非器，&emsp;&emsp;证解脱无难。

&emsp;&emsp;痴慢号大乘，&emsp;&emsp;彼无有智力，

&emsp;&emsp;尚迷二乘法，&emsp;&emsp;况能解大乘？

&emsp;&emsp;譬如阙坏眼，&emsp;&emsp;不能见众色，

&emsp;&emsp;如是阙坏信，&emsp;&emsp;不能解大乘。

&emsp;&emsp;无力饮池河，&emsp;&emsp;讵能吞大海？

&emsp;&emsp;不习二乘法，&emsp;&emsp;何能学大乘？

&emsp;&emsp;先信二乘法，&emsp;&emsp;方能信大乘，

&emsp;&emsp;无信诵大乘，&emsp;&emsp;空言无所益。

&emsp;&emsp;内真怀断见，&emsp;&emsp;妄自号大乘，

&emsp;&emsp;不护三业罪，&emsp;&emsp;坏乱我正法，

&emsp;&emsp;彼人命终后，&emsp;&emsp;定堕无间狱。

&emsp;&emsp;故应观机说，&emsp;&emsp;勿为非器者，

&emsp;&emsp;㤭傲无慈悲，&emsp;&emsp;暴恶志下劣。

&emsp;&emsp;智者应当知，&emsp;&emsp;是坏断见者，

&emsp;&emsp;非声闻缘觉，&emsp;&emsp;亦非大乘器，

&emsp;&emsp;谄毁谤诸佛，&emsp;&emsp;必堕无间狱。

&emsp;&emsp;持戒乐喧闹，&emsp;&emsp;悭法畏苦恶，

&emsp;&emsp;智者应当了，&emsp;&emsp;是名声闻乘。

&emsp;&emsp;乐施观生灭，&emsp;&emsp;常欣独静处，

&emsp;&emsp;智者应当了，&emsp;&emsp;是名独觉乘。

&emsp;&emsp;具足诸善根，&emsp;&emsp;守护慈悲本，

&emsp;&emsp;常乐摄利物，&emsp;&emsp;是名为大乘。

&emsp;&emsp;舍身命护戒，&emsp;&emsp;不恼害众生，

&emsp;&emsp;精进求空法，&emsp;&emsp;应知是大乘。

&emsp;&emsp;心堪忍诸法，&emsp;&emsp;善言无秘吝，

&emsp;&emsp;于法常欣乐，&emsp;&emsp;应知是大乘。

&emsp;&emsp;法器非法器，&emsp;&emsp;利乐心平等，

&emsp;&emsp;不染诸世法，&emsp;&emsp;应知是大乘。

&emsp;&emsp;是故有智者，&emsp;&emsp;普敬说三乘，

&emsp;&emsp;不恼我僧徒，&emsp;&emsp;速成无上觉。

“复次，善男子，若有真善刹帝利、真善婆罗门、真善宰官、真善居士、真善长者、真善沙门、真善筏舍、真善戍达罗，若男若女，成就十种有依行轮，于现身中，速能种植声闻乘种，令不退失；或于现身，成声闻乘诸圣法器，非独觉乘、大乘圣器。何等为十？一者、具足净信，信有一切善恶业果；二者、具足惭愧，远离一切恶友恶见；三者、安住律仪，远离杀生乃至饮酒；四者、安住慈心，远离一切瞋恚忿恼；五者、安住悲心，救拔一切羸弱有情；六者、安住喜心，离远一切语四恶业；七者、安住舍心，远离一切悭贪嫉妒；八者、具正归依，远离一切妄执吉凶，终不归依邪神外道；九者、具足精进，坚固勇猛修诸善法；十者、常乐寂静，思求法义，欢悦无倦。

“善男子，若有真善刹帝利王，乃至真善戍达罗等，若男若女，成此十种有依行轮，于现身中，速能种植声闻乘种，令不退失；或于现身，证声闻乘所有圣法，成声闻乘诸圣法器；非证独觉大乘圣法，非成独觉大乘圣器，应知此中独觉大乘，皆如是说。善男子，如是十种有依行轮，一切声闻、独觉、菩萨、诸佛如来，皆同共有。

“善男子，复有十种有依行轮，不共声闻，唯与独觉、菩萨、如来皆同共有。若有真善刹帝利王，乃至真善戍达罗等，若男若女，成此十种有依行轮，于现身中，速能种植独觉乘种，令不退失；或于现身，证独觉乘所有圣法，成独觉乘诸圣法器。何等为十？一者、修行清净身语意业；二者、具足惭愧，厌患自身；三者、于五取蕴深生怖畏；四者、见生死河极为难渡；五者、常乐寂静，离诸愦闹；六者、乐阿练若，不讥他失；七者、守护诸根，心常寂定；八者、善观缘起，审察因果；九者、常乐勤修等持静虑；十者、于集起法能善除灭。

“善男子，若有真善刹帝利王，乃至真善戍达罗等，若男若女，成此十种有依行轮，于现身中，速能种植独觉乘种，令不退失；或于现身，证独觉乘所有圣法，成独觉乘诸圣法器。

“善男子，是名一切声闻、独觉有依行轮。一切声闻及诸独觉，依止此轮，速能超渡三有大海，速能趣入般涅槃城。

“善男子，有依行轮，是何句义？言有依者，名有执取、有我所依、有所摄受、有所系属；行谓蕴行、界行、处行、有系属行；轮谓教授教诫之轮，如转轮王所乘车轮，或首行轮。如是一切声闻、独觉，依止此轮求涅槃道，故此二种非大乘器。所以者何？由彼依止下劣行故，非大乘器。由彼执取自诸蕴行，惊怖厌患，自求解脱一切忧苦，不求解脱一切有情而修行故，非大乘器。由彼依止自诸界行，惊怖厌患，自求解脱一切忧苦，不求解脱一切有情而修行故，非大乘器。由彼摄受自诸处行，惊怖厌患，自求解脱一切忧苦，不求解脱一切有情而修行故，非大乘器。由彼系属有系属行，于诸有情不乐摄受，无有慈悲，有系属故，非大乘器。由彼观他，具受众苦，舍而不救，但为自身求解脱故，非大乘器。由彼自断诸烦恼首，不乐断除一切有情诸烦恼首，非大乘器。由彼不能驭大乘轮趣菩提故，非大乘器。由彼不能随大光轮趣菩提故，非大乘器。由彼喜乐独一无侣，入涅槃城而修行故，非大乘器。

“善男子，有诸众生，于声闻乘、独觉乘法，未作劬劳正勤修学，如是众生根机未熟，根机下劣，精进微少；若有为说微妙甚深大乘正法，说听二人俱获大罪，亦为违逆一切诸佛。所以者何？若诸众生，于声闻乘、独觉乘法，未作劬劳正勤修学，根机未熟，根机下劣，精进微少，而便听受微妙甚深大乘正法；如是众生实是愚痴，自谓聪睿陷断灭边，坠颠狂想执无因论，于诸业果生断灭想，拨无一切善作、恶作，妄说大乘，坏乱我法，非法说法，法说非法，实非沙门说是沙门，实是沙门说非沙门，实非毗奈耶说是毗奈耶，实是毗奈耶说非毗奈耶；愚痴颠倒、㤭慢、嫉妒、朋党之心，于大乘法，称赞拥卫，令广流布；于声闻乘、独觉乘法，谤毁障蔽，不令流布；不能如实依声闻乘，或独觉乘，或无上乘，舍俗出家，受具足戒，成苾刍性，亦不如实修集一切善法因缘；于我弟子，或是法器，或非法器，谓勤修行学无学行，乃至证得最后极果真善异生，持戒、破戒、无戒者所，种种毁骂，呵啧恼乱，夺其衣钵，不听受用诸资生具系缚禁闭。如是拨无一切因果断灭论者，虽在人中，实是罗刹，于当来世无数大劫难得人身。宁在地狱受无量苦，不处人中起断灭见。如是痴人，不久便当肢体废缺，于多日夜，结舌不言，受诸苦毒，痛切难忍，命终定生无间地狱，于诸恶趣轮转往来，受诸苦恼难可救济，多百千劫难复人身。虽过无量无数劫已，还得人身，而生五浊无佛世界，生盲生聋，喑哑无舌，种种重病常所婴缠；或身矬丑，人不喜见；言词拙讷，耳所恶闻；心常迷乱，无所解了；生贫穷家，众事阙乏；不逢善友，随恶友行；乐作恶业，好执恶见，造无间罪，复还重堕无间地狱，转轮恶趣难有出期。如是愚痴断灭论者，坏乱毁灭我之正法，逼恼谪罚我诸弟子，持戒、破戒及无戒者，皆令不安修诸善品，由是因缘，多百千劫没众恶趣，从暗入暗，难有出期。如是众生所有罪报，皆为未求听习声闻、独觉乘法，先求听习微妙甚深大乘正法。如是愚痴断灭论者，下劣人身尚难可得，况当能成贤圣法器？尚不能得声闻独觉所证涅槃，况得广大甚深无上正等菩提？如是众生所有过失，皆由未学声闻乘法、独觉乘法，先入大乘。

“善男子，譬如坏瓶多诸瑕隙，盛油乳等尽皆渗漏，能盛所盛，二俱坏失。所以者何？器有失故。如是众生，于声闻乘、独觉乘法，未作劬劳正勤修学，根机未熟，根机下劣，精进微少；若有为说微妙甚深大乘正法，说听二人俱获大罪，亦为违逆一切诸佛，所有过失广说如前。譬如世间库藏颓穴，置诸宝货多有散失；如是众生于二乘法谤毁不信，不肯修学，为说大乘不如实解，因此造罪轮转无穷。譬如舟船多诸泄漏，不任乘载泛于大海；如是众生多怀悭嫉，于二乘法未曾修学，妄号大乘，实怀断见，㤭慢谄曲成泄漏身，不堪凭入一切智海。譬如有人，其目盲瞽，不堪呈示种种珍宝；如是众生㤭慢放逸，执著空见，不学二乘，盲无慧目，不任显示无上大乘功德珍宝。譬如有人，其身臭秽，虽以种种上妙香涂，而竟不能令身香洁；如是众生愚痴㤭慢，于二乘法不乐勤修，不断杀生乃至邪见，虽勤听受无上大乘，而竟不能解甚深法。譬如石田，虽植好种，勤加营耨，终无果实；如是众生于二乘法，㤭慢懈怠，不乐勤修，贪求五欲，曾无厌倦，虽于彼身植大乘种，精进勤苦，终无所成。譬如瓮器，先贮毒药，投少石蜜，不任食用；如是众生于二乘法不肯修学，执无因论，为说大乘，终不能成自他利益。譬如瓮器，先贮石蜜，投少毒药，不任食用；如是众生精勤修学，二乘正法犹未成就，为说大乘，二俱坏失。譬如有人痴狂心乱，为作音乐不能了知；如是众生于二乘法未曾修学，贪瞋痴等猛利烦恼扰乱其心，执著无因及断灭论，根机未熟，为说大乘，虽经多时而不能解。譬如有人不著甲胄，不持刀杖，辄入阵中，必遭伤害受诸苦恼；如是众生于二乘法未曾修学，智慧狭劣，根器未成，为说大乘，必生妄执，由此展转造恶无穷。如是痴人，不久便当肢体废缺，于多日夜，结舌不言，受诸苦毒，痛切难忍，命终定生无间地狱，于诸恶趣轮转往来，应知如前次第广说。

“善男子，是故智者先应观察一切众心，然后说法，先当发起慈心、悲心、喜心、益心、不懈怠心、能忍受心、不㤭慢心、不嫉妒心、不悭吝心、等引定心，然后为他宣说正法，终不令他诸众生类，闻所说法，轮转生死，堕大险难。

“是故如来善达一切众生心相，以无尘垢、无取行轮，为说正法；具大甲胄一切菩萨摩诃萨众，为他说法亦复如是。由悲愍故，为令断灭诸烦恼故，为令超渡三有海故，为诸众生于三乘中随心所乐，随趣一乘速圆满故，为说正法，终不令其轮转生死，堕大险难。

“云何名无尘垢行轮？无尘垢者，谓说法时，不为有蕴，不为有处，不为有界，不为有欲界，不为有色界，不为有无色界，不为有此世，不为有他世，不为有诸行，不为有受，不为有想，不为有思，不为有触，不为有作意，不为有无明，乃至不为有老死，不为有行及不行故，为诸众生宣说正法；唯为一切诸蕴、处、界，广说乃至行与不行皆寂灭故，为诸众生宣说正法；以是义故，名无尘垢。行者，所谓为能永断死此生彼，为诸众生宣说正法；所谓为能永断诸蕴处界，广说乃至为能永断行与不行，为诸众生宣说正法；是名为行。轮者，所谓如满月光，清凉无碍遍满虚空，照触一切无障境界；如是如来及诸菩萨所有神通、记说、教诫三种胜轮，作用无碍遍诸世界，利乐一切所化众生，令诸众生不异归趣，不共一切世间众生，不共一切声闻、独觉，能令众生断灭生死诸苦恼法，证得安乐菩提涅槃，是名为轮。如是名为诸佛菩萨无尘垢行轮。

“云何名为无取行轮？谓于诸法无所罣碍，犹如日光普照一切，三乘根器随其所宜，宣说正法，无所执著。谓诸如来，为诸众生说如是法，犹如虚空无差别相，以无量定游戏自在庄严住持，为诸众生说微妙法，无所执著。具大甲胄一切菩萨摩诃萨众，为他说法，亦复如是。谓说诸法非有，非空；非即色空，非离色空；乃至非即识空，非离识空；非即眼空，非离眼空；乃至非即意空，非离意空；非即色空，非离色空；乃至非即法空，非离法空；非即眼识空，非离眼识空；乃至非即意识空，非离意识空；非即欲界空，非离欲界空；乃至非即虚空无边处空，非离虚空无边处空；非即识无边处空，非离识无边处空；非即无所有处空，非离无所有处空；非即非想非非想处空，非离非想非非想处空；非即四念住空，非离四念住空；乃至非即八支圣道空，非离八支圣道空；非即缘起法空，非离缘起法空；非即三不获空，非离三不获空；非即四无所畏空，非离四无所畏空；非即十力空，非离十力空；非即十八不共法空，非离十八不共法空；非即大慈大悲大喜大舍空，非离大慈大悲大喜大舍空；非即涅槃空，非离涅槃空；是名如来及诸菩萨，为诸众生宣说处中微妙正法。

“善男子，如是如来为诸众生，以无尘垢行轮说法，如满月光，清凉无碍遍满虚空，照触一切无障境界，乃至广说。又以无取行轮说微妙法，于一切法无所罣碍，犹如日光普照一切，三乘根器随其所宜，宣说正法，无所执著。谓诸如来，为诸众生说如是法，犹如虚空无差别相，以无量定游戏自在庄严住持，为诸众生说微妙法，无所执著，令于三乘随宜趣入。具大甲胄一切菩萨摩诃萨众，为他说法，亦复如是。令诸众生，闻此最胜甚深法已，于三乘中随其所乐，随趣一乘，种种善根皆得成熟；随于一乘，极善安住，终不令其于生死中，增长种种恶不善法，令于涅槃坚固不退。

“善男子，菩萨摩诃萨，为断无量无数众生生死流转，为他说法；声闻、独觉，但为自断生死流转，为他说法。菩萨摩诃萨，为令无量无数众生渡四瀑流，为他说法；声闻、独觉，但为令己渡四瀑流，为他说法。菩萨摩诃萨，为除无量无数众生诸烦恼病，为他说法；声闻、独觉，但为自除诸烦恼病，为他说法。菩萨摩诃萨，为断众生诸蕴烦恼，习气相续令尽无馀，为他说法；声闻、独觉，但为自断诸蕴烦恼，习气相续有馀不尽，为他说法。菩萨摩诃萨，为成大悲等流果故，大悲为因，为他说法；声闻、独觉，不为大悲等流果故，无大悲因，为他说法。菩萨摩诃萨，于诸众生有所顾念，而为说法；声闻、独觉，于诸众生无所顾念，而为说法。菩萨摩诃萨，为息一切他众生苦，为他说法；声闻、独觉，但为自息己所有苦，为他说法。菩萨摩诃萨，为满一切众生法味，为他说法；声闻、独觉，但为自满己身法味，为他说法。菩萨摩诃萨，为诸众生得胜法明，为他说法；声闻、独觉，但为自己得胜法明，为他说法。

“善男子，以要言之，菩萨摩诃萨无量律仪，普为除灭一切众生大无明暗、大怖畏事、一切衰损，得大光明及大名称，如实觉悟一切智智，为他说法；声闻、独觉少分律仪，但为灭除自无明暗，得小光明及小名称，如实觉悟少分法智，为他说法。

“善男子，声闻、独觉，无有于他，实怀顾念；无有于他，实怀悲恻；无有于他，实不轻弄；无有于他，实为利益；无有于他，实为拔济；无有于他，实行荐举；无有于他，实欲称叹；无有于他，实无谄曲而行赞美；无有于他，不顾己身令彼安乐；无有于他，不起误失身语意业。

“善男子，住大乘者，无有于己，实怀顾念；广说乃至无有于他，发起误失身语意业。