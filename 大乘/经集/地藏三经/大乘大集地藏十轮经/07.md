# 大乘大集地藏十轮经卷第七

## 有依行品第四之三

“复次，善男子，有诸众生，禀性暴恶，言辞粗犷，实是愚痴，怀聪明慢，不断杀生乃至邪见；于他所得利养恭敬、世所称誉，深生嫉妒；常自追求利养恭敬、世所称誉，曾无厌倦；恒自赞誉，轻毁于他；不自防护身语意业，常乐习行一切恶行；内行碜毒，无有悲愍，无惭无愧，喜触恼他；于诸福田好简胜劣，于归我法诸出家人，常乐伺求所有瑕隙，才得少相未审真虚，即便轻毁呵骂谪罚；其心刚强，佷戾迷乱，常喜触恼诸出家人；不省己过，念讥他阙，虽闻赞叹大乘功德发意趣求，而心好为诸重恶事；曾未寂静诳惑他故，于大乘法，现自听闻、教他听闻，现自读诵、教他读诵；为自荐举陵伏他故，于大乘法，恭敬赞美；自于大乘诸行境界不曾修学，未能悟解，而自称号‘我是大乘’，诱劝他人附己修学，规求名利以自活命。譬如破戒恶持律师，自犯尸罗，乐行恶行，为名利故，诱劝他人，令勤修学毗奈耶藏；如是谄曲虚诈众生，下贱人身尚当难得，退失善趣二乘涅槃，况得大乘？终无是处，当堕恶趣，难有出期。诸有智人不应亲近，而无惭愧，于大众中自号大乘如师子吼，为名利故，诱诳愚痴令亲附己，共为朋党。譬如有驴披师子皮，而便自谓以为师子，有人遥见，谓真师子，及至鸣已，皆识是驴，咸共唾言：‘此非师子，是食不净真弊恶驴。’种种呵叱，皆共舍去。我说如是补特伽罗，常乐习行十恶业道，烧灭一切人天种子，尚退声闻、独觉乘法，况于大乘能成法器？愚痴㤭慢，自号大乘，诳惑他人，招集利养。譬如痴慢无手足人，欲兴战伐入于大阵，徒设功效，终无克成；诈号大乘，亦复如是。信手、戒足，无有一全，不自崖揆所堪行业，欲兴战伐烦恼大阵，徒设功效，终无克成。我说是人，不护三业，专行恶行，妄号大乘，实于三乘皆非法器，而欲破坏一切众生勇健坚牢烦恼大阵，欲皆显示一切众生八支圣道，令入无畏涅槃之城，终无是处。所以者何？

“善男子，夫大乘者，受持第一清净律仪，修行第一微妙善行，具足第一坚固惭愧，深见深畏后世苦果，远离所有一切恶法，常乐修行一切善法，慈悲常遍一切有情，恒普为作利益安乐，救济度脱一切有情，所有厄难生死众苦，不顾自身所有安乐，唯求安乐一切有情，如是名为住大乘者。

“善男子，有何等相名声闻乘？谓诸众生，常勤精进，安住正念，乐等引定，离诸谄诳，信知业果，不著五欲，世间八法所不能染，修善勇猛如救头燃，常审谛观诸蕴、界、处，恒乐安住所有圣种，具此相者，名声闻乘。如是众生，尚未能成独觉乘器，况复能成大乘法器？

“善男子，有何等相名独觉乘？谓诸众生，具上声闻一切功德，复能于彼五取蕴中，数数安住随无常观，数数安住随生灭观，普于一切缘生法中，能审谛观皆是灭法，具此相者，名独觉乘。如是众生，非大乘器！”

尔时，世尊重显此义，而说颂曰：

&emsp;&emsp;“若真善人刹帝利，&emsp;&emsp;乃至真善戍达罗，

&emsp;&emsp;修信等十有依轮，&emsp;&emsp;于声闻乘速成器。

&emsp;&emsp;求独觉乘三业净，&emsp;&emsp;具足惭愧怖诸蕴，

&emsp;&emsp;知过乐静住空闲，&emsp;&emsp;念守诸根心寂定。

&emsp;&emsp;善观缘起修静虑，&emsp;&emsp;诸蕴界处巧能观，

&emsp;&emsp;具此十行有依轮，&emsp;&emsp;成胜乘器度有海。

&emsp;&emsp;修共三乘二乘轮，&emsp;&emsp;自求解脱烦恼苦，

&emsp;&emsp;不度有情不舍习，&emsp;&emsp;此人俱非大乘器。

&emsp;&emsp;愚痴懈怠根下劣，&emsp;&emsp;于二乘法不勤修，

&emsp;&emsp;定不能具大乘轮，&emsp;&emsp;故非大乘广大器。

&emsp;&emsp;愚痴独一求解脱，&emsp;&emsp;劣意下行无慈悲，

&emsp;&emsp;乐著断见向恶趣，&emsp;&emsp;弃舍正法说非法。

&emsp;&emsp;毁谤二乘舍律行，&emsp;&emsp;受具足戒号大乘，

&emsp;&emsp;破乱我法惑众生，&emsp;&emsp;由此人身难复得。

&emsp;&emsp;恼乱我法诸贤圣，&emsp;&emsp;谪罚被赤袈裟人，

&emsp;&emsp;呵骂遮夺衣钵等，&emsp;&emsp;长时退失人天趣。

&emsp;&emsp;是故若欲复人身，&emsp;&emsp;不患舌[舌+今]而舍命，

&emsp;&emsp;常乐值遇诸佛者，&emsp;&emsp;普应弘护三乘法。

&emsp;&emsp;欲得三乘最上乘，&emsp;&emsp;应善观察三乘法，

&emsp;&emsp;欢喜为他普开示，&emsp;&emsp;当得成佛定无疑。

&emsp;&emsp;破戒悭嫉怀㤭慢，&emsp;&emsp;自赞毁他号大乘，

&emsp;&emsp;舍离此人依智者，&emsp;&emsp;定当成佛度三界。

&emsp;&emsp;于三乘器随所宜，&emsp;&emsp;慈悲为说三乘法，

&emsp;&emsp;随愿令满无悭嫉，&emsp;&emsp;当得成佛定无疑。

&emsp;&emsp;知蕴界处皆空寂，&emsp;&emsp;无所依住譬虚空，

&emsp;&emsp;说法等摄诸有情，&emsp;&emsp;当获妙觉无边智。

&emsp;&emsp;破戒意乐怀恶心，&emsp;&emsp;闻说大乘胜功德，

&emsp;&emsp;诈号大乘为名利，&emsp;&emsp;如弊驴披师子皮。

&emsp;&emsp;我今普告一切众，&emsp;&emsp;若欲疾得胜菩提，

&emsp;&emsp;当善修持十善业，&emsp;&emsp;护持我法勿毁坏。

&emsp;&emsp;我昔诸馀契经说，&emsp;&emsp;应求大觉行大乘，

&emsp;&emsp;舍离声闻独觉乘，&emsp;&emsp;为清净者说斯法。

&emsp;&emsp;曾供无量俱胝佛，&emsp;&emsp;断恶勤劳修净心，

&emsp;&emsp;我为劝进彼众生，&emsp;&emsp;故说一乘无第二。

&emsp;&emsp;今此众具三乘器，&emsp;&emsp;有但堪住声闻乘，

&emsp;&emsp;心极忧怖多事业，&emsp;&emsp;彼非上妙菩提器；

&emsp;&emsp;有痴乐静住独觉，&emsp;&emsp;彼非上妙菩提器；

&emsp;&emsp;有堪安住上妙智，&emsp;&emsp;故随所乐说三乘。

&emsp;&emsp;具净功德乐解脱，&emsp;&emsp;闻说大乘堕恶趣，

&emsp;&emsp;如病痰癊教服乳，&emsp;&emsp;此增毒害非除疾。

&emsp;&emsp;如是非器声闻乘，&emsp;&emsp;闻说大乘心迷乱，

&emsp;&emsp;便起断见堕恶趣，&emsp;&emsp;故应说法审观机。”

## 忏悔品第五

尔时，世尊说是颂已，于众会中有无量百千众生，曾误闻法，谬生空解拨无因果，断灭善根，往诸恶趣。闻说此经，还得正见，即从座起，顶礼佛足，于世尊前深生惭愧，至诚忏悔，合掌恭敬，而白佛言：“大德世尊，我等本在声闻乘中曾种善根，未能成熟声闻乘器；后复遇闻独觉乘法，迷惑不了，便生空见拨无因果，由是因缘，造身语意无量罪业往诸恶趣。我等今者于世尊前，闻说此经还得正见，深心惭愧，发露忏悔，不敢覆藏，愿悉除灭，从今已往永不复作，防护当来所有罪障。唯愿世尊，哀愍摄受，令我等罪皆悉销灭，于当来世永不更造。唯愿世尊，哀愍济拔我等当来恶趣苦报。我等今者，还愿受行先所修习声闻乘行。唯愿世尊，哀愍教授。”

世尊告曰：“善哉！善哉！汝等乃能如是惭愧，发露忏悔。于我法中，有二种人，名无所犯：一者、禀性专精，本来不犯；二者、犯已惭愧，发露忏悔。此二种人，于我法中，名为勇健得清净者。”

于是世尊随其所乐，方便为说四圣谛法。于彼众中，有得下品忍者，有得中品忍者，有得上品忍者，有得世间第一法者，有得预流果者，有得一来果者，有得不还果者。于中复有八万四千苾刍，诸漏永尽，心得解脱，意善清净，成阿罗汉，欢喜礼佛，还复本座。

时众会中，复有五十七百千那庾多众生，曾误闻法，谬生空解拨无因果，断灭善根，往诸恶趣。闻说此经，还得正见，即从座起，顶礼佛足，于世尊前深生惭愧，至诚忏悔，合掌恭敬，而白佛言：“大德世尊，我等本在独觉乘中曾种善根，未能成熟独觉乘器；后复遇闻说大乘法，虽生爱乐而不能解，愚冥疑惑，便生空见拨无因果，由是因缘，造身语意无量罪业，乘此业缘，于无量劫堕诸恶趣，受种种苦，楚毒难忍。我等今者于世尊前，闻说此经还得正见，深心惭愧，发露忏悔，不敢覆藏，愿悉除灭，从今已往永不复作，防护当来所有罪障。唯愿世尊，哀愍摄受，令我等罪皆悉消灭，于当来世永不更造。唯愿世尊，哀愍济拔我等当来恶趣苦报。我等今者，还愿受行先所修集独觉乘行。唯愿世尊，哀愍教授。”

世尊告曰：“善哉！善哉！汝等乃能如是惭愧，发露忏悔。于我法中，有二种人，名无所犯：一者、禀性专精，本来不犯；二者、犯已惭愧，发露忏悔。此二种人，于我法中，名为勇健得清净者。”

于是世尊随其所乐，方便为说诸缘起法。令彼一切修缘觉乘，渐次圆满，皆悉证得幢相缘定，于独觉乘得不退转，欢喜礼佛，还复本座。

时众会中，复有八十百千那庾多众生，曾于过去诸佛法中，毁谤佛教下至一颂，由是因缘堕诸恶趣，受众苦报，初复人身，生便喑哑，常患舌[舌+今]，口不能言。闻说此经，还得正见，即从座起，顶礼佛足，于世尊前深生惭愧，至诚忏悔宿世恶业，合掌恭敬，瞻仰世尊，佛神力故，皆悉能语。

尔时，世尊知而故问：“汝等宿世作何恶业，今处众中，口不能语？”

彼诸人众俱时白佛，于中一类作如是言：“大德世尊，我等往昔于毗钵尸如来法中，或言毁谤大乘正法，或言毁谤独觉乘法，或言毁谤声闻乘法，下至一颂。我等由是恶业障故，九十一劫流转生死，常处地狱，傍生、饿鬼，喑哑无舌，都不能言，受诸苦毒，痛切难忍；始于今世得复人身，而犹喑哑，常患舌[舌+今]，蒙佛神力，方始能言，复能忆念自过去世所有因缘诸恶业障。”

复有一类作如是言：“大德世尊，我等往昔于尸弃如来法中，或言毁谤大乘正法，各随本缘，如前广说。”

复有一类作如是言：“大德世尊，我等往昔于毗摄浮如来法中，或言毁谤大乘正法，各随本缘，如前广说。”

复有一类作如是言：“大德世尊，我等往昔于羯洛迦孙驮如来法中，或言毁谤大乘正法，各随本缘，如前广说。”

复有一类作如是言：“大德世尊，我等往昔于羯诺迦牟尼如来法中，或言毁谤大乘正法，各随本缘，如前广说。”

复有一类作如是言：“大德世尊，我等往昔于迦叶波如来法中，或言毁谤大乘正法，或言毁谤独觉乘法，或言毁谤声闻乘法，下至一颂。我等由是恶业障故，从尔以来，流转生死，常处地狱、傍生、饿鬼，喑哑无舌都不能言，受诸苦毒，痛切难忍；始于今世，得复人身，而犹喑哑，常患舌[舌+今]。蒙佛神力，方始能言，复能忆念自过去世所有因缘诸恶业障。我等今者于世尊前，闻说此经，获得正见，深心惭愧，发露忏悔，不敢覆藏，愿悉除灭，从今以往永不复作，防护当来所有罪障。唯愿世尊，哀愍摄受，令我等罪皆悉销灭，于当来世永不更造。唯愿世尊，哀愍济拔我等当来恶趣苦报。唯愿世尊，哀愍我等，为说正法。”

世尊告曰：“善哉！善哉！汝等乃能如是惭愧，发露忏悔。于我法中，有二种人，名无所犯：一者、禀性专精，本来不犯；二者、犯已惭愧，发露忏悔。此二种人，于我法中，名为勇健得清净者。”

于是世尊随其所乐，方便为说种种正法，各随所宜，皆得利益，欢喜礼佛，还复本座。

时众会中，复有无量百千声闻，及无量百千那庾多菩萨，闻说此经，忆昔所造诸恶业障，即从座起，顶礼佛足，于世尊前深生惭愧，至诚忏悔，合掌恭敬，皆白佛言：“大德世尊，我等忆昔曾于无量诸佛法中，或有说言：‘我等于彼诸佛弟子，或是法器，或非法器，多行忿恨，呵骂毁辱，讥刺轻诮，种种诽谤，隐善扬恶。我等由此恶业障故，经无量劫堕诸恶趣，受诸重苦，楚毒难忍。后得值遇无量诸佛，皆曾亲近承事供养，又得值遇无量菩萨摩诃萨众，亦皆亲近承事供养；于一一佛、一一菩萨摩诃萨前皆深惭愧，发露忏悔诸恶业障，于一一佛、一一菩萨摩诃萨所，皆得听受无量法门，精勤护持，修学无量难行苦行。由彼业障有馀未尽，令我等辈，未能证得安乐涅槃，未能证得三摩地门殊胜功德。我等今者，于世尊前闻说此经，复深惭愧，发露忏悔，不敢覆藏，愿悉除灭，从今以往永不复作，防护当来所有罪障。唯愿世尊，哀愍摄受，令我等罪皆悉除灭，于当来世永不更造。唯愿世尊，哀愍济拔我等当来恶趣苦报。我等今者承佛威力，愿随所乐，速能证得安乐涅槃，或能证得三摩地门殊胜功德。’复有说言：‘我等于彼诸佛弟子，或是法器，或非法器，以粗恶言期克迫胁。我等由此恶业障故，经无量劫堕诸恶趣，应知如前次第广说。’复有说言：‘我等于彼诸佛弟子，或是法器，或非法器，打棒伤害。我等由此恶业障故，经无量劫堕诸恶趣，应知如前次第广说。’复有说言：‘我等于彼诸佛弟子，或是法器，或非法器，侵夺衣钵。我等由此恶业障故，经无量劫，堕诸恶趣，应知如前次第广说。’复有说言：‘我等于彼诸佛弟子，或是法器，或非法器，侵夺种种资生众具，绝其饮食。我等由此恶业障故，经无量劫，堕诸恶趣，应知如前次第广说。’复有说言：‘我等于彼无量诸佛出家弟子，或是法器，或非法器，退令还俗，脱其袈裟，课税役使。我等由此恶业障故，经无量劫堕诸恶趣，应知如前次第广说。’复有说言：‘我等于彼无量诸佛出家弟子，或是法器，或非法器，或有罪犯，或无罪犯，枷锁系缚，禁闭牢狱。我等由此恶业障故，经无量劫堕诸恶趣，应知如前次第广说。’复有说言：‘我等于彼无量诸佛出家弟子，或是法器，或非法器，起轻慢心，种种触恼，令不安乐。我等由此恶业障故，经无量劫受诸重苦，楚毒难忍。后得值遇无量诸佛，皆曾亲近承事供养，又得值遇无量菩萨摩诃萨众，亦皆亲近承事供养；于一一佛、一一菩萨摩诃萨前，皆深惭愧，发露忏悔诸恶业障，于一一佛、一一菩萨摩诃萨所，皆得听受无量法门，精勤护持，修学无量难行苦行。由彼业障有馀未尽，令我等辈，未能证得安乐涅槃，未能证得三摩地门殊胜功德。我等今者，于世尊前闻说此经，复深惭愧，发露忏悔，不敢覆藏，愿悉除灭，从今以往永不复作，防护当来所有罪障。唯愿世尊，哀愍摄受，令我等罪皆悉消灭，于当来世永不更造。唯愿世尊，哀愍济拔我等当来恶趣苦报。我等今者承佛神力，愿随所乐，速能证得安乐涅槃，或能证得三摩地门殊胜功德。’”

于是世尊普告声闻、菩萨众曰：“善哉！善哉！汝等乃能如是惭愧，发露忏悔。有二种人，名无所犯：一者、禀性专精，本来不犯；二者、犯已惭愧，发露忏悔。此二种人，于我法中，名为勇健得清净者。

“又善男子，如是恼乱佛弟子罪，比前所说近无间罪，彼但有名，未足称罪，然此恼乱佛弟子罪，亦过前说五无间罪无量倍数。所以者何？若诸苾刍毁破禁戒，作诸恶法，犹能示导无量百千俱胝那庾多众生，善趣涅槃无颠倒路，与诸众生作大功德珍宝伏藏，如前广说，况持禁戒修善法者！以是义故，若有恼乱佛弟子众诸出家人，当知则为断三宝种，亦则名为挑坏一切众生法眼，亦为毁灭我久勤苦所得正法，与诸众生作大衰损。是故恼乱佛弟子罪，过前所说五无间罪无量倍数。是故汝等今于我前，起至诚心、增上惭愧，殷勤恳切发露忏悔往昔所造诸恶业障，我今慈悲摄受汝等，令恶业障渐得消灭。于此佛土大贤劫中，有千如来出现于世，汝等于彼诸如来前，亦当至诚发露忏悔诸恶业障，防护当来所有罪咎。于此贤劫千如来中，最后如来名曰卢至如来、应、正等觉、明行圆满、善逝、世间解、无上丈夫、调御士、天人师、佛、薄伽梵，十号具足。汝等于彼卢至佛前，亦当至诚发露忏悔诸恶业障，乃得灭尽无有遗余。”

时诸声闻及菩萨众，俱时白佛：“唯然世尊，我等审当于彼最后卢至佛所，获得正见，离诸邪见，诸恶业障尽灭无馀，解脱一切众苦恼者。若令我等于大贤劫，常处无间大地狱中，恒受种种极重苦恼，亦能堪忍。”

世尊告曰：“善哉！善哉！汝等乃能如是勇猛。汝等由此坚固精进自誓愿力，定能于彼卢至佛前，宿世所集诸恶业障皆悉消灭，定能发起增上信敬亲近供养卢至如来，定能永断一切烦恼成阿罗汉，或定能证三摩地门殊胜功德。”

时诸声闻及菩萨众，欢喜礼佛，还复本座。

尔时，世尊告金刚藏菩萨摩诃萨言：“善男子，我以佛眼观诸世间，见未来世此佛土中，有无量无数百千俱胝那庾多刹帝利旃荼罗、婆罗门旃荼罗、宰官旃荼罗、居士旃荼罗、长者旃荼罗、沙门旃荼罗、茷舍旃荼罗、戍达罗旃荼罗，若男若女，少种善根，虽得人身，而随恶友，起诸邪见，造诸恶行，坏我甚深无上正法，于我所说无有炽然，灭炽然法，不生信乐。或于我说与声闻乘相应正法，诽谤轻毁，障蔽隐没，不令流布。或于我说与独觉乘相应正法，诽谤轻毁，障蔽隐没，不令流布。或于我说与无上乘相应正法，诽谤轻毁，障蔽隐没，不令流布。或于归我诸出家人，若是法器，若非法器，多行忿恨，呵骂毁辱，讥刺轻诮，种种诽谤，隐善扬恶，广说乃至起轻慢心种种触恼。如是诸人，非圣法器，自实愚痴，怀聪明慢，从此命终堕三恶趣，受无量种增上猛利难忍苦毒，经于无量百千俱胝那庾多劫难复人身，如前广说。善男子，如是众生，宁处无间大地狱中受诸重苦，不受如是鄙恶人身，㤭慢贡高，随顺恶友，造作如是恶不善业，流转生死，难可济度；常处生死，受诸苦恼。”

尔时，会中有无量无数大慧有情，从座而起，顶礼佛足，合掌向佛，悲泣堕泪，而白佛言：“大德世尊，谛观如是世间众生，虽皆获得难得人身，而远离正信，远离正愿，远离正意乐，远离正见，远离善知识，远离好时，远离好处，远离净戒，远离正定，远离正慧。如是众生，虽皆获得难得人身，而由愚痴㤭慢力故，造作如前所说重罪，毁谤世尊所说正法，触恼世尊出家弟子。我等今者对世尊前，以至诚心发真誓愿：‘我等从今流转生死，乃至未得解脱已来，常愿不遇如是恶缘，决定不造如是重罪，终不毁谤诸佛正法，亦不触恼诸出家人，必不挑坏众生法眼，亦不断灭三宝种性。’唯愿世尊，哀愍摄受我等所发如是誓愿。”

时众会中，复有无量百千俱胝那庾多聪慧有情，从座而起，顶礼佛足，合掌恭敬，而白佛言：“大德世尊，我等今者对世尊前，以至诚心发真誓愿：‘我等从今流转生死，乃至未得法忍已来，于其中间，常愿不处诸帝王位，常愿不处诸宰官位，常愿不处诸国师位，常愿不处城邑聚落镇逻长位，常愿不处诸军将位，常愿不处诸商主位，常愿不处一切祠祀寺观主位，常愿不处长者、居士、沙门主位，常愿不处诸师长位，常愿不处诸家长位，常愿不处断事者位，常愿不处乃至一切富贵尊位。乃至未得法忍已来，我等若处如是诸位，则于佛法名恶因缘，造诸重罪，毁谤诸佛所说正法，触恼诸佛出家弟子，必当挑坏众生法眼，亦为断灭三宝种性，亦为损恼无量有情，由是定当堕无间狱，轮转恶趣，难有出期。’唯愿世尊，哀愍摄受我等所发如是誓愿。”

尔时，一切诸来大众，天、龙、药叉、健达缚、人非人等，皆从座起，顶礼佛足，悲号感切，涕泪交流，合掌恭敬，而白佛言：“大德世尊，我等无始生死已来，愚痴㤭慢，起诸恶业，或身恶业，或语恶业，或意恶业，自作教他，见闻随喜。如是诸罪，今对佛前，皆深惭愧，发露忏悔，不敢覆藏，愿悉除灭，从今以往永不复作，防护当来所有罪咎。”第二第三，亦如是说：“我等至诚，发真誓愿：‘从今乃至生死后际，于其中间，常愿不逢诸恶知识，亦愿不遇诸恶因缘，设当逢遇愿不随顺，决定不造如前所说诸恶罪业，勿令我等长夜受苦。’唯愿世尊，哀愍摄受我等所发如是誓愿。”

尔时，世尊普告一切诸来大众：“善哉！善哉！汝等乃能于后世苦，深见怖畏，发露忏悔。汝等今者，欲度生死深广瀑流，欲入无畏涅槃之城，发如是愿。

“诸善男子，有十种法，能令菩萨摩诃萨等，获得无罪正路法忍。何等为十？

“诸善男子，若诸菩萨摩诃萨等，不著内身，不著外身，不著内外身，不著过去身，不著未来身，不著现在身，名第一法，能令菩萨摩诃萨等，获得无罪正路法忍。

“又善男子，若诸菩萨摩诃萨等，不著内受，不著外受，不著内外受，不著过去受，不著未来受，不著现在受，名第二法，能令菩萨摩诃萨等，获得无罪正路法忍。

“又善男子，若诸菩萨摩诃萨等，不著内想，不著外想，不著内外想，不著过去想，不著未来想，不著现在想，名第三法，能令菩萨摩诃萨等，获得无罪正路法忍。

“又善男子，若诸菩萨摩诃萨等，不著内行，不著外行，不著内外行，不著过去行，不著未来行，不著现在行，名第四法，能令菩萨摩诃萨等，获得无罪正路法忍。

“又善男子，若诸菩萨摩诃萨等，不著内识，不著外识，不著内外识，不著过去识，不著未来识，不著现在识，名第五法，能令菩萨摩诃萨等，获得无罪正路法忍。

“又善男子，若诸菩萨摩诃萨等，不著此世，名第六法，能令菩萨摩诃萨等，获得无罪正路法忍。

“又善男子，若诸菩萨摩诃萨等，不著他世，名第七法，能令菩萨摩诃萨等，获得无罪正路法忍。

“又善男子，若诸菩萨摩诃萨等，不著欲界，名第八法，能令菩萨摩诃萨等，获得无罪正路法忍。

“又善男子，若诸菩萨摩诃萨等，不著色界，名第九法，能令菩萨摩诃萨等，获得无罪正路法忍。

“又善男子，若诸菩萨摩诃萨等，不著无色界，名第十法，能令菩萨摩诃萨等，获得无罪正路法忍。

“诸善男子，是名十法，能令菩萨摩诃萨等，获得无罪正路法忍。”

世尊为众说此法时，于众会中，有七十二百千俱胝菩萨摩诃萨，同时证得无生法忍。复有八十四百千那庾多菩萨，证得随顺法忍。复有无量百千声闻，乃至永断一切烦恼成阿罗汉。复有百千那庾多众生，先未发心，今发无上正等觉心，于如来智住不退地。复有无量无数众生，先未发心，于今乃发独觉乘心。复有无量无数众生，先未发心，于今乃发声闻乘心。

尔时，世尊复告大众：“若诸有情已得法忍，处刹帝利灌顶王位，受用种种胜大财业，及处种种富贵尊位，是我所许，非余有情。”

金刚藏菩萨白佛言：“世尊，若诸有情未得法忍，于刹帝利灌顶王位，受用种种胜大财业，及余种种富贵尊位，定不许处，为亦许耶？”

世尊告曰：“若诸有情未得法忍，有能受行十善业道，亦劝众生令受学者，我亦听许处刹帝利灌顶王位，受用种种胜大财业，及余种种富贵尊位。若诸有情未得法忍，亦不受行十善业道，及劝众生令勤受学，以强势力处刹帝利灌顶王位，受用种种胜大财业，及处种种富贵尊位，名刹帝利旃荼罗王，及余种种富贵尊位旃荼罗王，愚痴㤭慢，毁坏扰乱我甚深法，灭正法灯，断三宝种；于我出家诸弟子众，种种恼乱，捶拷刑罚，夺其衣钵、基业、财产，退令还俗，课税役使，系闭牢狱，乃至断命；于我所说微妙法义，诽谤轻毁，障蔽隐没，不令流布，夺窣堵波及僧祗物；如是诸人，皆当堕无间地狱，受诸剧苦，轮转恶趣，难有出期。”

时金刚藏菩萨复白佛言：“世尊，若诸有情未得法忍，亦不受行十善业道，及劝众生令勤受学，以强势力处刹帝利灌顶王位，受用种种胜大财业，及余种种富贵尊位；颇有别缘，得方便救，令其免堕无间地狱及余恶趣，受诸苦不？”

世尊告曰：“亦有别缘，得方便救，谓有众生处刹帝利灌顶王位，及余种种富贵尊位，虽复未得成就法忍、十善业道，而有信力尊敬三宝，于佛所说三乘相应诸出要法，下至一颂，终不谤毁、障蔽、隐没，不令流布；于佛出家诸弟子众，持戒、破戒下至无戒，剃除须发、被袈裟者，皆不恼乱捶拷谪罚，侵夺衣钵、基业、财产，退令还俗，课税役使，系闭牢狱乃至断命；亦不侵夺窣堵波物及僧祗物，遮制摧伏诸暴恶人，不令恼乱诸出家众，不令侵夺三宝财物；于佛所说三乘相应诸出要法，恭敬听受，既听受已，精进修行，法随法行；于我三乘贤圣弟子，恭敬供养，亲近承事；于大乘中誓愿坚固，终无疑难退屈之心，亦常劝导安置众生，令于大乘信受修学。此刹帝利旃荼罗王，及余种种富贵尊位旃荼罗王，过去诸佛皆共听许处帝王位，及余种种富贵尊位。虽复受用种种国土、城邑、聚落、胜大财业，而得免堕无间地狱及余恶趣。我亦听许处帝王位，及余种种富贵尊位，虽复受用种种国土、执邑、聚落，而得免堕无间地狱及诸恶趣。若诸有情欲得忏悔，除灭一切诸恶业障令无馀者，于我所说如是法门，当勤修学，勿令废忘。有能如此现前大众惭愧忏悔诸恶业者，先世所造一切恶业皆得销灭，无有遗余。”