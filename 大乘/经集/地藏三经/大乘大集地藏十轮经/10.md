# 大乘大集地藏十轮经卷第十

## 福田相品第七之二

“复次，善男子，菩萨摩诃萨，复有般若大甲胄轮。若菩萨摩诃萨成就此轮，从初发心，一切五欲皆能除断，超胜一切声闻、独觉，普为一切声闻、独觉作大福田，一切声闻、独觉乘等皆应供养、承事、守护。云何般若大甲胄轮？

“善男子，菩萨般若，有二种相：一者、世间，二者、出世间。云何菩萨世间般若？谓诸菩萨，唯依读诵、书写、听闻，为他演说三乘正法，欲求除灭一切众生无明黑暗，欲求发起一切众生大慧光明；谓于如来所说种种与声闻乘相应正法，精勤读诵，听闻书写，为他演说，劝正修行；或于如来所说种种与独觉乘相应正法，精勤读诵，听闻书写，为他演说，劝正修行；或于如来所说种种与无上乘相应正法，精勤读诵，听闻书写，为他演说，劝正修行；不求贤圣无漏道支，不求圣道，不求圣道所摄解脱，不行寂静真实般若，常行有见有相般若。如是般若，有取有著，是名菩萨世间般若。如是般若，共诸声闻、独觉乘等。此不名为大甲胄轮，亦不由此名为菩萨摩诃萨也，及名一切声闻、独觉真实福田。云何菩萨出世般若？谓诸菩萨，精勤修习菩提道时，随力读诵、听闻、书写，为他演说三乘正法，而于其中，依无所得方便，而住无所行动、无所思惟、无有根本，以如虚空心、普寂灭心、无增减慧、无取著心、无生灭心、无退转心、法平等心、真如心、实际心、法界心、无我心、无分别心、寂灭安忍离分别心，善巧安住无成坏地，善巧安住无住无著胜妙慧地。如是般若，无取无著，是名菩萨出世般若大甲胄轮。

“善男子，若菩萨摩诃萨成此般若大甲胄轮，从初发心，一切五欲皆能除断，得名菩萨摩诃萨也！超胜一切声闻、独觉，普为一切声闻、独觉作大福田，一切声闻、独觉乘等皆应供养、承事、守护。

“复次，善男子，菩萨摩诃萨，复有善巧方便大甲胄轮。若菩萨摩诃萨成就此轮，从初发心，一切五欲皆能除断，超胜一切声闻、独觉，普为一切声闻、独觉作大福田，一切声闻、独觉乘等皆应供养、承事、守护。云何名为善巧方便大甲胄轮？

“善男子，菩萨善巧方便，有二种相：一者、世间，二者、出世间。云何名为菩萨世间善巧方便？谓诸菩萨，或为自利，或为他利，或为俱利，常怀彼此示现种种工巧技术，为自及他得成熟故，承事供养诸佛世尊、或诸菩萨、或诸独觉、或诸声闻、或母、或父、或诸病者、或诸羸劣无依怙者；若见厄难临被害者，种种勤苦方便救济，以四摄事成熟有情。是诸菩萨自住大乘，于诸声闻及独觉乘非大乘器，若诸声闻及独觉乘根未熟者，为说微妙甚深法教令其修学；或劝勤修诸圣静虑，或为开示最胜义谛，劝令修行超四颠倒，觉悟四种无堕法性，或令趣入四无碍解，或复乃至劝令安住四念住、四正断、四神足、五根、五力、七等觉支、八圣道支，有馀无馀，道及道果，趣入巧智，令其成熟。若诸有情，贪求名称、利养、富贵，诸根躁扰，善根未熟，劝令读诵诸阿笈摩，及毗奈耶、阿毗达摩，或劝读诵除佛所说顺解脱论，令其成熟。若诸有情，不乐布施，劝令惠舍种种珍财，令其成熟。若诸有情，暴恶不仁，劝令修学四种梵住。若诸有情，心多忿恚，劝令修忍。若诸有情，心多懈怠，劝修精进。若诸有情，心多散乱，劝修静虑。若诸有情，具足恶慧，为说正法，谓以记说，教诫方便，令其成熟。若诸有情，不敬三宝，具无依行，劝受三归，令敬三宝；或劝受学近事律义，或劝受学近住律仪，令其成熟。或劝修习种种工巧技术业处，令其成熟。如是等菩萨摩诃萨种种世间巧方便智，过殑伽沙菩萨摩诃萨以是一切书论、工巧、伎术业处，加行、精进巧方便智，摧伏一切外道异学，如是名为菩萨世间善巧方便。此巧方便，共诸声闻、独觉乘等，亦作一切佛法依因，亦是善巧诸行依处，亦是善巧任运无思，灭退堕法。

“又善男子，若诸菩萨，不依明师，不依善友，修行世间善巧方便，是诸菩萨愚于世间善巧方便，向诸恶趣，不能随顺安住出世巧方便智，亦非一切真实福田，不能善巧知诸有情根行差别。以于善巧方便愚故，为诸声闻及独觉乘非大乘器，及于大乘根未熟者，宣说大乘，令其修学；又为大乘法器有情，宣说声闻、独觉乘法，令修声闻、独觉乘行；为独觉乘法器有情，说声闻乘，令其修习声闻乘行；为声闻乘法器有情，说生死法，令其爱著，不为宣说厌生死法。又于善巧方便愚故，若诸有情，乐行杀生，广说乃至执著邪见，为彼宣说甚深大乘，不为宣说生死流转，死此生彼，众苦果报，令其厌怖离诸恶法。又于善巧方便愚故，乃至若诸有情，乐修净戒，令修布施；若诸有情，乐修安忍，劝舍安忍，令修净戒；若诸有情，乐修精进，劝舍精进，令修安忍；若诸有情，乐修静虑，劝舍静虑，令修精进；若诸有情，乐修般若，劝舍般若，令修静虑。如是菩萨，愚于世间善巧方便，不能真实利乐有情，与诸有情为恶知识。此巧方便，依有所得，有所执著，如是名为菩萨世间善巧方便。如是世间善巧方便，共诸声闻、独觉乘等。此不名为大甲胄轮，亦不由此名为菩萨摩诃萨也，及名一切声闻、独觉真实福田。云何名为菩萨出世善巧方便？谓诸菩萨，但为利他，不为自利，示现种种工巧技术，为成熟他，承事供养诸佛世尊、或诸菩萨、或诸独觉、或诸声闻、或母、或父、或诸病者、或诸羸劣无依怙者；若见厄难临被害者，种种勤苦方便救济，以四摄事成熟有情，随其意乐，随其根器，为诸有情宣说正法。又能渐次劝诸声闻修独觉乘，劝诸独觉修习大乘。若于声闻及独觉乘根未熟者，为说厌离生死苦法，令其修学，厌离生死，欣求涅槃；若诸有情，乐行杀生，广说乃至乐著邪见，随其根性，或为宣说生死流转，死此生彼，众苦果报，令其厌怖离诸恶法；或为宣说与声闻乘相应正法，或为宣说与独觉乘相应正法，或为宣说无上乘中浅近之法，令渐修学。若诸有情，已乐布施，为说胜上受持净戒，令其修学；广说乃至若诸有情，已乐静虑，为说胜上无漏圣道所摄般若，令其修学。此巧方便，依无所得，无所执著，如是名为菩萨出世善巧方便大甲胄轮。

“善男子，若菩萨摩诃萨成就如是善巧方便大甲胄轮，从初发心，一切五欲皆能除断，得名菩萨摩诃萨也！超胜一切声闻、独觉，普为一切声闻、独觉作大福田，一切声闻、独觉乘等皆应供养、承事、守护。”

尔时，世尊欲重显此义，而说颂曰：

&emsp;&emsp;“所修慧有二，&emsp;&emsp;世间出世间，

&emsp;&emsp;取著名世间，&emsp;&emsp;无取著出世。

&emsp;&emsp;修善巧方便，&emsp;&emsp;依二种差别，

&emsp;&emsp;有所得世间，&emsp;&emsp;无所得出世。

&emsp;&emsp;若唯说一乘，&emsp;&emsp;是名恶说法，

&emsp;&emsp;不能自成熟，&emsp;&emsp;亦不能度他。

&emsp;&emsp;一向恶众生，&emsp;&emsp;为说三乘教，

&emsp;&emsp;是则为愚痴，&emsp;&emsp;不名摩诃萨。

&emsp;&emsp;有堪趣三乘，&emsp;&emsp;欣求闻正法，

&emsp;&emsp;为说乐生死，&emsp;&emsp;非为智者相。

&emsp;&emsp;专意谛思惟，&emsp;&emsp;随根欲教化，

&emsp;&emsp;此善巧方便，&emsp;&emsp;智者所称誉。

&emsp;&emsp;众生虽有恶，&emsp;&emsp;而堪入三乘，

&emsp;&emsp;随根器教导，&emsp;&emsp;令解脱众恶。

“复次，善男子，菩萨摩诃萨，复有大慈大甲胄轮。若菩萨摩诃萨成就此轮，从初发心，一切五欲皆能除断，超胜一切声闻、独觉，普为一切声闻、独觉作大福田，一切声闻、独觉乘等皆应供养、承事、守护。云何大慈大甲胄轮？

“善男子，慈有二种：谓法缘慈、有情缘慈。法缘慈者，名为大慈，名大甲胄；有情缘慈，不名大慈，非大甲胄。所以者何？有情缘慈，共诸声闻、独觉乘等，声闻、独觉为自利乐，不为有情，精勤修习有情缘慈；声闻、独觉为自寂静，为自涅槃，为灭自惑，为灭自结，不为有情，精勤修习有情缘慈。是故此慈，不名大慈，非大甲胄。其法缘慈，不共声闻、独觉乘等，唯诸菩萨摩诃萨众所能修行，菩萨摩诃萨普为利乐一切有情，精勤修习此法缘慈；菩萨摩诃萨普为一切有情，寂静及得涅槃，灭烦恼结，精勤修习此法缘慈。是故此慈，名为大慈，是大甲胄。又诸菩萨，修法缘慈，不依诸蕴，不依诸处，不依诸界，不依念住，乃至不依道支，不依欲界，不依色界，不依无色界，不依此世，不依他世，不依此岸，不依彼岸，不依得，不依不得。如是菩萨修法缘慈，超诸声闻、独觉乘地，是名菩萨法缘大慈大甲胄轮。

“善男子，若菩萨摩诃萨成此大慈大甲胄轮，从初发心，一切五欲皆能除断，得名菩萨摩诃萨也！超胜一切声闻、独觉，普为一切声闻、独觉作大福田，一切声闻、独觉乘等皆应供养、承事、守护。”

尔时，世尊重显此义，而说颂曰：

&emsp;&emsp;“声闻及独觉，&emsp;&emsp;修有情缘慈，

&emsp;&emsp;心带十三过，&emsp;&emsp;唯求自利乐。

&emsp;&emsp;菩萨大名称，&emsp;&emsp;普为诸有情，

&emsp;&emsp;修不共大慈，&emsp;&emsp;心离十三过。

&emsp;&emsp;心除十三垢，&emsp;&emsp;为趣大菩提，

&emsp;&emsp;修法缘大慈，&emsp;&emsp;成福田非远。

&emsp;&emsp;安住十三力，&emsp;&emsp;出过诸有情，

&emsp;&emsp;犹如师子王，&emsp;&emsp;超胜诸禽兽。

&emsp;&emsp;降伏十三怨，&emsp;&emsp;离断常边执，

&emsp;&emsp;心无有染浊，&emsp;&emsp;速证大菩提。

“复次，善男子，菩萨摩诃萨，复有大悲大甲胄轮。若菩萨摩诃萨成就此轮，从初发心，一切五欲皆能除断，超胜一切声闻、独觉，普为一切声闻、独觉作大福田，一切声闻、独觉乘等皆应供养、承事、守护。所以者何？一切声闻、独觉乘等，但为己身得利乐故而修行悲，不欲普为一切有情得利乐故修行大悲；菩萨摩诃萨，不为己身得利乐故而修行悲，但欲普为一切有情得利乐故修行大悲。是故菩萨成就大悲大甲胄轮，超胜一切声闻、独觉，普为一切声闻、独觉作大福田，一切声闻、独觉乘等皆应供养、承事、守护。是菩萨摩诃萨普为饶益诸有情故，行四摄事而成熟之。谓由大悲，普为利乐诸有情故，行布施摄，能舍一切珍宝财物、禽兽、仆使、国城、妻子乃至身命，无所吝惜；行无所得为方便故，不见一切所化有情，不见施者，不见受者，不见施物，不见施行，不见施行所得果报，乃至不见无所得行。如是大悲，普为利乐诸有情故，行爱语摄，行利行摄，行同事摄，随其所应，如上广说，乃至不见无所得行。是菩萨摩诃萨常以最胜能调伏心、能寂静心、无数量心、不行一切蕴处界心，所生无动无住大悲大甲胄轮，成熟一切所化有情，心无厌倦。如是名为菩萨大悲大甲胄轮，不共一切声闻、独觉。

“善男子，若菩萨摩诃萨成此大悲大甲胄轮，从初发心，一切五欲皆能除断，得名菩萨摩诃萨也！超胜一切声闻、独觉，普为一切声闻、独觉作大福田，一切声闻、独觉乘等皆应供养、承事、守护。”

尔时，世尊重显此义，而说颂曰：

&emsp;&emsp;“甚深微妙法，&emsp;&emsp;所成之大悲，

&emsp;&emsp;难测类虚空，&emsp;&emsp;无色无安住。

&emsp;&emsp;菩萨大精进，&emsp;&emsp;具杜多功德，

&emsp;&emsp;胜智成大悲，&emsp;&emsp;勇健超诸世。

&emsp;&emsp;无依怙有情，&emsp;&emsp;生死苦秽缚，

&emsp;&emsp;大悲水沐浴，&emsp;&emsp;令解脱众苦。

&emsp;&emsp;菩萨行大悲，&emsp;&emsp;能竭生死海，

&emsp;&emsp;非诸声闻众，&emsp;&emsp;及独觉所行。

&emsp;&emsp;众生贪恚痴，&emsp;&emsp;迷谬堕恶趣，

&emsp;&emsp;濯以大悲水，&emsp;&emsp;脱苦得萧然。

“复次，善男子，菩萨摩诃萨，复有能引遍满虚空、无量无边、广大众具、辞无碍解、一切佛法、诸三摩地、诸陀罗尼、坚固大忍大甲胄轮。若菩萨摩诃萨成就此轮，从初发心，一切五欲皆能除断，超胜一切声闻、独觉，普为一切声闻、独觉作大福田，一切声闻、独觉乘等皆应供养、承事、守护。云何菩萨摩诃萨能引遍满虚空、无量无边、广大众具、辞无碍解、一切佛法、诸三摩地、诸陀罗尼、坚固大忍大甲胄轮？谓诸菩萨，于一切法审谛照察，如明月光遍满虚空，其心平等，无依无相，无住无染；普于一切三摩地门、陀罗尼门，心无行动；于诸眼色、眼识、眼触，离意染著，心无行动；于眼触缘，生内三受，或乐、或苦、或非苦乐，心常寂定，无所取著；于诸耳声、耳识、耳触，于诸鼻香、鼻识、鼻触，于诸舌味、舌识、舌触，于诸身触、身识、身触，于诸意法、意识、意触，广说亦尔，普于一切心意识中，心常寂定，无所取著；于心意识，所生三受，或乐、或苦、或非苦乐，心常寂定，无所取著；普于三世诸蕴、界、处，一切品类皆无取著，心无行动；普于一切三界、三行、三触、三受、三根、三乘、三律仪、三解脱，一切品类，其心寂静，无住无相，无所取著，平等而住；普于一切布施、净戒、安忍、精进、静虑、般若波罗密多，心无行动，寂静而住；如是普于四念住、四正断、四神足、五根、五力、七等觉支、八圣道支，心无行动，寂静而住；普于一切九次第定，心无行动，寂静而住；又于三行无障法智，道支道体所引作用，皆无取著，心无行动；于阿赖耶、非阿赖耶，有取、无取，有漏、无漏，此岸、彼岸，小大无量，作与不作，善、恶、无记，诸品类中，心无行动，寂静而住；普于一切大慈大悲，善巧方便，成熟有情，乃至十地、三不护、四无所畏，乃至十八不共佛法，一切品类皆无取著，心无所动，寂静而住。菩萨摩诃萨，由此轮故，能永息除三受过失，能永寂灭一切分别，能永远离一切法相，复能安住能引一切虚空眼顶、诸三摩地、诸陀罗尼、善巧方便大甲胄轮。菩萨安住如是轮故，一切过去所引未尽恶不善业、无暇恶趣、诸有诸趣、死生诸业，皆能除灭，令尽无馀，不受果报。

“又善男子，譬如世界火灾将起，五日出时，一切世间小池大池、小河大河、小海大海，水皆枯竭，灭尽无馀；如是菩萨成就能引遍满虚空、无量无边、广大众具、辞无碍解，一切佛法、诸三摩地、诸陀罗尼、坚固大忍大甲胄轮，复能安住能引一切虚空眼顶、诸三摩地、诸陀罗尼、善巧方便大甲胄轮，一切过去所引未尽恶不善业、无暇恶趣、诸有诸趣、死生诸业，皆能除灭，令尽无馀，不受果报。

“又善男子，譬如世界水灾起时，于此三千大千世界，诸小世界，各四大洲，八万小渚妙高山王，及诸山等，皆为灰水，浸烂销尽，令无有馀；如是菩萨成就能引遍满虚空、无量无边、广大众具、辞无碍解、一切佛法、诸三摩地、诸陀罗尼、坚固大忍大甲胄轮，复能安住能引一切虚空眼顶、诸三摩地、诸陀罗尼、善巧方便大甲胄轮，一切过去所引未尽恶不善业、无暇恶趣、诸有诸趣、死生诸业，皆能除灭，令尽无馀，不受果报。

“又善男子，譬如黑暗遍满虚空，朗日出时皆能除灭；如是菩萨成就能引遍满虚空、无量无边、广大众具、辞无碍解、一切佛法、诸三摩地、诸陀罗尼、坚固大忍大甲胄轮，复能安住能引一切虚空眼顶、诸三摩地、诸陀罗尼、善巧方便大甲胄轮，发起无边虚空智日，能永除灭自身四倒无明黑暗，一切过去所引未尽恶不善业、无暇恶趣、诸有诸趣、死生诸业，皆能除灭，令尽无馀，不受果报。又由此故，于诸佛法，增进自在常无退转，不复随顺恶友力行；常得不离见一切佛及诸菩萨、声闻弟子，不离闻法，不离亲近供养众僧；于诸功德心常无厌，乃至菩提恒无间断；又常不离念佛思惟，乃至梦中亦无暂废。

“又善男子，云何菩萨摩诃萨能引遍满虚空、无量无边、广大众具、辞无碍解、一切佛法、诸三摩地、诸陀罗尼、坚固大忍大甲胄轮？谓诸菩萨入初静虑乃至第四静虑，入无边虚空处乃至非想非非想处，入灭受想定；住此定中，一切三受、三行断灭，心无行动，诸受想思触作意等悉皆断灭；安住此定，或一日夜，或复乃至七七日夜，受定味食；从此定起，其心寂静，无所取著，宴然而住。复入胜义究竟空定，住此定中，其心平等，无所取著犹若虚空，身诸毛孔皆出霜液，状如昴星，灭除一切郁烝结缚；从此定起，得正忆念，最胜喜乐充遍其身，如大自在天子入现一切乐定，身诸毛孔皆遍受乐。如是菩萨，乐触其身便思念佛，思念佛故则唯见佛，不见余相。菩萨尔时，若念一佛则见一佛，若念多佛则见多佛；若念小身佛则见小身佛，若念大身佛则见大身佛，若念无量身佛则见无量身佛；若念自身为佛身相，则见自身同于佛身，众相圆满；若念他身为佛身相，则见他身同于佛身，众相圆满；若念一切情非情数所有色像为佛身相，则见一切情非情数所有色像皆同佛身，众相圆满，不见其馀一切色像。菩萨尔时便作是念：‘一切诸法、一切色像，皆如幻等，谛实不虚。我今复应皆悉断灭一切三受、三行等法，令无有馀。’作是念已，入灭尽定；住此定中，如心所期，皆尽断灭，受定味食，或一七日夜，或二七日夜，或三、四、五、六、七、八、九、十七日夜，或经无量百千俱胝那庾多劫，随力所能，安住此定，受定味食；从此定起，其心寂静，无所取著，宴然而住。复入胜义究竟空定，广说如前。乃至思念佛身相已，知一切法、一切色像，皆如幻等，谛实不虚。

“善男子，是名菩萨摩诃萨能引遍满虚空、无量无边、广大众具、辞无碍解、一切佛法、诸三摩地、诸陀罗尼、坚固大忍大甲胄轮。菩萨摩诃萨成就此轮，则能安住能引一切虚空眼顶、诸三摩地、诸陀罗尼、善巧方便大甲胄轮。住此轮故，发起无边虚空智日，能永除灭自身四倒无明黑暗，一切过去所引未尽恶不善业、无暇恶趣、诸有诸趣、死生诸业，皆能除灭，令尽无馀，不受果报。

“善男子，若菩萨摩诃萨成就此轮，从初发心，一切五欲皆能除断，超胜一切声闻、独觉，普为一切声闻、独觉作大福田，一切声闻、独觉乘等皆应供养、承事、守护。由此轮故，于诸佛法，增进自在常无退转，不复随顺恶友力行，常得不离见一切佛及诸菩萨、声闻弟子，不离闻法，不离亲近供养众僧；于诸功德，心常无厌，乃至菩提恒无间断；又常不离念佛思惟，乃至梦中，亦无暂废。如是菩萨，福德智慧速疾圆满，不久安住清净佛国，证得无上正等菩提；于彼佛国，一切有情皆受化生，色相如佛，烦恼微薄，皆住大乘。”

尔时，世尊重显此义，而说颂曰：

&emsp;&emsp;“欲成诸法器，&emsp;&emsp;断一切烦恼，

&emsp;&emsp;常趣入真空，&emsp;&emsp;众事无难作。

&emsp;&emsp;为断诸有缚，&emsp;&emsp;当勤修等持，

&emsp;&emsp;功德定相应，&emsp;&emsp;必获难思慧。

&emsp;&emsp;修静虑无色，&emsp;&emsp;灭定真空观，

&emsp;&emsp;起念佛胜智，&emsp;&emsp;能尽一切恶。

&emsp;&emsp;有无一切法，&emsp;&emsp;破以真空观，

&emsp;&emsp;永离诸恶趣，&emsp;&emsp;常得见诸佛。

&emsp;&emsp;善修真空观，&emsp;&emsp;勤学诸善法，

&emsp;&emsp;供养一切佛，&emsp;&emsp;速当成佛果。

&emsp;&emsp;为有情亲友，&emsp;&emsp;灭除烦恼病，

&emsp;&emsp;速住净佛国，&emsp;&emsp;证得大菩提。

&emsp;&emsp;众生如佛相，&emsp;&emsp;遍满于佛土，

&emsp;&emsp;皆趣求佛乘，&emsp;&emsp;离声闻独觉。”

## 获益嘱累品第八

佛说如是大法门时，于众会中，有殑伽沙等菩萨摩诃萨，过去久习念佛思惟，今闻世尊所说念佛修观方便，皆得念佛三摩地门。复有无量无边众生，闻是法已，皆得一切定命华鬘陀罗尼门。复有无量无边众生，闻佛所说，皆得一切首楞伽摩电光依止陀罗尼门。复有无量无边众生，闻佛所说，皆得一切法自在转光明依止顺忍。复有无量无边众生，闻佛所说，远尘离垢，于诸法中生净法眼，得预流果。复有无量无边众生，闻佛所说，得一来果。复有无量无边众生，闻佛所说，得不还果。复有无量无边众生，闻佛所说，皆得最上阿罗汉果。复有无量无边众生，闻佛所说，心求出离三界牢狱，依佛出家，趣入正法。复有无量无边众生，闻佛所说，尽寿安住十善业道，依声闻乘发心不退。复有无量无边众生，闻佛所说，尽寿安住十善业道，依独觉乘发心不退。复有无量无边众生，闻佛所说，尽寿安住十善业道，依大乘中，发阿耨多罗三藐三菩提心，不复退转。复有无量无边众生，闻佛所说，得世正见，由此正见，除灭一切往恶趣因、烦恼恶业，增长一切向善趣因、正愿善业。复有无量无边众生，闻佛所说，皆受三归，安住近事、近住、净戒，乐供养佛，乐听闻法，乐奉事僧，昼夜精勤，曾无懈废。复有无量无边众生，闻佛所说，远离一切邪趣、邪归、恶意、恶业，于佛法中得决定信，弃舍家法，清净出家。

尔时，世尊告虚空藏菩萨摩诃萨言：“善男子，吾今持此地藏十轮大记法门，付嘱汝手，汝当受持，广令流布。若诸众生，于此法门，有能读诵，思惟其义，为他解说，住正行者，汝当为彼守护十法，令于长夜利益安乐。何等为十？一者、为彼守护一切财位，令无损乏；二者、为彼守护一切怨敌，令不侵害；三者、为彼守护，令舍一切邪见、邪归、十恶业道；四者、为彼守护，令免一切身语谪罚；五者、为彼守护，遮断一切谤毁轻弄；六者、为彼守护，令于一切轨范、尸罗皆得无犯；七者、为彼守护，令悉除灭一切非人、四大乖反、非时老病；八者、为彼守护，不遭一切非时非理灾横夭殁；九者、为彼守护，命欲终时，得见一切诸佛色像；十者、为彼守护，令其终后，往生善趣，利益安乐。

“善男子，若诸有情，于此法门，有能读诵，思惟其义，为他解说，住正行者，汝当为彼勤加守护如是十法，令于长夜，利益安乐。”

时虚空藏菩萨摩诃萨白佛言；“唯然世尊，我当受持如是法门，广令流布。若诸有情，于此法门，有能读诵，思惟其义，为他解说，住正行者，我当为彼守护十法，令于长夜，利益安乐。”

时薄伽梵说是经已，于众会中，虚空藏菩萨摩诃萨、地藏菩萨摩诃萨、金刚藏菩萨摩诃萨、好疑问菩萨摩诃萨，天藏大梵等，及诸天、龙、药叉、健达缚、阿素洛、揭路荼、紧捺洛、莫呼洛伽、人非人等，一切大众，闻佛所说，皆大欢喜，信受奉行。