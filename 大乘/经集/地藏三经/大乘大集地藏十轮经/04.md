# 大乘大集地藏十轮经卷第四

## 无依行品第三之二

尔时，地藏菩萨摩诃萨复白佛言：“大德世尊，颇有佛土五浊恶世空无佛时，其中众生烦恼炽盛，习诸恶行，愚痴佷戾，难可化不？谓刹帝利旃荼罗、宰官旃荼罗、居士旃荼罗、长者旃荼罗、沙门旃荼罗、婆罗门旃荼罗。如是等人，善根微少，无有信心，谄曲愚痴，怀聪明慢，不见不畏后世苦果，离善知识，乃至趣向无间地狱。如是等人，为财利故，与诸破戒恶行苾刍，相助共为非法朋党，皆定趣向无间地狱。若有是处，我当住彼，以佛世尊如来法王，利益安乐一切有情，无上微妙甘露法味，方便化导令得受行，拔济如是刹帝利旃荼罗，乃至婆罗门旃荼罗，令不趣向无间地狱。”

尔时，佛告地藏菩萨摩诃萨言：“善男子，于未来世此佛土中，有诸众生烦恼炽盛，习诸恶行，愚痴佷戾，难可化导，谓刹帝利旃荼罗、宰官旃荼罗、居士旃荼罗、长者旃荼罗、沙门旃荼罗、婆罗门旃荼罗。如是等人，善根微少，无有信心，谄曲愚痴，怀聪明慢，离善知识，言无真实，不能随顺善知识语，常行诽谤毁呰骂詈，于诸正法犹豫倒见，不见不畏后世苦果，常乐习近诸恶律仪，好行杀生，乃至邪见，欺诳世间，自他俱损。是刹帝利旃荼罗，乃至婆罗门旃荼罗，坏乱我法，于我法中而得出家，毁破禁戒，乐营俗业。彼刹帝利乃至婆罗门等，恭敬供养，贪利求财，有言无行，传书送印，通信往来，商贾贩易，好习外典，种植营农，藏贮宝物，守护园宅、妻妾、男女，习行符印，咒术使鬼，占相吉凶，合和汤药，疗病求财，以自活命，贪著饮食、衣服、宝饰，勤营俗务，毁犯尸罗，行诸恶法，贝音狗行，实非沙门自称沙门，实非梵行自称梵行。彼刹帝利旃荼罗，乃至婆罗门旃荼罗，爱乐亲近，恭敬供养，听受言教。此破戒者，于刹帝利旃荼罗，乃至婆罗门旃荼罗，亦乐亲近，恭敬供养，听受言教。若见有人于我法中，得出家已具戒富德，精进修行学无学行，乃至证得最后极果，彼刹帝利旃荼罗，乃至婆罗门旃荼罗，反生憎嫉，不乐亲近，恭敬供养，听受言教。

“善男子，譬如有人入宝洲渚，弃舍种种帝青、大青、金、银、真珠、红莲华色筏琉璃等大价真宝，取迦遮珠。于未来世此佛土中，有刹帝利旃荼罗，乃至婆罗门旃荼罗，亦复如是，入我正法宝洲渚中，弃舍种种具戒富德、乐胜义谛、具足惭愧学无学人，及善异生，精勤修学六到彼岸、具诸功德真圣弟子；取诸破戒好行众恶，无惭无愧，言辞粗犷，身心㤭傲，离诸白法，无慈无悲恶行苾刍，以为福田，恭敬供养听受言教。如是恶人师及弟子，俱定趣向无间地狱。

“善男子，有十恶轮，于未来世此佛土中，有刹帝利旃荼罗、宰官旃荼罗、居士旃荼罗、长者旃荼罗、沙门旃荼罗、婆罗门旃荼罗，如是等人，于十恶轮，或随成一，或具成就，先所修集一切善根，摧坏烧灭皆为灰烬，不久便当肢体废缺，于多日夜结舌不言，受诸苦毒，痛切难忍，命终定生无间地狱。

“何等为十？如是破戒恶行苾刍，有刹帝利及宰官等，忍受恶见，谤阿练若清净苾刍言：‘诸仁者，如是苾刍愚痴凡猥，诈现异相，诳惑世间，为求饮食、衣服、利养，恭敬名誉，自赞毁他，嫉妒斗乱，贪著名利，无有厌足，应当摈黜勿受其言。如是苾刍专行妄语，离谛实法，于此皆无得道果者，亦无离欲永尽诸漏；但为利养、恭敬、名誉住阿练若，自现有德，慎莫供养恭敬承事。如是谄曲，非真福田，非行道者。’时，刹帝利旃荼罗，乃至婆罗门旃荼罗，于阿练若清净苾刍，不能生实信心希有之想，心无恭敬，意怀凌蔑，不乐亲近，承事供养，所有言说皆不听受。轻毁如是住阿练若清净苾刍，即是轻毁一切法眼三宝种姓。时，彼国中有诸天、龙、药叉神等，信敬三宝无动坏者，于刹帝利旃荼罗王，乃至沙门、婆罗门等旃荼罗人，心生瞋忿，互相谓言：‘仁等当观此刹帝利、宰官、居士、长者、沙门、婆罗门等旃荼罗人，皆悉轻毁一切法眼三宝种姓，损减善根，由恶友力摄诸罪业，当堕恶趣。我等从今勿复拥护此刹帝利旃荼罗等，并其所居国土城邑。’作是语已，一切天、龙、药叉神等，皆悉弃舍，不复拥护彼刹帝利旃荼罗等，并彼所居国土城邑。于彼国土一切法器真实福田皆出其国，设有住者，亦生舍心，不复护念。由诸天、龙、药叉神等，及诸法器真实福田，于刹帝利旃荼罗等，并彼所居国土城邑，皆舍守护不护念已；时彼国土自军他军，竞起侵凌，更相残害，疾疫饥馑，因此复兴。彼刹帝利旃荼罗王，乃至沙门、婆罗门等旃荼罗人，一切国民皆无欢乐，先所爱乐今悉别离，朋友眷属更相瞋恨，潜谋猜贰，无慈无悲，嫉妒悭贪，众恶皆起，所谓杀生乃至邪见，无惭无愧，食用一切窣堵波物及僧祇物，曾无悔心。彼刹帝利旃荼罗王，憎嫉忠贤，爱乐谄佞，令己官庶互相侵凌，愤恚结怨，兴诸斗诤；共余邻国交阵战时，军士离心，无不退败。彼刹帝利旃荼罗王，宰官、居士、长者、沙门、婆罗门等旃荼罗人，不久便当肢体废缺，于多日夜结舌不言，受诸苦毒，痛切难忍，命终定生无间地狱。

“复次，善男子，有刹帝利旃荼罗王、宰官、居士、长者、沙门、婆罗门等旃荼罗人，随恶友行，善根微少，谄曲愚痴，怀聪明慢，于三宝所无淳净心，不见不畏后世苦果。此有一类，于声闻乘得微少信，实是愚痴，自谓聪敏，于我所说缘觉乘法，及大乘法，毁呰诽谤，不听众生受持读诵，下至一颂。复有一类，于缘觉乘得微少信，实是愚痴，自谓聪敏，于我所说声闻乘法，及大乘法，毁呰诽谤，不听众生受持读诵，下至一颂。复有一类，于大乘法得微少信，实是愚痴，自谓聪敏，于我所说声闻乘法，缘觉乘法，毁呰诽谤，不听众生受持读诵，下至一颂。如是等人，名为毁谤佛正法者，亦为违逆三世诸佛，破三世佛一切法藏，焚烧断灭，皆为灰烬，断坏一切八支圣道，挑坏无量众生法眼。若刹帝利、旃荼罗王，乃至沙门、婆罗门等，旃荼罗人，于佛所说声闻乘法、缘觉乘法及大乘法，障碍覆藏，令其隐没，乃至一颂；当知是人，名不恭敬一切法眼三宝种姓。由是因缘，令护国土一切天、龙、药叉神等，信敬三宝无动坏者，于刹帝利、旃荼罗王，乃至沙门、婆罗门等旃荼罗人，心生瞋忿；广说乃至彼刹帝利旃荼罗王，宰官、居士、长者、沙门、婆罗门等旃荼罗人，不久便当支体废缺，于多日夜结舌不言，受诸苦毒，痛切难忍，命终定生无间大狱。

“复次，善男子，有刹帝利旃荼罗王，宰官、居士、长者、沙门、婆罗门等旃荼罗人，随逐破戒恶苾刍行，广说乃至于彼国中，有诸法器真实福田，于刹帝利旃荼罗等，皆住舍心而不护念。虽居其国而依法住，常不喜乐俗间居止，亦不数数往施主家。设令暂往，而护语言；纵有语言，曾无虚诳，终不对彼在家人前，讥毁轻弄诸破戒者，于诸破戒恶行苾刍，终不轻然辄相检问，亦不现相故显其非，常近福田，远诸破戒；而彼破戒恶行苾刍，于此持戒真善行者，反生瞋恨，轻毁侵凌，于刹帝利旃荼罗王，乃至沙门、婆罗门等旃荼罗人，在家男女大小等前，种种谄曲虚妄谈论，毁呰诽谤此持戒者，令刹帝利旃荼罗王，乃至沙门、婆罗门等旃荼罗人，于我弟子少欲知足，持戒多闻，具妙辩才诸苾刍所，心生瞋恨，种种粗言，呵骂逼切，令心忧恼，身不安泰，或夺衣钵诸资身具令其匮乏，或夺所施四方僧物不听受用，或闭牢狱，枷锁拷楚，或解支节，或斩身首。

“善男子，当观如是诸刹帝利旃荼罗王，乃至沙门、婆罗门等旃荼罗人，亲近破戒恶行苾刍，造作如是种种大罪，乃至当堕无间地狱。若诸众生作五无间，或犯重戒，或近无间性罪，遮罪犹轻。如是诸刹帝利旃荼罗王，乃至沙门、婆罗门等旃荼罗人，亲近破戒越法重罪。

“善男子，如是破戒恶行苾刍，虽作如是越法重罪，而依我法剃除须发，被服袈裟，进止威仪同诸贤圣，我尚不许国王、大臣、诸在家者，依俗正法，以鞭杖等捶拷其身，或闭牢狱，或复呵骂，或解肢节，或断其命，况依非法？国王、大臣、诸在家者，若作此事，便获大罪，决定当生无间地狱。于诸破戒恶行苾刍，犹尚不应如是谪罚，何况持戒真善行者？

“善男子，若有苾刍，于诸根本性重罪中，随犯一罪，虽名破戒恶行苾刍，而于亲教和合僧中，所得律仪犹不断绝，乃至弃舍所学尸罗，犹有白法香气随逐。国王、大臣、诸在家者，无有律仪，不应轻慢及加谪罚。如是苾刍，虽非法器，退失圣法，秽杂清众，破坏一切沙门法事，不得受用四方僧物，而于亲教和合僧中，所得律仪不弃舍故，犹胜一切在家白衣！犯性罪者尚应如是，况犯其馀诸小遮罪！是故不许国王、大臣、诸在家者，轻慢谪罚。所以者何？

“善男子，乃住过去有迦奢国王，名梵授，敕旃荼罗：‘有大象王，名青莲目，六牙具足，住雪山边，汝可住彼拔取牙来。若不得者，汝等五人定无活义。’时旃荼罗为护身命，执持弓箭，披赤袈裟，诈现沙门威仪形相，往雪山边，至象王所。时彼母象，遥见人来执持弓箭，惊怖驰走，诣象王所，白言‘大天，今见有人张弓捻箭，徐行视觇来趣我等，将非我等命欲尽耶？’象王闻已，举目便见剃除须发著袈裟人，即为母象而说颂曰：

&emsp;&emsp;“‘被殑伽沙等，&emsp;&emsp;诸佛法幢相，

&emsp;&emsp;观此离诸恶，&emsp;&emsp;必不害众生。’

“时，彼母象以颂答曰：

&emsp;&emsp;“‘虽知被法服，&emsp;&emsp;而执持弓箭，

&emsp;&emsp;是恶旃荼罗，&emsp;&emsp;乐恶无悲愍。’

“时，大象王复说颂曰：

&emsp;&emsp;“‘见袈裟一相，&emsp;&emsp;知是慈悲本，

&emsp;&emsp;此必归佛者，&emsp;&emsp;愍念诸众生。

&emsp;&emsp;汝勿怀疑虑，&emsp;&emsp;宜应速摄心，

&emsp;&emsp;被此法衣人，&emsp;&emsp;欲渡生死海。’

“时，旃荼罗即以毒箭弯弓审射，中象王心。母象见之，举声号啕，悲哀哽噎，以颂白言：

&emsp;&emsp;“‘被此法衣人，&emsp;&emsp;宜应定归佛，

&emsp;&emsp;威仪虽寂静，&emsp;&emsp;而怀毒恶心。

&emsp;&emsp;应速蹋彼身，&emsp;&emsp;令其命根断，

&emsp;&emsp;灭此怨令尽，&emsp;&emsp;以射天身故。’

“时，大象王以颂答曰：

&emsp;&emsp;“‘宁速舍身命，&emsp;&emsp;不应生恶心，

&emsp;&emsp;彼虽怀诈心，&emsp;&emsp;犹似佛弟子。

&emsp;&emsp;智者非为命，&emsp;&emsp;而坏清净心，

&emsp;&emsp;为度诸有情，&emsp;&emsp;常习菩提行。’

“时大象王心生悲愍，徐问人曰：‘汝何所须？’彼人答曰：‘欲须汝牙。’象王欢喜，即自拔牙施旃荼罗，而说颂曰：

&emsp;&emsp;“‘我以白牙今施汝，&emsp;&emsp;无忿无恨无贪惜，

&emsp;&emsp;愿此施福当成佛，&emsp;&emsp;灭诸众生烦恼病。’

“善男子，当观如是过去象王，虽受无暇傍生趣身，为求阿耨多罗三藐三菩提故，而能舍弃身命无吝，恭敬尊重著袈裟人，虽彼为怨，而不加报。然未来世，有刹帝利旃荼罗王，宰官、居士、长者、沙门、婆罗门等旃荼罗人，实是愚痴，怀聪明慢，谄曲虚诈，欺诳世间，不见不畏后世苦果，于归我法而出家者，若是法器、若非法器诸弟子所，恼乱呵骂，或以鞭杖楚挞其身，或闭牢狱，乃至断命。此于一切过去、未来、现在诸佛，犯诸大罪，决定当趣无间地狱，断灭善根，焚烧相续，一切智者之所远离。彼既造作如是重罪，复怀傲慢，诳惑世间，自称我等亦求无上正等菩提，我是大乘，当得作佛。譬如有人，自挑其目，盲无所见，而欲导他登上大山，终无是处。于未来世有刹帝利旃荼罗王，宰官、居士、长者、沙门、婆罗门等旃荼罗人，亦复如是，于归我法而出家者，若是法器、若非法器诸弟子所，恼乱呵骂，或以鞭杖楚挞其身，或闭牢狱，乃至断命。此于一切过去、未来、现在诸佛，犯诸大罪，断灭善根，焚烧相续，一切智者之所远离，决定当趣无间地狱。彼既造作如是重罪，复怀傲慢，诳惑世间，自称我等亦求无上正等菩提，我是大乘，当得作佛。彼由恼乱出家人故，下贱人身尚难可得，况当能证二乘菩提？无上大乘，于其绝分！

“又善男子，过去有国，名般遮罗，王号胜军，统领彼国。时彼有一大丘圹所，名朅蓝婆，甚可怖畏，药叉、罗刹多住其中，若有入者，心惊毛竖。时有国人，罪应合死，王敕典狱缚其五处，送朅蓝婆大丘圹所，令诸恶鬼食啖其身。罪人闻已，为护命故，即剃须发，求觅袈裟，遇得一片，自系其颈。时典狱者，如王所敕，缚其五处，送丘圹中。诸人还已，至于夜分，有大罗刹母，名刀剑眼，与五千眷属来入冢间，罪人遥见，身心惊悚。时，罗刹母见有此人被缚五处，剃除须发，片赤袈裟系其颈下，即便右绕尊重顶礼，合掌恭敬，而说颂言：

&emsp;&emsp;&emsp;&emsp;“‘人可自安慰，&emsp;&emsp;&emsp;&emsp;我终不害汝，

&emsp;&emsp;&emsp;&emsp;见剃发染衣，&emsp;&emsp;&emsp;&emsp;令我忆念佛。’

“时，罗刹子白其母言：

&emsp;&emsp;&emsp;&emsp;“‘母我为饥渴，&emsp;&emsp;&emsp;&emsp;甚逼切身心，

&emsp;&emsp;&emsp;&emsp;愿听食此人，&emsp;&emsp;&emsp;&emsp;息苦身心乐。’

“时，罗刹母便告子言：

&emsp;&emsp;&emsp;&emsp;“‘被殑伽沙佛，&emsp;&emsp;&emsp;&emsp;解脱幢相衣，

&emsp;&emsp;&emsp;&emsp;于此起恶心，&emsp;&emsp;&emsp;&emsp;定堕无间狱。’

“时，罗刹子与诸眷属，右绕此人尊重顶礼，合掌恭敬，而说颂曰：

&emsp;&emsp;&emsp;&emsp;“‘忏悔染衣人，&emsp;&emsp;&emsp;&emsp;我宁于父母，

&emsp;&emsp;&emsp;&emsp;造身语意恶，&emsp;&emsp;&emsp;&emsp;于汝终无害。’

“尔时，复有大罗刹母，名驴骡齿，亦有五千眷属围绕来入冢间。时，罗刹母亦见此人被缚五处，剃除须发，片赤袈裟系其颈下，即便右绕尊重顶礼，合掌恭敬，而说颂言：

&emsp;&emsp;&emsp;&emsp;“‘人于我勿怖，&emsp;&emsp;&emsp;&emsp;汝颈所系服，

&emsp;&emsp;是仙幢相衣，&emsp;&emsp;我顶礼供养。’

“时，罗刹子白其母曰：

&emsp;&emsp;“‘人血肉甘美，&emsp;&emsp;愿母听我食，

&emsp;&emsp;增长身心力，&emsp;&emsp;勇猛无所畏。’

“时，罗刹母便告子言：

&emsp;&emsp;“‘人天等妙乐，&emsp;&emsp;由恭敬出家，

&emsp;&emsp;故供养染衣，&emsp;&emsp;当获无量乐。’

“时，罗刹子与诸眷属，右绕此人尊重顶礼，合掌恭敬，而说颂曰：

&emsp;&emsp;“‘我今恭敬礼，&emsp;&emsp;剃发染衣人，

&emsp;&emsp;愿常于未来，&emsp;&emsp;见佛深生信。’

“尔时，复有大罗刹母名狰狞发，亦有五千眷属围绕来入冢间。时，罗刹母亦见此人被缚五处，剃除须发，片赤袈裟系其颈下，即便右绕尊重顶礼，合掌恭敬，而说颂言：

&emsp;&emsp;“‘大仙幢相衣，&emsp;&emsp;智者应赞奉，

&emsp;&emsp;若能修供养，&emsp;&emsp;必断诸有缚。’

“时，罗刹子白其母曰：

&emsp;&emsp;“‘此人身血肉，&emsp;&emsp;国王之所赖，

&emsp;&emsp;愿听我饮啖，&emsp;&emsp;得力承事母。’

“时，罗刹母便告子言：

&emsp;&emsp;“‘如是染衣人，&emsp;&emsp;非汝所应食，

&emsp;&emsp;于此起恶者，&emsp;&emsp;当成大苦器。’

“时，罗刹子与诸眷属，右绕此人尊重顶礼，合掌恭敬，而说颂曰：

&emsp;&emsp;“‘汝是大仙种，&emsp;&emsp;堪为良福田，

&emsp;&emsp;故我修供养，&emsp;&emsp;愿绝诸有缚。’

“尔时，复有大罗刹母名刀剑口，亦有五千眷属围绕来入冢间。时，罗刹母亦见此人被缚五处，剃除须发，片赤袈裟系其颈下，即便右绕尊重顶礼，合掌恭敬，而说颂言：

&emsp;&emsp;“‘汝今被法衣，&emsp;&emsp;必趣涅槃乐，

&emsp;&emsp;故我不害汝，&emsp;&emsp;恐诸佛所呵。’

时，罗刹子白其母曰：

&emsp;&emsp;“‘我常吸精气，&emsp;&emsp;饮啖人血肉，

&emsp;&emsp;愿听食此人，&emsp;&emsp;令色力充盛。’

时，罗刹母便告子言：

&emsp;&emsp;“‘若害诸袈裟，&emsp;&emsp;剃除须发者，

&emsp;&emsp;必堕无间狱，&emsp;&emsp;久受大苦器。’

“时，罗刹子与诸眷属，右绕此人尊重顶礼，合掌恭敬，而说颂曰：

&emsp;&emsp;“‘我等怖地狱，&emsp;&emsp;故不害汝命，

&emsp;&emsp;当解放汝身，&emsp;&emsp;愿脱地狱苦。’

“时，诸罗刹母子眷属，同起慈心，解此人缚，忏谢慰喻，欢喜放还。此人清旦疾至王所，以如上事具白于王。时胜军王及诸眷属，闻之惊跃，叹未曾有。即立条制颁告国人：‘自今已后，于我国中，有佛弟子，若持戒、若破戒，下至无戒，但剃须发，被服袈裟，诸有侵凌或加害者，当以死罪而刑罚之。’由此因缘，众人慕德，渐渐归化王赡部洲，皆共诚心归敬三宝。

“善男子，当观如是过去罗刹，虽受无暇饿鬼趣身，吸人精气，饮啖血肉，恶心炽盛，无有慈悲，而见无戒剃除须发，以片袈裟挂其颈者，即便右绕尊重顶礼，恭敬赞颂，无损害心。然未来世，有刹帝利旃荼罗王，宰官、居士、长者、沙门、婆罗门等旃荼罗人，心怀毒恶，无有慈愍，造罪过于药叉、罗刹，愚痴傲慢，断灭善根，于归我法而出家者，若是法器，若非法器，剃除须发，被服袈裟，诸弟子所，不生恭敬，恼乱呵骂，或以鞭杖楚挞其身，或闭牢狱，乃至断命。此于一切过去、未来、现在诸佛，犯诸大罪，断灭善根，焚烧相续，一切智者之所远离，决定当生无间地狱。

“又善男子，昔有国王，名超福德。有人犯过，罪应合死，王性仁慈，不欲断命。有一大臣多诸智策，前白王曰：‘愿勿为忧，终不令王得杀生罪，不付魁脍令杀此人。’时彼大臣以己智力，将犯罪人付恶醉象。时恶醉象，以鼻卷取罪人两胫，举上空中，尽其势力欲扑于地，忽见此人裳有赤色，谓是袈裟，心生净信，便徐置地，忏谢悲号，跪伏于前，以鼻抆足，深心敬重瞻仰彼人。大臣见已，驰还白王，王闻喜愕，叹未曾有。便敕国人，加敬三宝，因斯断杀，王赡部洲。

“善男子，当观如是过去醉象，虽受无暇傍生趣身，而敬袈裟，不造恶业。然未来世，有刹帝利旃荼罗王，宰官、居士、长者、沙门、婆罗门等旃荼罗人，心怀毒恶，无有慈愍，造诸罪业，过恶醉象，愚痴傲慢，断灭善根。于归我法而出家者，若是法器，若非法器，剃除须发，被服袈裟，诸弟子所，不生恭敬，恼乱呵骂，或以鞭杖楚挞其身，或闭牢狱，乃至断命。此于一切过去、未来、现在诸佛，犯诸大罪，断灭善根，焚烧相续，一切智者之所远离，决定当生无间地狱。若刹帝利旃荼罗王，乃至沙门、婆罗门等旃荼罗人，成就如是第三恶轮，由此因缘，令护国土一切天、龙、药叉神等，信敬三宝无动坏者，于刹帝利旃荼罗王，乃至沙门、婆罗门等旃荼罗人，心生瞋忿；广说乃至彼刹帝利旃荼罗王，宰官、居士、长者、沙门、婆罗门等旃荼罗人，不久便当肢体废缺，于多日夜，结舌不言，受诸苦毒，痛切难忍，命终定生无间地狱。

“复次，善男子，于未来世此佛土中，有刹帝利旃荼罗王，宰官、居士、长者、沙门、婆罗门等旃荼罗人，随恶友行，善根微少，广说乃至不见不畏后世苦果。见有所施四方僧物，谓诸寺舍，或寺舍物，或诸园林，或园林物，或诸庄田，或庄田物，或所摄受净人男女，或所摄受畜生种类，或所摄受衣服饮食，或所摄受床座敷具，或所摄受病缘医药，或所摄受种种资身应受用物，如是所施四方僧物，具戒富德，精进修行，学无学行乃至证得最后极果，清净苾刍所应受用；彼刹帝利旃荼罗王，乃至沙门、婆罗门等旃荼罗人，以强势力侵夺具戒清净苾刍，不听受用；回与破戒恶行苾刍，经营在家诸俗业者，令共受用，或独受用。破戒苾刍既受得已，或共受用，或独受用，或与俗人，同共受用。由是因缘，令护国土一切天、龙、药叉神等，信敬三宝无动坏者，于刹帝利旃荼罗王，乃至沙门、婆罗门等旃荼罗人，心生瞋忿；广说乃至彼刹帝利旃荼罗王，宰官、居士、长者、沙门、婆罗门等旃荼罗人，不久便当肢体废缺，于多日夜，结舌不言，受诸苦毒，痛切难忍，命终定生无间地狱。

“复次，善男子，于未来世此佛土中，有刹帝利旃荼罗王，宰官、居士、长者、沙门、婆罗门等旃荼罗人，随恶友行，善根微少，广说乃至不见不畏后世苦果。见依我法而出家者，聪睿多闻，语甚圆满，或能传通声闻乘法，或能传通独觉乘法，或能传通无上乘法，令广流布，利乐有情；彼于如是说法师所，呵骂毁辱，诽谤轻弄，欺诳逼迫，恼乱法师，障碍正法。由是因缘，令护国土一切天、龙、药叉神等，信敬三宝无动坏者，于刹帝利旃荼罗王，乃至沙门、婆罗门等旃荼罗人，心生瞋忿；广说乃至彼刹帝利旃荼罗王，宰官、居士、长者、沙门、婆罗门等旃荼罗人，不久便当肢体废缺，于多日夜，结舌不言，受诸苦毒，痛切难忍，命终定生无间地狱。

“复次，善男子，于未来世此佛土中，有刹帝利旃荼罗王，宰官、居士、长者、沙门、婆罗门等旃荼罗人，随恶友行，善根微少，广说乃至不见不畏后世苦果。见有所施四方僧物，寺舍、庄田、人畜、财宝、华树、果树、染树、荫树、香药树等，及余资身种种杂物，我诸弟子具戒富德，精进修行学无学行，乃至证得最后极果，清净苾刍所应受用；彼刹帝利旃荼罗王，乃至沙门、婆罗门等旃荼罗人，以强势力，或自逼夺，或教人夺，或为自用，或为他用。由是因缘，令护国土一切天、龙、药叉神等，信敬三宝无动坏者，于刹帝利旃荼罗王，乃至沙门、婆罗门等旃荼罗人，心生瞋忿；广说乃至彼刹帝利旃荼罗王，宰官、居士、长者、沙门、婆罗门等旃荼罗人，不久便当肢体废缺，于多日夜，结舌不言，受诸苦毒，痛切难忍，命终定生无间地狱。

“复次，善男子，于未来世此佛土中，有刹帝利旃荼罗王，宰官、居士、长者、沙门、婆罗门等旃荼罗人，善根微少，无有信心，谄曲愚痴，怀聪明慢，言无真实，远离善友，随恶友行，于诸圣法，心怀犹豫，不见不畏后世苦果，常乐习近诸恶律仪，好行杀生，乃至邪见，而怀傲慢，诳惑世间，自称我是住律仪者。彼刹帝利旃荼罗王，乃至沙门、婆罗门等旃荼罗人，种种方便，毁灭我法，于归我法而出家者，数数瞋忿，呵骂毁辱，拷楚禁闭，割截肢节，乃至断命，我所说法不肯信受，坏窣堵波及诸寺舍，驱逼苾刍退令还俗，障碍剃发被服袈裟，种种驱使同诸仆庶。由是因缘，令护国土一切天、龙、药叉神等，信敬三宝无动坏者，于刹帝利旃荼罗王，乃至沙门、婆罗门等旃荼罗人，心生瞋忿；广说乃至彼刹帝利旃荼罗王，宰官、居士、长者、沙门、婆罗门等旃荼罗人，不久便当肢体废缺，于多日夜，结舌不言，受诸苦毒，痛切难忍，命终定生无间地狱。

“善男子，若刹帝利旃荼罗王，宰官、居士、长者、沙门、婆罗门等旃荼罗人，于上所说十种恶轮，或随成一，或具成就，先所修集一切善根，摧坏烧灭，皆为灰烬，不久便当支体废缺，于多日夜，结舌不言，受诸苦毒，痛切难忍，命终定生无间地狱。此刹帝利旃荼罗王，宰官、居士、长者、沙门、婆罗门等旃荼罗人，于当来世，下贱人身尚难可得，况当能证二乘菩提？无上大乘，于其绝分！如是恶人，大乘名字尚难得闻，况当能证无上佛果？是人究竟自损损他，一切诸佛所不能救。

“善男子，譬如有人压油为业，一一麻粒皆有虫生，以轮压之油便流出。汝当观此压麻油人，于日夜中杀几生命！假使如是压麻油人，以十具轮相续恒压，于一日夜一一轮中，所压麻油数满千斛，如是相续至满千年，汝观此人杀几生命，所获罪业宁为多不？”

地藏菩萨摩诃萨言：“甚多，世尊！甚多，大德！此人所杀无量无边，所获罪业不可称计，算数譬喻所不能及，唯佛能知，余无知者。”

佛言：“善男子，假使有人为财利故，置十淫坊，一一坊中置千淫女，一一淫女种种庄严，诳惑多人，恒为欲事，如是相续至满千年，此人获罪不可称计，算数譬喻所不能及；如前十轮压油人罪，等一淫坊所获罪业。

“又善男子，假使有人为财利故，置十酒坊，一一坊中种种严饰，方便招诱千耽酒人，饮兴欢娱，昼夜无废，如是相续至满千年，此人获罪不可称计，算数譬喻所不能及；如前所说十淫坊罪，等一酒坊所获罪业。

“又善男子，假使有人为财利故，置十屠坊，一一坊中于一日夜，杀害千生，牛、羊、驼、鹿、鸡、猪等命，如是相续至满千年，此人获罪不可称计，算数譬喻所不能及；如前所说十酒坊罪，等一屠坊所获罪业。

“如前所说十屠坊罪，等刹帝利旃荼罗王，乃至沙门、婆罗门等旃荼罗人，于前十恶随成一轮，一日一夜所获罪业。”

尔时，世尊而说颂曰：

&emsp;&emsp;“十压油轮罪，&emsp;&emsp;等彼一淫坊，

&emsp;&emsp;置彼十淫坊，&emsp;&emsp;等一酒坊罪；

&emsp;&emsp;置十酒坊罪；&emsp;&emsp;等彼一屠坊，

&emsp;&emsp;置彼十屠坊，&emsp;&emsp;罪等王等一。”