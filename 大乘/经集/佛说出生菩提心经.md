# 佛说出生菩提心经一卷

大隋北印度三藏阇那崛多译

如是我闻：

一时婆伽婆在王舍城迦兰陀竹园，与大比丘众百千人俱，复与无量阿僧祇不可说大菩萨众所谓十方来集。

尔时王舍大城有婆罗门姓大迦叶，于睡眠中梦见阎浮提内有大莲华，其华千叶，光明遍照三千大千世界，微妙最胜七宝所成。于莲华内见有月轮，彼月轮内又见丈夫，放大光明普照一切，此四天下所有众生见斯光者，生大欢喜踊跃无量，皆受快乐。

尔时迦叶婆罗门睡觉已，念所梦事心喜生疑：“此何因缘？竟有何事？于先现此未曾有相，昔所未闻，如我梦见？”作是念已，生大欢喜未曾见有，复作如是念：“此有沙门瞿昙，我从他闻六年苦行，降伏魔众证大菩提，转妙法轮摧诸外道，为诸智人之所赞叹，聪明善巧知诸事相。我今应往诣彼沙门瞿昙问此梦相。”

尔时迦叶婆罗门，夜既过已，从王舍城往诣迦兰陀竹园，往到佛所，到已顶礼佛足却住一面。住一面已，如梦所见而向佛说。

时婆罗门具说梦已，尔时世尊告迦叶婆罗门言：“汝善男子！有四种善梦得于胜法。何等为四？所谓于睡眠中梦见莲华，或见伞盖，或见月轮，及见佛形。如是见已，应自庆幸我遇胜法。”

尔时世尊欲重宣此义，而说偈言：

&emsp;&emsp;“若有睡梦见莲华，&emsp;&emsp;及以梦见于伞盖；

&emsp;&emsp;或复梦里见月轮，&emsp;&emsp;应当获得大利益；

&emsp;&emsp;若有梦见佛形像，&emsp;&emsp;诸相具足庄严身，

&emsp;&emsp;众生见者应欢喜，&emsp;&emsp;念当必作调御人。”

尔时迦叶婆罗门闻此偈已，复白佛言：“世尊！何者是大利，诸众生等若为能得此利益求菩提道？”

尔时佛告迦叶婆罗门言：“大利者所谓一切智者是其利也。”

时迦叶婆罗门复白佛言：“世尊！所言一切智利者，有何因缘而可得也？”

尔时世尊为迦叶婆罗门而说偈言：

&emsp;&emsp;“我今说大利，&emsp;&emsp;婆罗门善听。

&emsp;&emsp;若有利和合，&emsp;&emsp;当作两足尊。

&emsp;&emsp;若作转轮王，&emsp;&emsp;自在四天下，

&emsp;&emsp;众生欲作者，&emsp;&emsp;须发菩提心。

&emsp;&emsp;若作梵天王，&emsp;&emsp;于众得自在，

&emsp;&emsp;众生欲作者，&emsp;&emsp;须发菩提心。

&emsp;&emsp;欲界及色界、&emsp;&emsp;无色及上界，

&emsp;&emsp;众生欲作者，&emsp;&emsp;须发菩提心。

&emsp;&emsp;若有众生等，&emsp;&emsp;若欲作商主，

&emsp;&emsp;为商主导师，&emsp;&emsp;须发菩提心。

&emsp;&emsp;若有众生等，&emsp;&emsp;欲作大光明，

&emsp;&emsp;破灭诸黑暗，&emsp;&emsp;须发菩提心。

&emsp;&emsp;若有众生等，&emsp;&emsp;欲灭诸颠倒，

&emsp;&emsp;及以三有等，&emsp;&emsp;须发菩提心。

&emsp;&emsp;若有众生等，&emsp;&emsp;欲灭诸盖障，

&emsp;&emsp;及诸恶法者，&emsp;&emsp;须发菩提心。

&emsp;&emsp;若有众生等，&emsp;&emsp;欲灭于无明，

&emsp;&emsp;及断贪爱网，&emsp;&emsp;须发菩提心。

&emsp;&emsp;若有众生等，&emsp;&emsp;欲灭有及爱，

&emsp;&emsp;及灭垢无垢，&emsp;&emsp;须发菩提心。

&emsp;&emsp;若有众生等，&emsp;&emsp;欲灭于我慢，

&emsp;&emsp;及色使我慢，&emsp;&emsp;须发菩提心。

&emsp;&emsp;若有众生等，&emsp;&emsp;欲离于贡高，

&emsp;&emsp;无病、命我慢，&emsp;&emsp;须发菩提心。

&emsp;&emsp;若有众生等，&emsp;&emsp;欲灭老我慢，

&emsp;&emsp;无常、常住慢，&emsp;&emsp;须发菩提心。

&emsp;&emsp;若有众生等，&emsp;&emsp;欲灭多闻慢，

&emsp;&emsp;及以持戒慢，&emsp;&emsp;须发菩提心。

&emsp;&emsp;若有众生等，&emsp;&emsp;欲灭兰若慢，

&emsp;&emsp;乞食等诸慢，&emsp;&emsp;须发菩提心。

&emsp;&emsp;若有众生等，&emsp;&emsp;欲灭知识慢，

&emsp;&emsp;爱粪扫衣慢，&emsp;&emsp;须发菩提心。

&emsp;&emsp;若有众生等，&emsp;&emsp;欲灭神通慢，

&emsp;&emsp;一食以为净，&emsp;&emsp;须发菩提心。

&emsp;&emsp;若有众生等，&emsp;&emsp;欲灭一切慢、

&emsp;&emsp;所有有为慢，&emsp;&emsp;须发菩提心。

&emsp;&emsp;若有众生等，&emsp;&emsp;当欲供养佛、

&emsp;&emsp;于先灭度者，&emsp;&emsp;须发菩提心。

&emsp;&emsp;若有众生等，&emsp;&emsp;当欲供养佛、

&emsp;&emsp;所有诸如来，&emsp;&emsp;须发菩提心。

&emsp;&emsp;若有众生等，&emsp;&emsp;欲得转法轮，

&emsp;&emsp;世间无能转，&emsp;&emsp;须发菩提心。

&emsp;&emsp;若有众生等，&emsp;&emsp;欲灭应当灭，

&emsp;&emsp;当思所多思，&emsp;&emsp;须发菩提心。

&emsp;&emsp;若有众生等，&emsp;&emsp;当欲行梵行，

&emsp;&emsp;初、中、后最上，&emsp;&emsp;须发菩提心。

&emsp;&emsp;若有众生等，&emsp;&emsp;欲摄诸精进，

&emsp;&emsp;往来诸有中，&emsp;&emsp;须发菩提心。

&emsp;&emsp;若有众生等，&emsp;&emsp;欲说诸行苦，

&emsp;&emsp;见众生受苦，&emsp;&emsp;须发菩提心。

&emsp;&emsp;若有众生等，&emsp;&emsp;诸法无有我，

&emsp;&emsp;欲为众生说，&emsp;&emsp;须发菩提心。

&emsp;&emsp;若有众生等，&emsp;&emsp;欲转于法轮，

&emsp;&emsp;欲触上菩提，&emsp;&emsp;须发菩提心。

&emsp;&emsp;若有众生等，&emsp;&emsp;欲说寂涅槃，

&emsp;&emsp;当证胜菩提，&emsp;&emsp;须发菩提心。

&emsp;&emsp;如是等功德，&emsp;&emsp;发心者能得，

&emsp;&emsp;梵志当闻已，&emsp;&emsp;应行菩提道。”

尔时迦叶婆罗门闻此偈已，复白佛言：“世尊！发菩提心者应摄几许福聚？”

尔时世尊即以偈颂向迦叶婆罗门说如是言：

&emsp;&emsp;“若此佛刹诸众生，&emsp;&emsp;令住信心及持戒，

&emsp;&emsp;如彼最上大福聚，&emsp;&emsp;不及道心十六分。

&emsp;&emsp;若此佛刹诸众生，&emsp;&emsp;令住信心于法行，

&emsp;&emsp;如彼最上大福聚，&emsp;&emsp;不及道心十六分。

&emsp;&emsp;若诸佛刹恒河沙，&emsp;&emsp;皆悉造寺求福故，

&emsp;&emsp;复造诸塔如须弥，&emsp;&emsp;不及道心十六分。

&emsp;&emsp;若有佛刹如恒沙，&emsp;&emsp;皆悉遍施诸七宝，

&emsp;&emsp;如彼最上大福聚，&emsp;&emsp;不及道心十六分。

&emsp;&emsp;如铁围山高广大，&emsp;&emsp;造塔无量为诸佛，

&emsp;&emsp;如是求福众生等，&emsp;&emsp;不及道心十六分。

&emsp;&emsp;若诸众生具满劫，&emsp;&emsp;若头若髆常担戴，

&emsp;&emsp;如彼最胜福德聚，&emsp;&emsp;不及道心十六分。

&emsp;&emsp;如是人等得胜法，&emsp;&emsp;若求菩提利众生，

&emsp;&emsp;彼等众生最胜者，&emsp;&emsp;此无比类况有上？

&emsp;&emsp;是故得闻此诸法，&emsp;&emsp;智者常生乐法心，

&emsp;&emsp;当得无边大福聚，&emsp;&emsp;速得证于无上道。”

尔时迦叶婆罗门复白佛言：“世尊！如是发菩提心者有退转不？”

是时佛告迦叶婆罗门言：“如是发菩提心者，于解脱中无有退也。但就事别，有三种菩提。何等为三？所谓声闻菩提、辟支佛菩提、阿耨多罗三藐三菩提。

“大婆罗门！何者是声闻菩提？若善男子善女人发阿耨多罗三藐三菩提，而不教他发菩提心、不令他住，亦不为说如是经典，不自受持亦不为人广说其义，亦有亲近是富伽罗，而不承事供养所须；若有来者及不来者亦不恭敬，而于彼所不生随喜，以此因缘心得解脱——婆罗门！——是则名为声闻菩提。

“复次，何者是辟支佛菩提？若善男子善女人自发菩提心，而不教他发菩提心、不令他住，亦不为说如是经典，不自受持亦不广为他人解说，亦不亲近如是富伽罗，而不承事供养所须；若有来者及不来者，亦不恭敬亦不随喜，以此因缘心证辟支菩提，是故名为辟支佛道。

“复次，何者是阿耨多罗三藐三菩提？若善男子善女人自发阿耨多罗三藐三菩提心，亦复教他发阿耨多罗三藐三菩提心，既令彼住，复为人说如是经典，悉令受持，亲近如是富伽罗等，承事供养；若有来者及不来者，亦悉恭敬亦生随喜，如此解脱自利利他，为多人利益故、为多人安乐故、怜愍世间利益安乐诸天人等故，名阿耨多罗三藐三菩提也。以何义故名阿耨多罗三藐三菩提？于上更无有胜可求，是故名为阿耨多罗三藐三菩提。”

尔时世尊欲重宣此义，以偈颂曰：

&emsp;&emsp;“自发菩提心，&emsp;&emsp;不教他受持，

&emsp;&emsp;因自心力故，&emsp;&emsp;于后般涅槃。

&emsp;&emsp;为自利勤劬，&emsp;&emsp;不教他受持，

&emsp;&emsp;是故名沙门，&emsp;&emsp;佛子最胜师。

&emsp;&emsp;彼发菩提心，&emsp;&emsp;教化生欢喜；

&emsp;&emsp;是故自得道，&emsp;&emsp;果报如是知。

&emsp;&emsp;自成不成他，&emsp;&emsp;诸仙中福田，

&emsp;&emsp;得名为缘觉，&emsp;&emsp;婆罗门当知。

&emsp;&emsp;自发菩提心，&emsp;&emsp;复脱多众生，

&emsp;&emsp;为世作利益，&emsp;&emsp;故名佛导师。

&emsp;&emsp;成就自利益，&emsp;&emsp;复令他解脱，

&emsp;&emsp;此彼无差别，&emsp;&emsp;故名不思议。”

尔时迦叶婆罗门白佛言：“世尊！解脱解脱有差别不？”

佛言：“婆罗门！解脱于解脱无有差别；道于道无有差别；乘于乘而有差别。譬如王路，有象舆者、有马舆者、有驴舆者，彼等次第行于彼路同至一城。婆罗门！于汝意云何？如是等乘有差别不？”

婆罗门言：“大德世尊！然彼诸乘实有差别。”

佛言：“如是如是。婆罗门！声闻乘、辟支佛乘、阿耨多罗三藐三菩提乘有差别，道与解脱无有差别。婆罗门！譬如恒河，有三种人有从此岸至于彼岸。其初人者，以草为筏倚之而度；第二人者若以皮囊、若以皮船倚之而度；第三人者，造作大船乘之入河，于此船中载百千人。其第三人，复敕长子安置守护如此船舫：‘所有众生来者，汝从此岸度至彼岸，为多人等作利益故。’婆罗门！于意云何？夫彼岸者有差别不？”

婆罗门言：“不也。世尊！”

佛复问言：“婆罗门！于汝意云何？彼乘之乘有差别不？”

婆罗门言：“所乘之乘实有差别。”

佛言：“如是如是。婆罗门！然声闻乘、辟支佛乘、阿耨多罗三藐三菩提乘实有差别。婆罗门！如第一人，依倚草筏从于此岸至于彼岸，独一无二，声闻菩提应如是知；第二人者，若倚皮囊及以皮船，从于此岸度至彼岸，辟支佛菩提应如是知；婆罗门！如第三人，成就大船共多人众，从于此岸至于彼岸，如来菩提应如是知。”

尔时世尊欲重宣此义，而说偈言：

“路及解脱无有上，诸乘皆悉有差别；智者如是应挍量，当取最胜最上乘。
诸法教如是，正觉说此言；简择诸法已，胜者应当学。”
尔时迦叶婆罗门复白佛言：“世尊！菩萨摩诃萨当云何行，云何念住，得至摩诃衍？”

尔时佛告迦叶婆罗门作如是言：“婆罗门！汝听是义：若诸菩萨摩诃萨如念修行，至摩诃衍。婆罗门！若善男子善女人自发菩提心，亦教他人发菩提心；自乐修行，劝他令修亦令他住，复为解释如是修多罗义；如是等富伽罗人，不来亲近承受接事，当以四摄而摄取之。何等为四？所谓布施、爱语、利益、同事。”

尔时世尊欲重宣此义，而说偈言：

&emsp;&emsp;“种种大布施，&emsp;&emsp;一切所有物，

&emsp;&emsp;欲摄受他故，&emsp;&emsp;菩萨无畏者。

&emsp;&emsp;示现引接道，&emsp;&emsp;众生不依来，

&emsp;&emsp;能以妙善语，&emsp;&emsp;数数当安慰。

&emsp;&emsp;为自他安乐，&emsp;&emsp;彼所生善处，

&emsp;&emsp;昼夜常随顺，&emsp;&emsp;如是众生等。

&emsp;&emsp;不信教令信，&emsp;&emsp;破戒令住戒，

&emsp;&emsp;悭悋令布施，&emsp;&emsp;一切巧利益。

&emsp;&emsp;教人行菩提，&emsp;&emsp;牢固常精进，

&emsp;&emsp;同于利益事，&emsp;&emsp;智者如教行。

&emsp;&emsp;如此智慧者，&emsp;&emsp;菩萨之导师；

&emsp;&emsp;智慧所行者，&emsp;&emsp;常乐大乘法。

&emsp;&emsp;勇猛是最胜，&emsp;&emsp;智者应当学，

&emsp;&emsp;以彼胜法故，&emsp;&emsp;最胜到彼岸。”

尔时迦叶婆罗门复以偈颂而白佛言：

“&emsp;&emsp;大德示彼行，&emsp;&emsp;菩萨诸导师，

&emsp;&emsp;当学彼所行，&emsp;&emsp;得至两足尊。

&emsp;&emsp;为我说彼行，&emsp;&emsp;及行行所依，

&emsp;&emsp;菩提深广大，&emsp;&emsp;慈愍愿为说。”

尔时世尊告迦叶婆罗门言：“善哉婆罗门！诸菩萨有三种行。何等为三？所谓天行、梵行、圣行。婆罗门！于中何者名为天行？若有善男子善女人，以慈身业、以慈意业、以慈口业，遍满东方无量世界慈行充满；行此遍已，复能善入南、西、北方，四维上下，皆以慈身业、慈意业、慈口业普遍充满，是名天行。于中何者名为梵行？所谓四无量——何等为四？慈、悲、喜、舍——是名梵行。婆罗门！于中何者名为圣行？所谓三解脱门——何者为三？空、无相、无愿——是名圣行。”

尔时世尊欲重宣此义，而说偈言：

“&emsp;&emsp;勇猛行精进，&emsp;&emsp;菩萨之导师，

&emsp;&emsp;若有具天行，&emsp;&emsp;是人乐菩提。

&emsp;&emsp;圣行及梵行，&emsp;&emsp;是行圣所说，

&emsp;&emsp;若有修行者，&emsp;&emsp;是人得不动。”

尔时迦叶婆罗门复以此偈而白佛言：

&emsp;&emsp;“我乐深菩提，&emsp;&emsp;今问大导师，

&emsp;&emsp;此等当来世，&emsp;&emsp;如何集诸行？

&emsp;&emsp;为后众生等，&emsp;&emsp;故我问世尊，

&emsp;&emsp;于佛菩提中，&emsp;&emsp;我意无分别，

&emsp;&emsp;令我发道心，&emsp;&emsp;利益众生故。”

尔时世尊复以偈颂报彼迦叶婆罗门言：

&emsp;&emsp;“说此修多罗，&emsp;&emsp;令发大菩提，

&emsp;&emsp;梵志！佛菩提，&emsp;&emsp;未曾有分别。

&emsp;&emsp;说此修多罗，&emsp;&emsp;令发大菩提，

&emsp;&emsp;能断一切疑，&emsp;&emsp;随顺众生问。

&emsp;&emsp;说此修多罗，&emsp;&emsp;令发大菩提，

&emsp;&emsp;能断一切疑，&emsp;&emsp;称彼众生欲。

&emsp;&emsp;得闻此经者，&emsp;&emsp;彼于未来世，

&emsp;&emsp;能行大布施，&emsp;&emsp;至于檀彼岸。

&emsp;&emsp;得闻此经者，&emsp;&emsp;彼于未来世，

&emsp;&emsp;护持戒无缺，&emsp;&emsp;至于戒彼岸。

&emsp;&emsp;得闻此经者，&emsp;&emsp;彼于未来世，

&emsp;&emsp;行忍为众生，&emsp;&emsp;至于忍彼岸。

&emsp;&emsp;得闻此经者，&emsp;&emsp;彼于未来世，

&emsp;&emsp;精进为众生，&emsp;&emsp;至于精进岸。

&emsp;&emsp;得闻此经者，&emsp;&emsp;彼于未来世，

&emsp;&emsp;常入诸禅定，&emsp;&emsp;至于禅彼岸。

&emsp;&emsp;得闻此经者，&emsp;&emsp;彼于未来世，

&emsp;&emsp;为众求胜智，&emsp;&emsp;至于智彼岸。

&emsp;&emsp;已曾作供养，&emsp;&emsp;怜愍众生者，

&emsp;&emsp;得闻此经典，&emsp;&emsp;后世到其手。

&emsp;&emsp;比丘住兰若，&emsp;&emsp;意欲佛菩提，

&emsp;&emsp;得闻此经者，&emsp;&emsp;于后最先得。

&emsp;&emsp;过去数亿佛，&emsp;&emsp;已持此经典，

&emsp;&emsp;为利诸菩萨，&emsp;&emsp;发起意欲故。

&emsp;&emsp;若有婆罗门，&emsp;&emsp;欲乐佛菩提，

&emsp;&emsp;彼时得信已，&emsp;&emsp;是经至其手。

&emsp;&emsp;我见彼众生，&emsp;&emsp;悉知彼所行；

&emsp;&emsp;亦知彼名字，&emsp;&emsp;我见悉无碍。

&emsp;&emsp;一切颇具说，&emsp;&emsp;恐迷未来人；

&emsp;&emsp;惧彼起诸过，&emsp;&emsp;是故少分说。”

尔时迦叶婆罗门复以此偈而白佛言：

“&emsp;&emsp;大德此善持，&emsp;&emsp;令生广大意，

&emsp;&emsp;此世大丈夫，&emsp;&emsp;不久我当作。

&emsp;&emsp;过去及未来，&emsp;&emsp;导师之所说，

&emsp;&emsp;为彼生善利，&emsp;&emsp;故住于菩提。”

尔时世尊复以偈报婆罗门言：

&emsp;&emsp;“彼等住此智，&emsp;&emsp;为谁之所说？

&emsp;&emsp;已知彼心行，&emsp;&emsp;我今当记彼。

&emsp;&emsp;所闻此经者，&emsp;&emsp;今现在我前，

&emsp;&emsp;彼等于后世，&emsp;&emsp;此经当现前。

&emsp;&emsp;若有诸女人，&emsp;&emsp;抄写此经典，

&emsp;&emsp;此经当在手，&emsp;&emsp;能生大菩提。

&emsp;&emsp;我于先已说，&emsp;&emsp;比丘乐兰若，

&emsp;&emsp;手得此经典，&emsp;&emsp;于后当现前。

&emsp;&emsp;比丘闻此经，&emsp;&emsp;悲泣而雨泪：

&emsp;&emsp;‘我先作何业，&emsp;&emsp;今世得此利？

&emsp;&emsp;我于如是经，&emsp;&emsp;未曾善思惟，

&emsp;&emsp;我已得受记，&emsp;&emsp;何业获此果？

&emsp;&emsp;我昔婆罗门，&emsp;&emsp;依于比丘活，

&emsp;&emsp;时比丘放逸，&emsp;&emsp;说此修多罗。

&emsp;&emsp;梵志于彼闻，&emsp;&emsp;时至而乞食，

&emsp;&emsp;泣泪已行出，&emsp;&emsp;是时心作愿。

&emsp;&emsp;我于修多罗、&emsp;&emsp;钞义及文字，

&emsp;&emsp;后世作证明，&emsp;&emsp;亦复作拥护。’

&emsp;&emsp;以彼善业果，&emsp;&emsp;于后后末世，

&emsp;&emsp;得此修多罗，&emsp;&emsp;执持在其手。

&emsp;&emsp;彼时有比丘，&emsp;&emsp;悲泣泪满目，

&emsp;&emsp;当时作忏悔，&emsp;&emsp;后得此经法。

&emsp;&emsp;于先业灭尽，&emsp;&emsp;彼时有相现，

&emsp;&emsp;于其睡梦中，&emsp;&emsp;得此修多罗。

&emsp;&emsp;生死诸流转，&emsp;&emsp;欺诳大恐怖，

&emsp;&emsp;斯由阿弥陀，&emsp;&emsp;愿力如是果。

&emsp;&emsp;破戒诸比丘，&emsp;&emsp;为他所轻贱，

&emsp;&emsp;如是多诸过，&emsp;&emsp;流转大恐怖。

&emsp;&emsp;如是多诸恶，&emsp;&emsp;由得闻此经，

&emsp;&emsp;当至彼边际，&emsp;&emsp;于后常显曜。”

尔时迦叶婆罗门复以此偈而白佛言：

“&emsp;&emsp;此大修多罗，&emsp;&emsp;令发大道心，

&emsp;&emsp;为我及未来，&emsp;&emsp;分别广宣说。”

尔时世尊复以偈告迦叶种姓婆罗门言：

“&emsp;&emsp;未来诸音声，&emsp;&emsp;乃至我所说，

&emsp;&emsp;此是广经典，&emsp;&emsp;是故汝当知。

&emsp;&emsp;说此大经典，&emsp;&emsp;此当作《阿含》，

&emsp;&emsp;当作秘密藏，&emsp;&emsp;声闻所修学。

&emsp;&emsp;此处之所说，&emsp;&emsp;及馀得道者，

&emsp;&emsp;此是诸经母，&emsp;&emsp;梵志如此知。

&emsp;&emsp;彼时诸比丘！&emsp;&emsp;于我灭度后，

&emsp;&emsp;《杂》及《长阿含》，&emsp;&emsp;复名《中阿含》，

&emsp;&emsp;彼时有《阿含》，&emsp;&emsp;具数名《增一》；

&emsp;&emsp;复说杂经典，&emsp;&emsp;箧藏声闻说，

&emsp;&emsp;复当作毘尼，&emsp;&emsp;亦作阿毘昙；

&emsp;&emsp;或于三箧藏，&emsp;&emsp;得名诸比丘！

&emsp;&emsp;八万有四千，&emsp;&emsp;法聚我已说，

&emsp;&emsp;一切从此出，&emsp;&emsp;名为最胜经。

&emsp;&emsp;于此说声闻，&emsp;&emsp;及说独一觉，

&emsp;&emsp;诸智之根本，&emsp;&emsp;不思议经典。

&emsp;&emsp;世间之所有，&emsp;&emsp;三界未现者，

&emsp;&emsp;诸福之根本，&emsp;&emsp;由发菩提心。

&emsp;&emsp;施、戒等功德，&emsp;&emsp;忍辱、精进行，

&emsp;&emsp;禅定胜功德，&emsp;&emsp;此经中善说；

&emsp;&emsp;智慧胜功德，&emsp;&emsp;解脱忍寂灭，

&emsp;&emsp;一切皆示现，&emsp;&emsp;此经中善说；

&emsp;&emsp;苦、集及以道、&emsp;&emsp;寂灭于此现，

&emsp;&emsp;诸法皆佛法，&emsp;&emsp;此经之所说；

&emsp;&emsp;说诸苦无常，&emsp;&emsp;亦说无我法，

&emsp;&emsp;说寂静涅槃，&emsp;&emsp;在此修多罗。

&emsp;&emsp;此处说声闻，&emsp;&emsp;所住诸因缘，

&emsp;&emsp;大乘此经典，&emsp;&emsp;摄受一切法。

&emsp;&emsp;诸法甚广大，&emsp;&emsp;在于菩提心，

&emsp;&emsp;此为最胜典，&emsp;&emsp;普说修多罗。

&emsp;&emsp;现前见诸佛，&emsp;&emsp;及为彼说法，

&emsp;&emsp;当时现前闻，&emsp;&emsp;斯由此经典。

&emsp;&emsp;三界诸众生，&emsp;&emsp;少有闻此经，

&emsp;&emsp;闻已生爱乐，&emsp;&emsp;为求佛乘故。”

尔时迦叶婆罗门复白佛言：“希有世尊！若诸众生无有智慧，若闻如是无上无边——乃至如是等众生当无有智慧——若如是等无边无上修多罗闻已，不能于此法中不生坚固乐欲。大德世尊！有何因缘既有如是妙法，然彼众生而当虚过也？”

尔时佛告彼婆罗门言：“此三千大千世界，有百俱致〈(凡言俱致者，隋数千万)〉诸魔宫殿，彼一一魔有俱致数魔众眷属围绕彼诸魔辈，常勤方便欲灭此经，作种种因缘，因彼因缘随所在处作诸障碍。所以者何？若以三千大千世界所有众生，皆悉得于阿罗汉果；若有善男子善女人闻此修多罗已，当发阿耨多罗三藐三菩提心。婆罗门！以是因缘，令俱致数诸魔勤求方便欲灭此经，所以者何？婆罗门！此修多罗是一切诸法种性根本，以是义故，俱致诸魔勤求方便欲灭此经。”

尔时佛告婆罗门：“今有修多罗，名曰‘破魔众会’。汝等受持读诵，即得破彼魔天众会。婆罗门！譬如日轮既出现时，能灭一切幽冥黑暗。如是如是，婆罗门！说破魔众会修多罗时，一切诸魔隐没不现。婆罗门！何者名为破魔众会修多罗？”尔时世尊即说陀罗尼曰：

“多〈(上)〉致他〈(一)〉阿[少/兔]謩大那〈(上)〉〈(二)〉菩提三摩陀波那多〈(三)〉伏哆〈(四)〉纡伏哆〈(五)〉怛怛罗伏哆〈(六)〉尼兴〈(蜎蝇反)〉伽魔〈(七)〉波罗破〈(八)〉多罗破〈(九)〉哆嘘〈(十)〉哆隆〈(洛中反)〉伽磨伽魔那〈(十一)〉毘唎磨〈(十二)〉磨素磨〈(十三)〉系〈(上声)〉履婆伽磨〈(十四)〉毘达啰魔〈(十五)〉大啰麹磨〈(十六)〉阿逻弥逻〈(十七)〉伊迦叉逻那喻〈(十八)〉

“婆罗门！此陀罗尼是。过去、未来、现在诸佛世尊同说此破魔众会修多罗。婆罗门！说此破魔众会修多罗时，一切魔宫皆悉震、动、大动、摇、大摇，一切诸魔各各从彼本座颠倒堕落，不能语言。所以者何？彼等常为多人作不利益，常为多人作苦恼事，令失利益，以是事故，现得如是恐怖果报。如佛世尊常与一切众生乐故，乃至慈、悲、喜、舍，是故令彼诸波旬等皆生恐怖。婆罗门！若复有人当能转此发菩提修多罗者，于彼人所无有障碍，若诸天、龙、夜叉，若人非人，若魔、魔子、若魔眷属，若水、火、刀杖，若恶行者，若诸恶兽，若身所恼、若意所苦，而有受者无有是处。何以故？彼善男子善女人常为多人作利益事安乐故、常为多人作怜愍故、为诸天人等作覆护故，彼等诸善男子善女人慈行力故，应如是知。婆罗门！彼善男子善女人，不作身恶行、不作口恶行、不作意恶行故，彼等诸苦事不逼其身，亦不逼心。婆罗门！此因缘故能灭一切苦。”

尔时世尊重宣此义，而说偈言：

&emsp;&emsp;“魔勤于此经，&emsp;&emsp;当欲坏灭之，

&emsp;&emsp;是故此经典，&emsp;&emsp;调御今为说。

&emsp;&emsp;令魔悉迷乱，&emsp;&emsp;丛聚坐战栗，

&emsp;&emsp;相视不能言，&emsp;&emsp;此恶行果报。

&emsp;&emsp;恐怖众生故，&emsp;&emsp;常怀作恶心，

&emsp;&emsp;颠倒而堕落，&emsp;&emsp;是故得现报。

&emsp;&emsp;慈悲和合者，&emsp;&emsp;喜心有所说，

&emsp;&emsp;平等说法时，&emsp;&emsp;恶心意悉散。

&emsp;&emsp;降伏诸魔王，&emsp;&emsp;及散魔军众，

&emsp;&emsp;夜叉诸鬼等，&emsp;&emsp;自然皆堕落。

&emsp;&emsp;彼力杖不害，&emsp;&emsp;水、火不漂、然，

&emsp;&emsp;言说咒诅毒，&emsp;&emsp;不能有伤害。

&emsp;&emsp;逼身及逼心，&emsp;&emsp;彼等不曾有，

&emsp;&emsp;常当所作誓，&emsp;&emsp;身口如是住。

&emsp;&emsp;闭塞诸恶道，&emsp;&emsp;远离一切难，

&emsp;&emsp;诸魔悉摧灭，&emsp;&emsp;为说此经故。

&emsp;&emsp;一切法巧智，&emsp;&emsp;若欲度彼岸，

&emsp;&emsp;须闻此经典，&emsp;&emsp;闻已即能学。

&emsp;&emsp;若能学此经，&emsp;&emsp;无畏诸菩萨，

&emsp;&emsp;最上觉菩提，&emsp;&emsp;是向菩提句。”

佛说此经时，迦叶婆罗门及诸大会众，乾闼婆、天人、阿修罗等，闻佛所说，欢喜奉行。