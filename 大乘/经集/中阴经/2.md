## 中阴经卷下

### 神足品第六

尔时妙觉如来。即以神足化此三千大千刹土。上至非想非非想天。下至无救地狱皆悉金色。皆如妙觉如来而无有异。三十二相八十种好圆光七尺。皆坐宝莲华高座上。坐演出梵音声闻三千大千刹土。一一诸佛说八万四千杂行。其睹光明者。淫怒痴病皆自消灭。异口同音而说颂曰。

&emsp;&emsp;经法本无体&emsp;&emsp;灭已今复兴

&emsp;&emsp;断除有漏法&emsp;&emsp;独步于三界

&emsp;&emsp;生死无数劫&emsp;&emsp;遭遇良福田

&emsp;&emsp;金色普遍照&emsp;&emsp;蒙光得解脱

&emsp;&emsp;神力不可尽&emsp;&emsp;观了本无形

&emsp;&emsp;大慈大悲心&emsp;&emsp;拔济无明等

&emsp;&emsp;五阴苦本源&emsp;&emsp;流浪得济渡

&emsp;&emsp;四使生死河&emsp;&emsp;法船渡彼岸

&emsp;&emsp;善权无碍道&emsp;&emsp;入彼无为境

&emsp;&emsp;吾昔发誓愿&emsp;&emsp;要度未度者

&emsp;&emsp;修身清净行&emsp;&emsp;口言无虚妄

&emsp;&emsp;心念济八难&emsp;&emsp;诸恶何由生

尔时有菩萨即从坐起。偏露右臂右膝著地。长跪合掌叉手前白佛言。快哉世尊。神足无量不可思议。今欲所问。若见听者乃敢陈启。妙觉如来告彼菩萨。善哉善哉。族姓子。恣尔所问。吾当一一分别说之。时彼菩萨白佛言。世尊。如来神足不可究畅。令此三千大千世界烔然金色。是何三昧有此神变。佛告菩萨。此神变者。是三昧王三昧。唯有诸佛乃能变现。非声闻辟支佛所能。修行此三昧王三昧。将从八万四千。或有三昧名虚空藏。或有三昧名升法堂。或有三昧名月光清净。或有三昧名破有入无。或有三昧名一意不乱。或有三昧名除去尘雾。或有三昧名拔三毒根本。或有三昧名灭过去当来今现在病。或有三昧名开甘露法门。尔时世尊欲解斯义。宣说颂曰。

&emsp;&emsp;道力清净行&emsp;&emsp;身口意不犯

&emsp;&emsp;誓愿阿僧祇&emsp;&emsp;没溺生死者

&emsp;&emsp;金刚难败坏&emsp;&emsp;非二乘所及

&emsp;&emsp;观身苦根本&emsp;&emsp;思惟四果证

&emsp;&emsp;积行不退转&emsp;&emsp;闲静坐道场

&emsp;&emsp;一切入定意&emsp;&emsp;二三至七劫

&emsp;&emsp;地燋过劫烧&emsp;&emsp;其心亦不动

&emsp;&emsp;坏破魔部界&emsp;&emsp;悉成无上道

&emsp;&emsp;三昧定意力&emsp;&emsp;福报不可量

&emsp;&emsp;令三聚众生&emsp;&emsp;得成无上道

&emsp;&emsp;观察众生心&emsp;&emsp;难度易度者

&emsp;&emsp;不令在没溺&emsp;&emsp;流滞生死海

&emsp;&emsp;我本无此色&emsp;&emsp;紫磨金光体

&emsp;&emsp;历劫勤苦行&emsp;&emsp;修定成此形

尔时妙觉如来说此颂时。诸佛世尊同时举手赞妙觉如来。以偈颂曰。

&emsp;&emsp;丈夫二足尊&emsp;&emsp;世雄不可量

&emsp;&emsp;拔离三界苦&emsp;&emsp;淡然为一色

&emsp;&emsp;今闻如来说&emsp;&emsp;定意神足道

&emsp;&emsp;其闻法性相&emsp;&emsp;相相不可量

&emsp;&emsp;八种清净音&emsp;&emsp;十六特胜法

&emsp;&emsp;三十二行业&emsp;&emsp;利益一切人

&emsp;&emsp;天人尊无比&emsp;&emsp;光明照众生

&emsp;&emsp;久在饥渴道&emsp;&emsp;饮以八解脱

&emsp;&emsp;无欲清净池&emsp;&emsp;化以七觉花

&emsp;&emsp;不著五阴本&emsp;&emsp;犹如青莲华

&emsp;&emsp;香熏远普闻&emsp;&emsp;如来五分身

&emsp;&emsp;无处不流布&emsp;&emsp;吾昔求佛道

&emsp;&emsp;誓愿同一时&emsp;&emsp;今日得果证

&emsp;&emsp;不违昔所愿&emsp;&emsp;一相无相道

&emsp;&emsp;分别微妙慧&emsp;&emsp;晓了善权道

当时世尊说此颂时。有百亿希望中阴众生。求佛身色紫磨金形。如我今日神变无量。要当来世皆当成佛。悉同一号号妙觉如来应供正遍知明行足善逝世间解无上士调御丈夫天人师佛世尊。

### 破爱网品第七

尔时妙觉如来。将欲破爱结使。欲使四众自见证验。即入不动三昧。欲令彼众知欲爱色爱无色爱。尔时世尊重自思惟。此欲界众生。亦爱非爱。亦有漏无漏。亦有为无为。亦可记不可记。色界众生。非有非无。非想非不想识可见法。三界欲最重。染著不可离。中阴众生等要须圣教。五识众生有前有后。非想非非想识众生。有取涅槃无取涅槃者。云何中阴众生遇圣得证。彼有一病计无我。命恒计无常。前生非后生。后生非前生。此圣人语非本发心意。要须圣人如声闻法。五色识者根本未成。见佛识佛一一所著。多受福地堕者非一。不计吾我身是法非法行。三界为网所覆。欲出难得脱。犹如掷线丸。绪在犹复还。三界众生等。舍此复还此。尔时世尊即说颂曰。

&emsp;&emsp;三界为火宅&emsp;&emsp;火炎极炽盛

&emsp;&emsp;爱心所染著&emsp;&emsp;将入三恶道

&emsp;&emsp;前生非后生&emsp;&emsp;爱有轻重法

&emsp;&emsp;五色识法者&emsp;&emsp;今世后易度

&emsp;&emsp;生死八难道&emsp;&emsp;与泥洹对门

&emsp;&emsp;无彼无此法&emsp;&emsp;最胜无等侣

&emsp;&emsp;神足接众生&emsp;&emsp;见者无不度

&emsp;&emsp;当来过去人&emsp;&emsp;乾闼阿须伦

&emsp;&emsp;天龙鬼神等&emsp;&emsp;无不得济度

&emsp;&emsp;善哉三界尊&emsp;&emsp;善说微妙法

&emsp;&emsp;令受苦众生&emsp;&emsp;得至无为岸

&emsp;&emsp;去身口意病&emsp;&emsp;寂然无移动

&emsp;&emsp;如饥者得食&emsp;&emsp;如渴者得饮

&emsp;&emsp;止观除爱结&emsp;&emsp;三脱甘露门

&emsp;&emsp;我发无上道&emsp;&emsp;除爱无渴想

&emsp;&emsp;于火炎拔济&emsp;&emsp;得成于世雄

&emsp;&emsp;过去无数佛&emsp;&emsp;当来现在等

&emsp;&emsp;如我今日化&emsp;&emsp;不计彼我想

&emsp;&emsp;正法除邪法&emsp;&emsp;尘垢永已除

&emsp;&emsp;无碍总持法&emsp;&emsp;思惟分别观

&emsp;&emsp;于亿百千劫&emsp;&emsp;游戏诸三昧

&emsp;&emsp;四空定意法&emsp;&emsp;往来不疲极

&emsp;&emsp;诸佛所游处&emsp;&emsp;多益无减损

&emsp;&emsp;举足下足顷&emsp;&emsp;所度不可量

&emsp;&emsp;当我下足处&emsp;&emsp;有几众生等

&emsp;&emsp;随类而得度&emsp;&emsp;遍满三界中

&emsp;&emsp;随心得三道&emsp;&emsp;如是无穷已

&emsp;&emsp;八解无碍法&emsp;&emsp;离舍寿命根

&emsp;&emsp;不计三界想&emsp;&emsp;害彼五逆结

&emsp;&emsp;汝生知汝生&emsp;&emsp;汝灭知汝灭

&emsp;&emsp;汝上知汝上&emsp;&emsp;汝下知汝下

&emsp;&emsp;中间无脱处&emsp;&emsp;过者何处去

&emsp;&emsp;当知佛力大&emsp;&emsp;遍入总持法

&emsp;&emsp;由本誓愿故&emsp;&emsp;未度者令度

&emsp;&emsp;四等慈悲舍&emsp;&emsp;遍满诸十方

&emsp;&emsp;佛指出甘露&emsp;&emsp;如慈母爱子

&emsp;&emsp;又母非父慈&emsp;&emsp;又父非母慈

&emsp;&emsp;三界四颠倒&emsp;&emsp;难化如金刚

&emsp;&emsp;如物初入炉&emsp;&emsp;尘恶先燋灭

&emsp;&emsp;真者不移动&emsp;&emsp;如淤生莲华

&emsp;&emsp;佛道实真正&emsp;&emsp;无畏无所著

&emsp;&emsp;不有想念累&emsp;&emsp;心亦无往来

尔时座上有一菩萨名曰炎光。即从坐起偏露右臂右膝著地。长跪合掌叉手前白佛言。如今世尊说真实之法。或言有法。或言无法。或言有为。或言无为。或言有记。或言无记。今众生受化者。以何法化而得度脱。尔时世尊以颂报曰。

&emsp;&emsp;诸法正有一&emsp;&emsp;无二亦无三

&emsp;&emsp;爱识非爱识&emsp;&emsp;永离于胞胎

&emsp;&emsp;破一缚著爱&emsp;&emsp;使众生爱尽

&emsp;&emsp;如来神德力&emsp;&emsp;自识宿命本

&emsp;&emsp;或在王天宫&emsp;&emsp;转轮王治处

&emsp;&emsp;或在贫贱处&emsp;&emsp;下至无救狱

&emsp;&emsp;一一分别了&emsp;&emsp;众生垢著心

尔时世尊说此颂时。六十八亿那由他中阴众生。即从坐起偏露右臂右膝著地。长跪合掌叉手前白佛言。咄嗟此苦乃是大苦。于众苦中此爱最苦。唯愿世尊听为出家。尔时世尊默然听之。尔时中阴众生闻佛说法。即得阿罗汉果。

### 三世平等品第八

尔时座上有菩萨名不厌患劫。即从坐起偏露右臂右膝著地。合掌叉手前白佛言。善哉最胜如来神力。极微妙不可思议。如来神德广长舌。不犯众生过。今此三聚众生。过去当来今现在。为过去耶。为未来现在耶。尔时世尊告不厌患劫菩萨曰。善哉善哉。汝之所问。于三聚众生。多所饶益多所润。及断无明本。身业得清净。非一佛所说。尔时世尊即说颂曰。

&emsp;&emsp;人本在胎时&emsp;&emsp;自识本宿命

&emsp;&emsp;舍彼今就此&emsp;&emsp;三世炳然定

&emsp;&emsp;前识非今识&emsp;&emsp;前身非今身

&emsp;&emsp;但为愚惑迷&emsp;&emsp;不知趣道门

&emsp;&emsp;念此在四使&emsp;&emsp;发起若干想

&emsp;&emsp;咄嗟老病死&emsp;&emsp;坠堕在三世

尔时世尊欲解斯义。即说颂曰。

&emsp;&emsp;本我无此色&emsp;&emsp;受想识亦然

&emsp;&emsp;我虚彼亦无&emsp;&emsp;岂有识想受

&emsp;&emsp;无色名色法&emsp;&emsp;众生乱想法

&emsp;&emsp;九品有差别&emsp;&emsp;分别三世道

&emsp;&emsp;上上最妙道&emsp;&emsp;非去非未来

&emsp;&emsp;上中最微细&emsp;&emsp;上下无觉观

&emsp;&emsp;中上断三结&emsp;&emsp;中中灭三垢

&emsp;&emsp;中下豁然悟&emsp;&emsp;此名为佛子

&emsp;&emsp;下上虽为重&emsp;&emsp;如彼水上泡

&emsp;&emsp;一生而一灭&emsp;&emsp;下中众生类

&emsp;&emsp;苦本最为深&emsp;&emsp;非我谁能知

&emsp;&emsp;下下众生类&emsp;&emsp;经历于劫数

&emsp;&emsp;吾亦就彼化&emsp;&emsp;不见漏失者

&emsp;&emsp;人心有若干&emsp;&emsp;座上心不悟

&emsp;&emsp;或愿当来佛&emsp;&emsp;或愿现在者

&emsp;&emsp;此等众生类&emsp;&emsp;难可济度者

&emsp;&emsp;人本无形生&emsp;&emsp;还入虚空中

&emsp;&emsp;生死相牵连&emsp;&emsp;何者名泥洹

&emsp;&emsp;若言有众生&emsp;&emsp;身口意行净

&emsp;&emsp;寂然入灭度&emsp;&emsp;无有老病患

&emsp;&emsp;弘誓发一心&emsp;&emsp;亦不自为己

&emsp;&emsp;虚空不可获&emsp;&emsp;何者名虚实

&emsp;&emsp;如来梵天音&emsp;&emsp;分别实相法

&emsp;&emsp;解了空无慧&emsp;&emsp;三界独步尊

&emsp;&emsp;有觉空意法&emsp;&emsp;观身不恋着

&emsp;&emsp;无觉在三禅&emsp;&emsp;进取不退道

&emsp;&emsp;自我成佛来&emsp;&emsp;以此为本业

&emsp;&emsp;成佛亦由此&emsp;&emsp;泥洹亦复然

&emsp;&emsp;所以积功勤&emsp;&emsp;未获于实相

&emsp;&emsp;闻四不离四&emsp;&emsp;此是诸佛印

尔时世尊说此颂已。无量无限那由他众生。及中阴五色识。非想非非想众生。欲得去离不乐三世。尔时世尊重说颂曰。

&emsp;&emsp;过去非今有&emsp;&emsp;现在亦复然

&emsp;&emsp;当来弥勒身&emsp;&emsp;教化无差别

&emsp;&emsp;我今说少少&emsp;&emsp;如人爪上尘

&emsp;&emsp;欲说世界尽&emsp;&emsp;谁能究尽者

&emsp;&emsp;今虽处中阴&emsp;&emsp;移坐无想天

&emsp;&emsp;地狱对门人&emsp;&emsp;闻法乃得悟

尔时世尊。即以神力接中阴众生。至非想非非想识天。尔时世尊复以神力到彼。至非想非非想识界。施设庄严七宝高座皆有化佛。一一化佛皆有四众。一一众者。威仪法则悉皆成就。此众生中或有诵经说义。贤圣默然或有入定出定。尔时妙觉如来。复以神足十力接彼非想非非想识众生。如中阴形无有差别。尔时世尊。如诸佛常法威仪法则。令无量化佛合为一佛。或以一身变为无量。或在树下演说法教。或入初禅定意不乱。或在高岩闲静寂处。或坐处空作十八变。身下出火身上出水。身上出火身下出水。履地若空无有挂碍。或取灭度亦无灭度。或现无常身体膖胀。烂臭如白鸽色。或现手足各在异处。尔时非想非非想识众生。见此变易心怀恐怖。我本生心。谓呼定是泥洹。无病无老无诸痛苦。今观此法有生有老有病死痛。今遇如来降神在此。若不顺者。无择地狱即我舍宅。吾本宿世同要之人。先生彼识阿难陀迦兰陀。见佛礼拜善哉世尊。尊中无比降神此界。如遇优昙钵华。若佛不降神此者。我等永处边地。杀害无量迦兰陀身。复自宣白。今遭大圣如日消雪。若不遭圣。彼当堕坠作飞狸身。飞走尽害无有脱者。以此本誓愿得脱苦际。虚空无量界神德三界尊。辟支声闻等眼之所能见。尔时迦兰陀作是念。我等同生。生此识界罪福未分。或堕邪见受飞狸身。我本造身。不独三界。中阴五色及无色形。已生此念非想识众皆生苦心。我等诸人虽生此处。非得泥洹。非安隐处。今遇如来说真实法。断拔千万门。不去亦不来。贪欲本生我。我今还灭汝。为过所覆非。今世后世。生有老病苦。如影重有影。如月树叶影现于水。野干饮之终竟无获。我今三世尊。有实无实法化不变易。生者非有生。善哉世微法难度而度。世间愚痴人。计我为身实。当其舍寿时。钩锁骨相连。分别彼身中。何者命与寿。生死缠裹苦。舍彼复受此。处胎冷热苦。出有生灭忧。母虽乐育我。不生谁有患。落漠如水泡。识神染其形。轮转五趣中。所往无脱处。生死五道海。无往而不经。心为杀身本。汝灭我何患。虚空无本末。谁知常无常。彼无想之识。见阿兰迦兰陀。一为边地王。一为著翅虫。三界最为苦。本处非泥洹。如游旷野指东谓为西。今遭大圣。于一切众苦都得解脱。尔时非想非无想识众生。即于佛前寻声。而说颂曰。

&emsp;&emsp;吾本事五火&emsp;&emsp;烧炙身体烂

&emsp;&emsp;卧在荆棘上&emsp;&emsp;身被髑髅衣

&emsp;&emsp;翘足向日月&emsp;&emsp;无神不奉事

&emsp;&emsp;今生非非想&emsp;&emsp;得见如来身

&emsp;&emsp;自耻本所行&emsp;&emsp;在此无脱处

&emsp;&emsp;特知正法化&emsp;&emsp;如来自降神

&emsp;&emsp;得脱无择门&emsp;&emsp;永在安隐处

&emsp;&emsp;五欲生死垢&emsp;&emsp;缠缚四流中

&emsp;&emsp;心惑著三有&emsp;&emsp;烧以智慧火

&emsp;&emsp;四趣五道人&emsp;&emsp;不见生本末

&emsp;&emsp;著识吾我者&emsp;&emsp;如我今无异

尔时妙觉如来。复以颂报曰。

&emsp;&emsp;卿等本谓真&emsp;&emsp;八万四千劫

&emsp;&emsp;无常生死本&emsp;&emsp;彼死还生此

&emsp;&emsp;汝等众生类&emsp;&emsp;未曾老病死

&emsp;&emsp;守一求泥洹&emsp;&emsp;此非真实法

&emsp;&emsp;垢尽识不灭&emsp;&emsp;还在三恶中

&emsp;&emsp;非我汝不悟&emsp;&emsp;谁能脱此难

&emsp;&emsp;吾从无量劫&emsp;&emsp;誓度生老死

&emsp;&emsp;非我前身造&emsp;&emsp;亦非后身受

&emsp;&emsp;本得金刚定&emsp;&emsp;今乃教化汝

&emsp;&emsp;地不可作空&emsp;&emsp;空不可作地

&emsp;&emsp;水不可作火&emsp;&emsp;火不可作水

&emsp;&emsp;一切愚惑人&emsp;&emsp;万物皆我有

&emsp;&emsp;愚痴无明法&emsp;&emsp;谓为正真道

&emsp;&emsp;如彼疲倦人&emsp;&emsp;懈息须臾间

&emsp;&emsp;虽居八万四&emsp;&emsp;视之如一日

&emsp;&emsp;为五苦众生&emsp;&emsp;何处不有我

&emsp;&emsp;分别身法相&emsp;&emsp;分别空无法

&emsp;&emsp;生者不见生&emsp;&emsp;死亦不见死

&emsp;&emsp;问生根本道&emsp;&emsp;由行之所造

&emsp;&emsp;三恶之重者&emsp;&emsp;痴病是其源

&emsp;&emsp;名色六入法&emsp;&emsp;此是世之常

&emsp;&emsp;触入更色法&emsp;&emsp;爱入更乐乐

&emsp;&emsp;一切众生惑&emsp;&emsp;不识十二缘

&emsp;&emsp;如蛾投火光&emsp;&emsp;妙觉如来说

&emsp;&emsp;由汝垢重故&emsp;&emsp;则我心垢重

&emsp;&emsp;如我成佛身&emsp;&emsp;经历不度界

&emsp;&emsp;破坏心垢重&emsp;&emsp;识别想非想

&emsp;&emsp;结使之根源&emsp;&emsp;无常谓为常

&emsp;&emsp;以苦言是乐&emsp;&emsp;计空以为有

&emsp;&emsp;无我以为我&emsp;&emsp;此想非想类

&emsp;&emsp;习颠倒来久&emsp;&emsp;如蛾贪火光

&emsp;&emsp;不避灭身难&emsp;&emsp;迷惑堕六趣

&emsp;&emsp;生此非想天&emsp;&emsp;譬如斫伐树

&emsp;&emsp;根在由复生&emsp;&emsp;迷惑四颠倒

&emsp;&emsp;无明之所裹&emsp;&emsp;今开甘露门

&emsp;&emsp;圣谛真如有&emsp;&emsp;拔苦之根本

&emsp;&emsp;永尽无有馀&emsp;&emsp;四使长流海

&emsp;&emsp;生生生不断&emsp;&emsp;我今破三界

&emsp;&emsp;将到至彼岸&emsp;&emsp;安隐无畏处

尔时世尊说此颂时。非想非非想识众生。皆发无上正真道意。于无馀泥洹而不般泥洹。或有应生天者。与说十善法。应生人中为说五戒。或趣三恶道者。与说刀山剑树火车炉炭。如此等类。三百三十六亿那由他。厌患劫寿。闻清净法即成道果。尔时世尊。复以神足十力无畏。接彼非想非非想识众生。将至五色识界众生。修治道树庄严刹土放大光明。一一光明皆有化佛。一一化佛皆坐七宝高座。三十二大人之相。说六度无极。彼五色众生见如来变化。心垢缚著坦然除尽。不复愿乐染著生死。尔时世尊以清净梵音。而说颂曰。

&emsp;&emsp;苦本生死怨&emsp;&emsp;除之以善权

&emsp;&emsp;四等大慈心&emsp;&emsp;超越无量界

&emsp;&emsp;今此利根人&emsp;&emsp;一闻不再受

&emsp;&emsp;睹佛色形相&emsp;&emsp;普入寂灭度

&emsp;&emsp;乃知贤圣道&emsp;&emsp;无量难思议

&emsp;&emsp;灭垢不复生&emsp;&emsp;尽同圣贤道

当其世尊说此颂时。无限无量五色识众生。尽同一号于当来世。号普广如来应供正遍知明行足善逝世间解无上士调御丈夫天人师佛世尊。

### 无生灭品第九

尔时妙觉如来。将欲移到诸佛刹土。告三聚众生。发心趣向求泥洹道。今我现在与汝说法。若有所疑即来问我。泥洹有生有灭不耶。尔时三聚众生。闻如来语前白佛言。从欲界上至非想非非想。发意趣大乘不思议法。未曾闻有有为无为法。何者有馀。何者无馀。何者是上人法。何者非上人法。尔时世尊与三聚众生。分别句义字义及无相义。如来神力有三十二法。何者为三十二。亿本宿命中根本所生。知本所从一一所生。彼死生此此死生彼。以眼识通观察如掌中观珠。以耳通蝇行蚁步及微细声皆悉闻之。本有三界今无三界。汝等受道证。发心各各异。中间等变易。何者是三界。何者非三界。尔时世尊说此语时。三聚众生重生狐疑。尔时世尊知彼众生心之所念。欲得与说无相法观。以颂说曰。

&emsp;&emsp;何者名为头&emsp;&emsp;何者名为足

&emsp;&emsp;何者名为华&emsp;&emsp;何者名为果

&emsp;&emsp;人命在于头&emsp;&emsp;灭如灰土尘

&emsp;&emsp;百草树木根&emsp;&emsp;拔去不复生

&emsp;&emsp;观此众相法&emsp;&emsp;无头亦无足

&emsp;&emsp;有馀无馀法&emsp;&emsp;等此而可知

&emsp;&emsp;若言有泥洹&emsp;&emsp;我身命现在

&emsp;&emsp;若言无泥洹&emsp;&emsp;何处有三聚

&emsp;&emsp;佛以神力故&emsp;&emsp;令汝知有无

&emsp;&emsp;我观三界苦&emsp;&emsp;此亦有亦无

&emsp;&emsp;前念非后念&emsp;&emsp;前形非后形

&emsp;&emsp;吾从无数劫&emsp;&emsp;举足及中间

&emsp;&emsp;其中起大悲&emsp;&emsp;非二乘所及

&emsp;&emsp;当我起大悲&emsp;&emsp;三涂受苦者

&emsp;&emsp;如慈母乳子&emsp;&emsp;无不饱满者

&emsp;&emsp;吾本一把施&emsp;&emsp;今得随所愿

&emsp;&emsp;七宝众琦珍&emsp;&emsp;随念即时得

&emsp;&emsp;何况四等具&emsp;&emsp;六度济众生

&emsp;&emsp;此者谁能别&emsp;&emsp;唯佛佛知之

&emsp;&emsp;今当与汝说&emsp;&emsp;分别有馀无

&emsp;&emsp;欲得观我界&emsp;&emsp;吾以神足从

&emsp;&emsp;到彼逮作佛&emsp;&emsp;名曰释迦文

&emsp;&emsp;七十二恒沙&emsp;&emsp;西南土庄严

&emsp;&emsp;尽以一道化&emsp;&emsp;无辟支声闻

&emsp;&emsp;其土甚快乐&emsp;&emsp;所念即在前

&emsp;&emsp;不似此土界&emsp;&emsp;为淫怒痴缚

&emsp;&emsp;一音遍四方&emsp;&emsp;闻者寻得度

&emsp;&emsp;彼土七宝树&emsp;&emsp;风吹树叶时

&emsp;&emsp;叶叶共相向&emsp;&emsp;皆说度无极

&emsp;&emsp;我彼刹土中&emsp;&emsp;住寿阿僧祇

&emsp;&emsp;现取灭度时&emsp;&emsp;遗法十二劫

&emsp;&emsp;欲知劫长短&emsp;&emsp;贤劫为一日

&emsp;&emsp;计此日月数&emsp;&emsp;以成十二劫

&emsp;&emsp;汝等三聚人&emsp;&emsp;知我功德不

&emsp;&emsp;适彼东方土&emsp;&emsp;八十亿由他

&emsp;&emsp;其土名不终&emsp;&emsp;佛号名灭界

&emsp;&emsp;我现弟子学&emsp;&emsp;剃除被袈裟

&emsp;&emsp;长跪受圣法&emsp;&emsp;彼佛知我心

&emsp;&emsp;彼等众生类&emsp;&emsp;见我着法服

&emsp;&emsp;不乐于世欲&emsp;&emsp;同心乐出家

&emsp;&emsp;威仪礼节具&emsp;&emsp;不失禁戒法

&emsp;&emsp;当我屈伸时&emsp;&emsp;见者衣毛竖

&emsp;&emsp;此皆本宿命&emsp;&emsp;同共誓愿者

&emsp;&emsp;离欲无所著&emsp;&emsp;无有生灭相

&emsp;&emsp;尽修于梵行&emsp;&emsp;以我佛神力

&emsp;&emsp;于死得脱死&emsp;&emsp;念此无记等

&emsp;&emsp;不解生以灭&emsp;&emsp;轮转于五道

&emsp;&emsp;四圣甘露法&emsp;&emsp;充饱一切人

当其世尊说此颂时。见此初学弟子剃除须发受圣教。百七十亿众生。愿乐欲得思惟法观。不乐在家出为沙门。佛告三聚众生。我今东北方无限无量恒河沙数。彼有刹土名曰清明。佛名明月。彼土人民无淫怒痴。亦无㤭慢我慢不如慢。彼土众生恒乐安静。独坐无为系念在前。初无乱想。雷电霹雳心无倾动。尔时妙觉如来。适彼刹土遇地而坐。彼众生见坐禅者悉共效之。佛以神力以无想法观。回众生心如手转物。令彼众生知有常无常。知生老病死苦。或有众生令知有念。或有众生令知有持。或有众生令知有安或有众生令知自守。佛将欲现四禅功德。即于三聚众生前。从初禅出入二禅三禅四禅。从四禅起入三禅二禅初禅。从初禅至三禅。从第四至第二禅。此名师子奋迅三昧。尔时世尊现此神足三昧定意。度无限无量那由他众生。皆共同发无上正真道。有愿乐须陀洹斯陀含阿那含阿罗汉。法眼净得辟支佛道。当于尔时妙觉如来忽然不现。

### 空无形教化品第十

尔时妙觉如来。舍中阴形入虚空藏三昧。以佛吼而吼出八种音声。何谓为八。非男声。非女声。非长声。非短声。非豪贵声。非卑贱声。非苦声。非甘露声。尔时世尊隐形不现。演出八万四千诸度无极。何谓八万四千度无极。想非想有爱入结使患本。如月云覆。一切众生为欲所牵。有四百病一生而一灭。人犯五逆欲离泥犁。去见八地狱衣毛皆竖。南西方北东亦尔。以闻响众生故演此诸法。当于尔时三聚众生。闻虚空语声无色无形。于其中间演出诸法。善哉诸佛。教无色形。难可思议。尔时三聚众生异形同音。以颂仰问虚空曰。

&emsp;&emsp;如来本在此&emsp;&emsp;三十二相具

&emsp;&emsp;慈悲愍一切&emsp;&emsp;所润难可量

&emsp;&emsp;为我说微妙&emsp;&emsp;八等圣道支

&emsp;&emsp;隐形闻圣音&emsp;&emsp;万物皆无常

&emsp;&emsp;如来黄金色&emsp;&emsp;本有今不见

&emsp;&emsp;但闻音响声&emsp;&emsp;佛无我岂有

&emsp;&emsp;计我生死本&emsp;&emsp;流转而不住

&emsp;&emsp;但为色所惑&emsp;&emsp;福灭而罪生

&emsp;&emsp;如来大圣尊&emsp;&emsp;示人行诸法

&emsp;&emsp;忽然离形相&emsp;&emsp;音响来教化

&emsp;&emsp;以本宿缘故&emsp;&emsp;形逝音接我

&emsp;&emsp;老病生忧悲&emsp;&emsp;四蛇唼我身

&emsp;&emsp;地种骨肉是&emsp;&emsp;水种润泽是

&emsp;&emsp;火种枯燥是&emsp;&emsp;风种散法是

&emsp;&emsp;无著三乘法&emsp;&emsp;离有故在有

&emsp;&emsp;心垢久已离&emsp;&emsp;四种故存在

&emsp;&emsp;如来大圣尊&emsp;&emsp;无彼此四大

&emsp;&emsp;正言有四种&emsp;&emsp;亦复无四种

&emsp;&emsp;正言无四种&emsp;&emsp;亦复有四种

&emsp;&emsp;此是不定法&emsp;&emsp;谁能究竟者

尔时如来答彼音声。即说颂曰。

&emsp;&emsp;佛子知空不&emsp;&emsp;一切法无常

&emsp;&emsp;人生非本生&emsp;&emsp;岂有本生缘

&emsp;&emsp;我音及汝音&emsp;&emsp;可得不可得

&emsp;&emsp;吾从无数劫&emsp;&emsp;不为一众生

&emsp;&emsp;一念一息顷&emsp;&emsp;度少不以愁

&emsp;&emsp;所度阿僧祇&emsp;&emsp;亦不以喜悦

&emsp;&emsp;我本为一人&emsp;&emsp;闲静不度人

&emsp;&emsp;后缘而对人&emsp;&emsp;不失本誓愿

&emsp;&emsp;处此阎浮提&emsp;&emsp;四姓刹利胜

&emsp;&emsp;除彼婆罗门&emsp;&emsp;余姓最不如

&emsp;&emsp;以本法界观&emsp;&emsp;生老病死苦

&emsp;&emsp;我无彼亦空&emsp;&emsp;何者有生死

&emsp;&emsp;生者言有本&emsp;&emsp;生者从何至

&emsp;&emsp;设知生死本&emsp;&emsp;泥洹在我前

&emsp;&emsp;解知泥洹法&emsp;&emsp;无佛亦无我

&emsp;&emsp;法从何处生&emsp;&emsp;去至何处灭

&emsp;&emsp;佛以真实法&emsp;&emsp;现以有无相

&emsp;&emsp;此生此灭处&emsp;&emsp;愚惑得见正

&emsp;&emsp;言有亦非有&emsp;&emsp;言无亦非无

&emsp;&emsp;轮转生死海&emsp;&emsp;为五欲所缚

&emsp;&emsp;无驱无鞭策&emsp;&emsp;自坠生死渊

&emsp;&emsp;尔乃知罪福&emsp;&emsp;知悔不悔者

尔时世尊说此颂时。八十七亿那由他三聚众生。解无形相法。发无上正真道意。

### 有色无色品第十一

尔时座上有菩萨。闻空中有如来声。仰观空中叹曰。甚哉。但闻其声不见其形。此色非本色。余阴亦复尔。此欲界众生难可免度。要须智剑剔除令无馀。我本修梵行。非身口意造。非一非二。欲我从汝生。由汝堕三涂。一念欲灭众想。亦无去来今。过去诸如来教化群生类。说过去不说今未来。说未来不说过去现在。说现在不说过去未来。或言有三世。或言无三世。尔时世尊欲重解斯义。而说颂曰。

&emsp;&emsp;生老病死本&emsp;&emsp;诸如来尘垢

&emsp;&emsp;要入中拔济&emsp;&emsp;何为地狱人

&emsp;&emsp;不似妙觉尊&emsp;&emsp;在中阴教化

&emsp;&emsp;于妙妙中最&emsp;&emsp;下劣所不及

&emsp;&emsp;如人持钵乞&emsp;&emsp;随彼所施与

&emsp;&emsp;持钵者思惟&emsp;&emsp;是有是无耶

&emsp;&emsp;未证自谓证&emsp;&emsp;邪见之根本

&emsp;&emsp;正法言非法&emsp;&emsp;流转五道渊

&emsp;&emsp;正法分别法&emsp;&emsp;不失于法性

&emsp;&emsp;若不失法性&emsp;&emsp;此是诸佛教

&emsp;&emsp;法性无三事&emsp;&emsp;亦无去来今

&emsp;&emsp;若言是现在&emsp;&emsp;现在何者是

&emsp;&emsp;若言是过去&emsp;&emsp;过去何者是

&emsp;&emsp;若言是未来&emsp;&emsp;未来何者是

&emsp;&emsp;人能解此法&emsp;&emsp;晓了三世尊

&emsp;&emsp;解本无杂想&emsp;&emsp;顺一大乘行

&emsp;&emsp;有缘众生善&emsp;&emsp;济此无不度

&emsp;&emsp;犹如负债人&emsp;&emsp;偿毕欲欢喜

&emsp;&emsp;内外悉通达&emsp;&emsp;周旋不怯弱

尔时大势至观世音菩萨。承佛威神音响教化。即以神口而说颂曰。

&emsp;&emsp;生老病死本&emsp;&emsp;诸如来尘垢

&emsp;&emsp;要入中拔济&emsp;&emsp;何处不往反

&emsp;&emsp;我师无量寿&emsp;&emsp;永劫不灭尽

&emsp;&emsp;本我所誓愿&emsp;&emsp;何为地狱人

&emsp;&emsp;不似妙觉尊&emsp;&emsp;在中阴教化

&emsp;&emsp;于妙妙中最&emsp;&emsp;下劣所不及

&emsp;&emsp;愿我后成佛&emsp;&emsp;如妙觉无异

尔时观世音说此颂时。三亿众生发无上正真道意。

### 欢喜品第十二

尔时妙觉如来入寂灭三昧。将欲游行他方世界顾见所度。不可计众生心怀踊跃。犹如比丘入四禅法。心意淡然无饥无渴。善哉教化不失本愿心怀自庆。而说颂曰。

&emsp;&emsp;如来神足力&emsp;&emsp;离苦不善有

&emsp;&emsp;处处分身化&emsp;&emsp;要度有缘者

&emsp;&emsp;贤劫千佛等&emsp;&emsp;所度无有异

&emsp;&emsp;亦在三聚中&emsp;&emsp;正法除非法

&emsp;&emsp;甘露法门开&emsp;&emsp;掩闭三恶道

&emsp;&emsp;称扬大智慧&emsp;&emsp;拔出愚痴根

&emsp;&emsp;诸法自璎珞&emsp;&emsp;内外悉清净

&emsp;&emsp;慈悲四等心&emsp;&emsp;无方不遍满

&emsp;&emsp;摄持身口意&emsp;&emsp;超越生老死

尔时世尊说此颂时。群方三千大千世界满中三聚众生。承虚空中教。皆发无上正真道意。欢喜奉行作礼而去。