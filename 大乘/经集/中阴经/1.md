## 中阴经卷上

### 如来五弘誓入中阴教化品第一

如是我闻。一时佛在迦毗罗婆兜双树北四十九步耶维处。八日夜半明星出时。尔时如来忽然离碎身舍利。如诸佛五弘誓法。当生之时天地六反震动。十方诸佛皆来扶助。是谓一弘誓法。云何为六反震动。东踊西没。西踊东没。北踊南没。南踊北没。四面都踊则中央没。中央踊则四面没。当其如来初举一足行七步天下大动。十方诸佛皆来扶助。是谓二弘誓法。如来往诣菩提树下结跏趺坐。吾不成佛不起于坐。尔时天地大动。十方诸佛皆来扶助。是谓三弘誓法。 如来之名波旬虽闻心不怯弱。誓愿力故 天地大动。十方诸佛皆来扶助。是谓四弘誓法。如来舍身寿命现取灭度。入于中阴教化众生。尔时天地大动。十方诸佛皆来劝赞。是谓五弘誓法。尔时世尊入火炎三昧。离碎身舍利去地七仞坐宝莲华。使无量无限那由他众生。天龙鬼神阿修罗甄陀罗乾闼婆迦留罗鸠盘荼富单那人非人。皆见如来坐宝莲华。尔时世尊向舍利。而说颂曰。

&emsp;&emsp;于无数劫中&emsp;&emsp;养汝地种界

&emsp;&emsp;吾今离汝去&emsp;&emsp;如蛇脱皮乐

&emsp;&emsp;五道生死中&emsp;&emsp;无处不有汝

&emsp;&emsp;权时得相离&emsp;&emsp;寂灭无所著

&emsp;&emsp;威神接地种&emsp;&emsp;非汝不得度

&emsp;&emsp;咄嗟别离苦&emsp;&emsp;生死牵连着

&emsp;&emsp;诸佛威神接&emsp;&emsp;所度阿僧祇

尔时世尊说此颂已。从脚心上至肉髻放八十四千亿光。普照三千大千世界。上至虚空界。其中众生皆见光明。或有寻光来者。或有诸佛遣诸菩萨。来至忍界者。尔时世尊内自思惟。此中阴形极为微细。唯佛世尊独能睹见。然此众生有学无学。一住二住乃至九住。非彼境界所能睹见。吾今以佛威神入照明三昧。令四部众比丘比丘尼优婆塞优婆夷睹此微形。尔时世尊次入无碍定。观此空界众生生者灭者。如诸如来所行禁戒。虚无寂寞观不净想。百七十行苦本因缘。乃至生死十二缚著。尔时世尊复说颂曰。

&emsp;&emsp;今当入微妙&emsp;&emsp;极细中阴形

&emsp;&emsp;化彼众生类&emsp;&emsp;倍于阎浮提

&emsp;&emsp;常相无所著&emsp;&emsp;乐相空无定

&emsp;&emsp;建立道德根&emsp;&emsp;舍寿无所染

&emsp;&emsp;本从阿僧祇&emsp;&emsp;济彼难度人

&emsp;&emsp;况此微妙形&emsp;&emsp;无过此最难

&emsp;&emsp;吾今弘誓心&emsp;&emsp;无杂无所染

&emsp;&emsp;菩提道德根&emsp;&emsp;梵行究竟法

尔时世尊说此颂已。复放眉间白毫相光。普照东方无量无限那由他世界。南方西方北方亦尔。尔时世尊还摄光明。绕佛七匝从顶上入。尔时弥勒菩萨即从坐起。偏露右臂右膝著地。合掌叉手前白佛言。快哉世尊。昔所未闻昔所未见。中阴众生形质极细。寿命长短饮食好丑。为何等类。愿乐欲闻。世尊告曰。谛听谛听善思念之。吾当与汝一一分别。云何弥勒。阎浮提儿生堕地。乃至三岁。母之怀抱为饮几乳。弥勒答曰。饮乳一百八十斛。除母腹中所食血分。东弗于逮儿生堕地乃至三岁。饮乳一千八百斛。西拘耶尼儿生堕地乃至三岁。饮乳八百八十斛。北郁单曰儿生堕地坐着。陌头行人授指[口*束]指。七日成人彼土无乳。中阴众生饮吸于风。阎浮提众生寿命百岁。东弗于逮寿命五百岁。西拘耶尼寿命二百五十岁。北郁单曰寿命千岁。中阴众生寿命七日。阎浮提人面上广下狭。弗于逮人面正圆。拘耶尼人面上狭下广。郁单曰人面正方。中阴众生面状如化自在天。自此以还释迦牟尼名号已灭。妙觉如来出现于世。如来应供正遍知明行足善逝世间解无上士调御丈夫天人师佛世尊。在虚空中坐宝莲花。放舌相光明照东方八十七亿恒河沙数。彼国名化。佛名坚固。十号具足一乘教化。见此光明告诸菩萨诸族姓子。汝等见此光明不乎。对曰唯然已见。世尊不审。此光何佛光明照此世界。彼佛告曰。西方去此八十七亿恒河沙数。世界名娑呵。佛号释迦牟尼。今取灭度舍身舍利。欲入中阴教化。是妙觉如来光明。汝等欲往今正是时。尔时彼土菩萨百三十亿。受佛教诫来至忍界。佛告之曰。汝到彼土礼事供养勿怀懈慢。持吾名号问讯妙觉如来。兴居轻利游步强耶。菩萨受教礼彼佛足。右绕七匝忽然不现。来至娑呵世界。 南方去此八十七亿恒河沙数。世界名解脱。佛号真净如来。十号具足。告诸菩萨。汝等见此光明不乎。对曰。唯然见之。不审此光是何佛光照 此 世界。彼佛告曰。北方去此八十七亿恒河沙数。世界名娑呵。佛号释迦牟尼。今取灭度舍身舍利。欲入中阴教化。是妙觉如来光明。汝等欲往今正是时。尔时彼土菩萨百三十亿。受佛教诫来至忍界。佛告之曰。汝到彼土 亲 事供养勿怀懈慢。持吾名号问讯妙觉如来。兴居轻利游步强耶。菩萨受教礼彼佛足。右绕七匝忽然不现。来至娑呵世界 。北方去此八十七亿恒河沙数。世界名琉璃。佛号雷音如来。十号具足。告诸菩萨。汝等见此光明不乎。对曰。唯然已见。不审此光是何佛光明照此世界。彼佛告曰。南方去此八十七亿恒河沙数。世界名娑呵。佛号释迦牟尼。今取灭度舍身舍利。欲入中阴教化。是妙觉如来光明。汝等欲往今正是时。尔时彼土菩萨百三十亿。受佛教诫来至忍界。佛告之曰。汝到彼土礼事供养勿怀懈慢。持吾名号问讯妙觉如来。兴居轻利游步强耶。菩萨受教礼彼佛足。右绕七匝忽然不现。来至娑呵世界。东北方去此八十七亿恒河沙数。世界名空净。佛号虚空藏。十号具足。菩萨百三十亿。东南方去此八十七亿恒河沙数。世界名炽然。佛号广显如来。十号具足。菩萨百三十亿。西南方去此八十七亿恒河沙数。世界名星宿。佛号月光如来。十号具足。菩萨百三十亿。西北方去此八十七亿恒河沙数。世界名坏魔。佛号勇猛伏如来。十号具足。菩萨百三十亿。上方去此八十七亿恒河沙数。世界名海迹。佛号上妙如来。十号具足。菩萨百三十亿。下方去此八十七亿恒河沙数。世界名通达。佛号无畏如来应供正遍知明行足善逝世间解无上士调御丈夫天人师佛世尊。告诸菩萨。汝等见此光明不乎。对曰。唯然已见。不审此光明是何佛光明照此世界。彼佛告曰。上方八十七亿恒河沙数。世界名娑呵。佛号释迦牟尼。今取灭度舍身舍利。欲入中阴教化。是妙觉如来光明。卿等欲往今正是时。彼佛土菩萨百三十亿。受佛教诫来至忍界。佛告之曰。汝到彼土礼事供养勿怀懈慢。持吾名号问讯妙觉如来。兴居轻利游步强耶。菩萨受教礼彼佛足。右绕七匝忽然不现。来至娑呵世界。礼事供养妙觉如来。头面礼足各一面坐。尔时妙觉如来出广长舌左右过耳。如优钵赤莲花色。吾从无数阿僧祇劫。行至清净无有虚妄。吾所度众生因缘已毕。如弃尸骸在旷野中。今复造缘更始立行。今此菩萨有立根得力。 有初发意者。复有四众未践迹者。当以佛力威神接引。令彼大众。知过去当来今现在。佛不可思议难有之法。尔时世尊即说颂曰。

&emsp;&emsp;世多愚惑人&emsp;&emsp;不入无漏捡

&emsp;&emsp;还在五道中&emsp;&emsp;染污不净行

&emsp;&emsp;我虽于忍界&emsp;&emsp;拔济五欲苦

&emsp;&emsp;善哉昔所愿&emsp;&emsp;今日已成办

&emsp;&emsp;如人唾于地&emsp;&emsp;智者谁能饮

&emsp;&emsp;吾从无数劫&emsp;&emsp;修佛清净行

&emsp;&emsp;舍身复受身&emsp;&emsp;非一劫二劫

&emsp;&emsp;若有明智者&emsp;&emsp;把土画舍利

&emsp;&emsp;况复睹我形&emsp;&emsp;有不解脱者

&emsp;&emsp;生死昼夜长&emsp;&emsp;愚在五道长

&emsp;&emsp;断灭无道长&emsp;&emsp;求佛泥洹长

&emsp;&emsp;本号释迦文&emsp;&emsp;留身舍利化

&emsp;&emsp;今当入空界&emsp;&emsp;中阴度萌类

尔时世尊说是颂时。八万四千那由他众生。厌患生死。皆发无上正真道意。复有七十亿众生。诸尘垢尽得法眼净。魔界菩萨七千万众。即从坐起收摄衣服。摩诃而去。

### 妙觉如来将诸菩萨入中阴教化品第二

尔时妙觉如来至真等正觉。察众坐定纯一无杂。应入中阴受禁戒法。多所饶益所度无量。建立弘誓施行佛事。尔时妙觉如来入无见顶三昧。使诸大众无数亿千那由他恒河沙数诸菩萨众。皆同一色如妙觉如来无有差别。尔时阎浮提大迦叶。诸比丘比丘尼。优婆塞优婆夷。天龙鬼神迦留罗甄陀罗摩睺罗乾闼婆鸠盘荼富单那人非人。八国王八亿百千众生。以神足力将入中阴。尔时世尊于其中间。而说颂曰。

&emsp;&emsp;中阴迷惑等&emsp;&emsp;迷荒无三尊

&emsp;&emsp;转身向五道&emsp;&emsp;随行所牵往

&emsp;&emsp;或堕二善道&emsp;&emsp;或入三恶趣

&emsp;&emsp;善哉可愍伤&emsp;&emsp;今日如来至

&emsp;&emsp;此类既得度&emsp;&emsp;我愿亦成办

&emsp;&emsp;无形受形教&emsp;&emsp;断想断灭本

&emsp;&emsp;三世诸佛等&emsp;&emsp;无不行此法

&emsp;&emsp;色法自炽然&emsp;&emsp;灭以定意道

&emsp;&emsp;如来真实相&emsp;&emsp;无生无起灭

&emsp;&emsp;观身内外空&emsp;&emsp;解知非常法

&emsp;&emsp;行由痴爱本&emsp;&emsp;如灰覆火上

&emsp;&emsp;愚者谓为灭&emsp;&emsp;火本犹常存

&emsp;&emsp;心为人毒本&emsp;&emsp;善恶随其形

&emsp;&emsp;行善即趣善&emsp;&emsp;行恶即趣恶

&emsp;&emsp;如人作恶行&emsp;&emsp;自谓后无报

&emsp;&emsp;临其报至时&emsp;&emsp;非亲所能代

&emsp;&emsp;犯戒无法行&emsp;&emsp;自称世无双

&emsp;&emsp;裸形食果蓏&emsp;&emsp;奉事日月神

&emsp;&emsp;自坠三恶趣&emsp;&emsp;不虑劫数期

&emsp;&emsp;此等非佛子&emsp;&emsp;虽近离我远

尔时妙觉如来说此颂已。即以神力入中阴中。化作七宝讲堂七宝高座。悬缯幡盖金银梯梐琉璃为地。后园浴池皆七宝成。凫雁鸳鸯异类奇鸟悲鸣相和。尔时世尊复以神力。使彼众生应七日终者。六日五日四日三日二日一日终者。尽令住寿。尔时世尊观彼众生心所趣向。欲得分别各住在一面。四向四得各在一面。初发意九住各在一面。向辟支佛得辟支佛各住一面。尔时世尊化作七百亿那由他七宝高座。一一高座尽有化佛。一一化佛尽说四非常偈。

&emsp;&emsp;一切行无常&emsp;&emsp;识为外尘法

&emsp;&emsp;起者必有尽&emsp;&emsp;彼灭最为乐

&emsp;&emsp;不生老病死&emsp;&emsp;亦不处三有

&emsp;&emsp;永处虚空界&emsp;&emsp;诸佛之堂室

&emsp;&emsp;无畏无点污&emsp;&emsp;不为欲爱染

&emsp;&emsp;香熏及五欲&emsp;&emsp;永尽无有馀

&emsp;&emsp;若断百八爱&emsp;&emsp;集法亦复然

&emsp;&emsp;前灭后不生&emsp;&emsp;及生道果证

&emsp;&emsp;佛法总要之&emsp;&emsp;三十七道品

&emsp;&emsp;无愿无相空&emsp;&emsp;诸佛之径路

&emsp;&emsp;利根众生等&emsp;&emsp;一闻不再受

&emsp;&emsp;断以智慧剑&emsp;&emsp;如火焚山野

&emsp;&emsp;难觉众生类&emsp;&emsp;亿佛在前立

&emsp;&emsp;罪根深坚固&emsp;&emsp;虽愍而难济

&emsp;&emsp;中阴受身等&emsp;&emsp;将导随言教

&emsp;&emsp;虽非本发心&emsp;&emsp;闻法则得度

尔时化佛说此颂时。七十八亿百千那由他中阴众生。起无上正真道意。发菩提心。尔时妙觉如来。最在中央升无畏座。十方诸神通菩萨。在左面坐。阎浮提摩诃迦叶。并四部众比丘比丘尼优婆塞优婆夷。在右面坐。诸天龙鬼神及大国王。在佛后坐。从四天王忉利天王。炎天兜术天廅天波利陀天廅波魔那天阿会豆修天首呵天波利陀首呵天须滞天须滞只耨天乃至阿迦腻叱天在虚空中。散华供养作天伎乐。中阴众生在如来前听受法教。尔时世尊以佛威神。令众生等心自念言。唯佛为我说法不为馀者。尔时世尊而说颂曰。

&emsp;&emsp;如来无量觉&emsp;&emsp;神变不可量

&emsp;&emsp;出入山石壁&emsp;&emsp;如鸟游虚空

&emsp;&emsp;本我阿僧祇&emsp;&emsp;积行累功德

&emsp;&emsp;度彼不自为&emsp;&emsp;使发菩提心

&emsp;&emsp;泥洹无去来&emsp;&emsp;亦不见受者

&emsp;&emsp;本我双树间&emsp;&emsp;转身来适此

&emsp;&emsp;我初发道心&emsp;&emsp;誓度众生类

&emsp;&emsp;一人不度者&emsp;&emsp;吾要终不舍

&emsp;&emsp;观此中阴人&emsp;&emsp;各有上中下

&emsp;&emsp;但以三句义&emsp;&emsp;四谛真如法

&emsp;&emsp;淫怒痴虽薄&emsp;&emsp;要须禅定除

&emsp;&emsp;八百疮痏病&emsp;&emsp;八万四千垢

&emsp;&emsp;施惠持戒忍&emsp;&emsp;精进禅智慧

&emsp;&emsp;善权巧方便&emsp;&emsp;拔断三毒根

&emsp;&emsp;色本非我有&emsp;&emsp;谁造此色本

&emsp;&emsp;了知色无形&emsp;&emsp;可谓梵志行

&emsp;&emsp;吾本未成佛&emsp;&emsp;为色之所惑

&emsp;&emsp;堕四颠倒法&emsp;&emsp;没陷生死海

&emsp;&emsp;今方究色本&emsp;&emsp;观色非真实

&emsp;&emsp;受想行识法&emsp;&emsp;秽污非真道

&emsp;&emsp;阴入十八界&emsp;&emsp;二十二根法

&emsp;&emsp;一一悉分别&emsp;&emsp;寂然无所著

&emsp;&emsp;欲界中阴人&emsp;&emsp;尘垢悉微薄

&emsp;&emsp;犹如新成衣&emsp;&emsp;尘土所污染

&emsp;&emsp;有目智慧人&emsp;&emsp;抖擞尘悉去

&emsp;&emsp;中阴众生类&emsp;&emsp;譬之亦如是

&emsp;&emsp;淫怒痴微薄&emsp;&emsp;闻法即得悟

&emsp;&emsp;一向心不移&emsp;&emsp;即得须陀洹

&emsp;&emsp;三转十二法&emsp;&emsp;复得斯陀含

&emsp;&emsp;坐上下分灭&emsp;&emsp;即得不还道

&emsp;&emsp;苦尽痴爱灭&emsp;&emsp;得成阿罗汉

&emsp;&emsp;道迹八十亿&emsp;&emsp;频来得道人

&emsp;&emsp;八万四千亿&emsp;&emsp;不还得道人

&emsp;&emsp;百万二千亿&emsp;&emsp;罗汉二恒沙

&emsp;&emsp;六通身清彻&emsp;&emsp;趣向各佛者

&emsp;&emsp;八万四千亿&emsp;&emsp;趣向菩萨心

&emsp;&emsp;其数如微尘&emsp;&emsp;吾本阎浮提

&emsp;&emsp;苦行不可数&emsp;&emsp;国财妻子施

&emsp;&emsp;头目血髓骨&emsp;&emsp;意坚如金刚

&emsp;&emsp;不为魔所动&emsp;&emsp;快哉大福报

&emsp;&emsp;何愿而不成

尔时坐上众生作是念言。佛独为我说法不为馀者。趣声闻道者。得声闻道者。趣辟支佛道者。得辟支佛道者。趣菩提道者。得菩提道者。

### 妙觉如来入中阴分身品第三

尔时座上有菩萨名定化王。即从坐起偏露右臂右膝著地。长跪叉手前白佛言。善哉世尊。快说斯义晓了众生。音响所趣闻法易度。复有难度者。观见众生有淫怒痴薄者。无淫怒痴薄者。或在有对法者。或在无对法者。或在可见法者。或在不可见法者。或在有漏法者。或在无漏法者。或在有为法者。或在无为法者。或在可记法者。或在不可记法者。或在欲界法者。或在不可解法者。或在色界法者。或在无色界法者。或在中阴微形法者。或在中阴非微形法者。或在五色识法者。或在五色非识法者。或在非想非不想识法者。或不在非想非不想识法者。或在一住至九住者。有在一住非一住者。有在九住非九住者。唯愿世尊一一敷演。令诸菩萨永无犹豫。众生之类闻法解脱。尔时世尊以梵净柔濡之音。赞定化王菩萨曰。善哉善哉。族姓子。乃能于如来前作师子吼。今当与汝一一分别。谛听谛听善思念之。汝所问者。可见法不可见法者。为眼见色。为色入眼。定化王菩萨言。亦不眼见色亦不离眼。亦不色入眼亦不离色。佛告定化王菩萨。族姓子。眼非色色非眼。何者是观。定化王菩萨白佛言。识法实住观法乃起。佛告定化王菩萨。云何族姓子。识为有法。识为无法。定化王菩萨白佛言。识非有为不离有为。识非无为不离无为。佛告定化王菩萨。何谓有为。何谓无为。定化王菩萨白佛言。起者有为。住者无为。于第一义法。不见有起。不见在住。法性清净无色无识。于泥洹法无所染著。眼非色色非眼。无可见法无不可见法。过去眼过去色过去识。未来眼未来色未来识。现在眼现在色现在识。非有眼色识。非无眼色识。是谓泥洹清净法。尔时定化王菩萨。今欲闻如来说有对无对法。佛告定化王菩萨曰。族姓子。声为有对耶。无对耶。定化王菩萨白佛言。声亦有对亦无对。佛告定化王菩萨。声亦不有对亦不无对。云何族姓子。此声彼应为有为无为虚为实。云何族姓子。虚空可画得成字不。对曰。唯然世尊。不可得也。何以故。如来习行于阿僧祇劫。亦不见有亦不见无。亦不见有三世。亦不见无三世。乃至非想非不想。亦复如是。尔时定化王菩萨白佛言。上诸法观一一悉知。唯愿如来至真应供正遍知明行足善逝世间解无上士调御丈夫天人师佛世尊。说三微妙法。何者最妙中阴形耶。五色识形耶。非想非不想识耶。尔时世尊知众会心皆有疑即于座上。而说颂曰。

&emsp;&emsp;吾受三界苦&emsp;&emsp;愚惑痴爱心

&emsp;&emsp;经历阿僧祇&emsp;&emsp;在有亦在无

&emsp;&emsp;破坏生死劫&emsp;&emsp;今乃得成佛

&emsp;&emsp;以本弘誓愿&emsp;&emsp;度于不度者

&emsp;&emsp;佛力无等伦&emsp;&emsp;三界无比尊

&emsp;&emsp;一向无二心&emsp;&emsp;自誓得成佛

&emsp;&emsp;吾从政炷佛&emsp;&emsp;初发无等心

&emsp;&emsp;欲缚所缠裹&emsp;&emsp;坚固难可拔

&emsp;&emsp;空定无相愿&emsp;&emsp;分别三三昧

&emsp;&emsp;先念出入息&emsp;&emsp;分别善恶道

&emsp;&emsp;执心擎油钵&emsp;&emsp;行步不失仪

&emsp;&emsp;犹人见劫烧&emsp;&emsp;焚烧重罪者

&emsp;&emsp;福升光音天&emsp;&emsp;轻者于他方

&emsp;&emsp;三品众生类&emsp;&emsp;中阴受形者

&emsp;&emsp;受化不思议&emsp;&emsp;非我谁能说

&emsp;&emsp;五色识众生&emsp;&emsp;不同于三界

&emsp;&emsp;如来最胜尊&emsp;&emsp;入彼识教化

&emsp;&emsp;一一分别说&emsp;&emsp;不遭百八爱

&emsp;&emsp;应成须陀洹&emsp;&emsp;为说须陀洹

&emsp;&emsp;应成斯陀含&emsp;&emsp;为说斯陀含

&emsp;&emsp;应成阿那含&emsp;&emsp;为说阿那含

&emsp;&emsp;应成阿罗汉&emsp;&emsp;为说阿罗汉

&emsp;&emsp;应成辟支佛&emsp;&emsp;为说辟支佛

&emsp;&emsp;应菩萨道者&emsp;&emsp;为说菩萨法

&emsp;&emsp;得须陀洹者&emsp;&emsp;三十二亿人

&emsp;&emsp;得斯陀含者&emsp;&emsp;四十二亿人

&emsp;&emsp;得阿那含者&emsp;&emsp;五十二亿人

&emsp;&emsp;得阿罗汉者&emsp;&emsp;六十二亿人

&emsp;&emsp;得辟支佛者&emsp;&emsp;七十二亿人

&emsp;&emsp;得菩萨道者&emsp;&emsp;八十二亿人

尔时世尊重说颂曰。

&emsp;&emsp;本我无心法&emsp;&emsp;现以教化众

&emsp;&emsp;见烟知有火&emsp;&emsp;见云知有雨

&emsp;&emsp;行步知君子&emsp;&emsp;见星知有月

&emsp;&emsp;吾我心尽断&emsp;&emsp;不有我无我

&emsp;&emsp;经历劫数期&emsp;&emsp;非月非日数

&emsp;&emsp;佛以思惟得&emsp;&emsp;非凡夫所及

&emsp;&emsp;善哉大圣尊&emsp;&emsp;普服诸十方

&emsp;&emsp;去离欲界法&emsp;&emsp;处中阴教化

&emsp;&emsp;此诸佛教法&emsp;&emsp;处阴不见阴

&emsp;&emsp;此等众生类&emsp;&emsp;发愿各各异

&emsp;&emsp;吾我自缚著&emsp;&emsp;我本彼亦尔

&emsp;&emsp;佛以思惟本&emsp;&emsp;思惟本末观

&emsp;&emsp;一意一念顷&emsp;&emsp;断垢不为难

&emsp;&emsp;垢本胜于我&emsp;&emsp;坠我于三趣

&emsp;&emsp;今我胜于垢&emsp;&emsp;灭汝入涅槃

&emsp;&emsp;善哉大圣尊&emsp;&emsp;独步无二迹

&emsp;&emsp;见我一迹者&emsp;&emsp;阎浮人得度

&emsp;&emsp;身行有三事&emsp;&emsp;口行有四事

&emsp;&emsp;意行有三事&emsp;&emsp;尘垢生死海

&emsp;&emsp;九众生居处&emsp;&emsp;识之所经历

&emsp;&emsp;分别我无我&emsp;&emsp;无我亦无彼

&emsp;&emsp;诸佛世尊等&emsp;&emsp;心普无有边

&emsp;&emsp;一意念众生&emsp;&emsp;所受不可限

&emsp;&emsp;身净不行恶&emsp;&emsp;口言常清净

&emsp;&emsp;心净如佛心&emsp;&emsp;是诸佛之法

&emsp;&emsp;身为苦器法&emsp;&emsp;此非三世有

&emsp;&emsp;非我谁能知&emsp;&emsp;谁知免此苦

&emsp;&emsp;如来之功德&emsp;&emsp;诸相佣髀等

&emsp;&emsp;师子胸臆相&emsp;&emsp;一一毛孔光

&emsp;&emsp;掌相千辐理&emsp;&emsp;示以善恶道

&emsp;&emsp;舌齿声光清&emsp;&emsp;济度阿僧祇

&emsp;&emsp;眼耳鼻及发&emsp;&emsp;肉髻顶无见

&emsp;&emsp;虚空犹可穷&emsp;&emsp;佛相不可量

尔时世尊说此颂已。八十亿中阴众生于无馀泥洹界发金刚心。一一成佛与妙觉如来皆同一号。佛告定化王菩萨。所问有漏无漏。有对无对。可见不可见。当来过去现在法。当与汝说。定化王菩萨白言。世尊。愿乐欲闻。佛告定化王菩萨。谛听谛听善思念之。吾当与汝一一分别。云何定化王。何者是缘尽。何者非缘尽。六入尘垢重。染我痴爱法。观内外出入息法。八万四千度无极。生生不可灭。念念成其形。有漏八万四千。无漏三十七。有为无为法。此非泥洹道。身净不犯恶。口言无有失。心净与定合。四等遍一切。是谓菩萨行。

### 贤护菩萨问事品第四

尔时贤护菩萨即从坐起。偏袒右臂右膝著地。长跪叉手前白佛言。善哉世尊。欲色无色三分众生。其识难量。何者有漏量。何者无漏量。何者有为量。何者无为量。何者有色无色量。何者有欲无欲量。何者有记无记量。尔时世尊闻贤护菩萨所问事。即说颂曰。

&emsp;&emsp;处在胞胎中&emsp;&emsp;受形多种类

&emsp;&emsp;前灭后已生&emsp;&emsp;其如恒沙数

&emsp;&emsp;三分识众生&emsp;&emsp;尘垢非一等

&emsp;&emsp;或闻声而度&emsp;&emsp;或见形得道

&emsp;&emsp;今我妙觉佛&emsp;&emsp;降神入中阴

&emsp;&emsp;一一分别了&emsp;&emsp;有漏无漏法

&emsp;&emsp;得道成果证&emsp;&emsp;五色识易度

&emsp;&emsp;斯等一部界&emsp;&emsp;不在有无漏

&emsp;&emsp;众生在中阴&emsp;&emsp;如我身无异

&emsp;&emsp;苦痛五阴形&emsp;&emsp;如转轮无尽

&emsp;&emsp;吾我本无字&emsp;&emsp;声响亦无名

&emsp;&emsp;观身三十六&emsp;&emsp;欲界有量法

&emsp;&emsp;三分留二分&emsp;&emsp;此中阴众生

&emsp;&emsp;五色识众生&emsp;&emsp;不染三界苦

&emsp;&emsp;无明痴爱惑&emsp;&emsp;隐相非不相

&emsp;&emsp;有漏苦谛本&emsp;&emsp;断结不及色

&emsp;&emsp;集谛二十八&emsp;&emsp;寂然尘垢除

&emsp;&emsp;三十七道品&emsp;&emsp;道谛为实果

&emsp;&emsp;贤护汝今知&emsp;&emsp;有漏无漏法

&emsp;&emsp;记法无记法&emsp;&emsp;今当与汝说

&emsp;&emsp;有记善恶行&emsp;&emsp;无记痴盲法

&emsp;&emsp;坠堕于生死&emsp;&emsp;非我无能济

当佛世尊说此语时。九十一亿众生。皆发无上道意。四十七亿那由他众生。尽得阿罗汉果。

### 道树品第五

尔时座上有菩萨名曰树王。即从坐起偏露右臂右膝著地。长跪叉手前白佛言。善哉世尊。如来所说甚奇甚特。未知如来欲说有漏耶无漏耶。唯愿世尊。句句说之。何者有漏。何者无漏。佛告之曰。有生有灭是谓有漏。无生无灭是谓无漏。有我有身是谓有漏。无我无身是谓无漏。眼是色对是谓有漏。无眼无色是谓无漏。有识有想有形是谓有漏。无识无想无形是谓无漏。三识处所住有身者。是谓有漏。一识一处有一形者。是谓无漏。有形非想非非想是量法有用。不用处三禅地。厌患生死故名不用。有愿不愿始发初禅。快哉斯乐心不倾动。念净喜安自守五行。成就有想有灭。斯出入法喜行。百八爱一念。一亿行中间。想想不可尽。况彼现在身。无彼无我想。吾从无数劫舍此就此。三识所经处非有亦无我。甚哉三界苦。受身生死难。譬如工幻法。以拳诳小儿。识神无形法。起灭无常定。我则无我身。况有识形法。想亦无想法。亦不见有识。四阴竟何在。由识而分别。苦阴有五行。非我非汝有。吾从无数劫。经历三识处。除天鬼神龙。何处无妙觉。我行众善法。誓度阿僧祇随形而教化。受化不可量。如来清净行。广普无边崖。神通内外照。观察于三世。有形无形类。思惟十想结。无复尘垢患。虚空无边际。不见有往来。心无中间念。忍辱功德成。积一成佛道。寂灭泥洹乐。起亦不见起。生亦不见生。况有起灭者。诸天世人民。能断至彼岸。缚著染三界。经历生死海。贪欲自缠裹。为色之所惑。永处三有中。佛力无所畏。威神接得度。为彼不自为。功德不可量。恒以四意止。五根五力。七觉意宝华。三十七助道法。空无相愿三昧。善权化生死。六度至彼岸。不以劫数期。周旋虚空界。度脱未脱者。得道如微尘。无我无彼想。一音演微法。受化无边崖。道心观察法。不见起灭者。分别内外身。系于安般息。息长亦知长。息短亦知短。乱想亦知乱。定想亦知定。一向无乱想。清净行正法。尔时世尊即说颂曰。

&emsp;&emsp;佛力之所行&emsp;&emsp;普润天世人

&emsp;&emsp;学无学众生&emsp;&emsp;下及凡夫人

&emsp;&emsp;心念断众相&emsp;&emsp;皆到无畏处

&emsp;&emsp;分别空无相&emsp;&emsp;清净修道场

&emsp;&emsp;庄严佛道树&emsp;&emsp;皆令同一色

&emsp;&emsp;转无上法轮&emsp;&emsp;阐扬法鼓音

&emsp;&emsp;非魔部界分&emsp;&emsp;之所能转者

&emsp;&emsp;甘露法藏开&emsp;&emsp;普润一切众

&emsp;&emsp;济度阿僧祇&emsp;&emsp;无量无等类

&emsp;&emsp;最胜所接度&emsp;&emsp;无能量度者

&emsp;&emsp;善哉不思议&emsp;&emsp;所度不可量

&emsp;&emsp;我本所造行&emsp;&emsp;唯佛能称量

&emsp;&emsp;不见吾我法&emsp;&emsp;法利利益人

&emsp;&emsp;功勋过三界&emsp;&emsp;得入泥洹界

&emsp;&emsp;清净无尘秽&emsp;&emsp;如月星中明

尔时世尊说此颂时。八十四亿那由他百千亿中阴众生。诸尘垢尽得法眼净。复有十千亿五色识众生。发心向菩提不退转道。