# 省庵法师语录

# 目录

- 《省庵法师遗书》叙
- 卷 上
  - 劝发菩提心文
  - 涅槃会发愿文
  - 回向偈（并叙）
  - 念佛偈
  - 念佛开示
  - 示禅者念佛偈
  - 念佛警策
  - 示吕居士偈
  - 警世偈
  - 释迦如来舍利宝塔赞
  - 阿弥陀佛像赞
  - 观音大士像赞
  - 示现观音像赞（并叙）
  - 药山大师书空图赞
  - 血书文殊像赞
  - 净业堂铭
  - 寸香斋铭
  - 斋堂铭
  - 东铭
  - 西铭
  - 看经铭
  - 浴室铭
  - 厕室铭
  - 卧室铭
  - 《舍利忏》叙
  - 重建涅槃忏会叙
  - 《涅槃会约》叙
  - 《涅槃会约》第二叙
  - 祷灵鳗菩萨文
  - 与茅静远居士书
  - 应赴说
  - 然指问辩
  - 念佛著魔辩
  - 梅芳法师往生传
  - 圣眼上人往生传
  - 念佛规约（并引）
  - 净业堂规约（并引）
- 卷 下
    - 劝修净土诗（并叙）
    - 八苦诗
    - 发愿偈
    - 不净观颂（并叙）
    - 四念处颂（并叙）
    - 种树叹
    - 题蓝田叔画《莲华佛国图》
    - 舍身祈雨歌（有叙）
    - 赠东阿居士二首
    - 将赴浙中留别朔方居士
    - 漉水囊
    - 礼塔纪事八首（并叙）
    - 寸香斋诗
    - 偶成四首
    - 念佛述怀
    - 辞世
    - 省庵法师传（附录）
- 附 录
    - 《西方发愿文》注
    - 《东海若》解
- 又 附
    - 悟慧识语
    - 张悟基识语
    -  陈悟候序
    -  贝墉识语
- 三 附
    - 印光大师论省庵大师

# 《省庵法师遗书》叙

《省庵法师遗稿》，向有流通本，其弟子际本所录，而正因刻之者也。其《净土诗》《劝发菩提心文》《涅槃会发愿文》别为一录。余从吴趋龙兴寺，得一钞本，亦本公所录，中多诗偈，乃刻本所未及。寺僧安公属余会三为一，稍有芟汰，择其切要者登之。既卒业，以授安公，刻行于世，而以师所注《云栖发愿文》《〈东海若〉解》附之。

余读师《劝发菩提心文》，未尝不汗浃背、涕沾衣也。昔我世尊始成正觉，叹曰：“奇哉！奇哉！无一众生而不具有如来智慧，但以妄想颠倒执著，不能证得。若离妄想，一切智、自然智、无碍智则得现前。”吾壹不解此诸众生于妄想执著何苦而不离，于如来智慧又何惮而不证，卒乃舍父逃逝，长劫漂流，甘为客作贱人而不知反，此无他故，不觉而已矣。

菩提心者，即觉之异名。才觉，则现前妄想执著全是如来智慧。盖如来智慧无体，以众生妄想为体；众生妄想无体，以如来智慧为体。如水成波，全波是水，从本以来，毕竟常住无馀涅槃故。然而觉与不觉之分，断不可以自瞒自昧者也。于此瞿然而思，砉然以解，则菩提心之发，自有沛然莫御者。此心既发，一切智、自然智、无碍智又何用他求哉？

师生当像、季之馀，因瞻舍利，顿发大心，其生平行在《梵网》，志在西方，发而为言，披肝露胆，一片血诚，救焚拯溺，不足为喻，真末法之精进幢也！昔善财童子遍参知识，首于文殊所得根本智，继见德云，复闻念佛法门，其卒也，普贤以十大愿王导归极乐。观师之志事，抑何与华严大士不谋而合辙欤！

或言：菩提心者，遍一切处，何有智者，愿东愿西？

答：大心凡夫初入法界，未证无生忍，一经胎狱，便昧夙因，何如托质莲台，永离分段，闻法得果，分身普应，上事诸佛，下度众生，直至泥洹，更无退转？其为利害，较若天渊矣！且汝谓“菩提心者，遍一切处”，然则自东而西，譬如一臂之伸屈，顾于一体之中，乐其屈，不乐其伸也，可谓智乎？

呜呼！师今往矣！虚空有尽，我愿无尽，师之心其何穷已矣！读斯录者，有能志师之志、行师之事者乎？即谓师现身说法可也，余当布发承足，以诸香华而散其处。

乾隆五十一年元日净业学人彭际清谨撰

# 卷 上

净业学人彭际清重订

## 劝发菩提心文

不肖愚下凡夫僧实贤，泣血稽颡，哀告现前大众及当世净信男女等，唯愿慈悲，少加听察。

尝闻入道要门，发心为首；修行急务，立愿居先。愿立则众生可度，心发则佛道堪成。苟不发广大心，立坚固愿，则纵经尘劫，依然还在轮回；虽有修行，总是徒劳辛苦。故《华严经》云：“忘失菩提心，修诸善法，是名魔业。”忘失尚尔，况未发乎？故知欲学如来乘，必先具发菩萨愿，不可缓也。然心愿差别，其相乃多，若不指陈，如何趣向？今为大众略而言之，相有其八，所谓邪正、真伪、大小、偏圆是也。

云何名为邪正、真伪、大小、偏圆邪？

世有行人，一向修行，不究自心，但知外务，或求利养，或好名闻，或贪现世欲乐，或望未来果报。如是发心，名之为邪。既不求利养名闻，又不贪欲乐果报，唯为生死，为菩提。如是发心，名之为正。

念念上求佛道，心心下化众生。闻佛道长远，不生退怯；观众生难度，不生厌倦。如登万仞之山，必穷其顶；如上九层之塔，必造其颠。如是发心，名之为真。有罪不忏，有过不除。内浊外清，始勤终怠。虽有好心，多为名利之所夹杂；虽有善法，复为罪业之所染污。如是发心，名之为伪。

众生界尽，我愿方尽；菩提道成，我愿方成。如是发心，名之为大。观三界如牢狱，视生死如冤家。但期自度，不欲度人。如是发心，名之为小。

若于心外见有众生及以佛道，愿度愿成，功勋不忘，知见不泯。如是发心，名之为偏。若知自性是众生，故愿度脱，自性是佛道，故愿成就，不见一法离心别有，以虚空之心，发虚空之愿，行虚空之行，证虚空之果，亦无虚空之相可得。如是发心，名之为圆。

知此八种差别，则知审察；知审察，则知去取；知去取，则可发心。

云何审察？谓我所发心，于此八中，为邪为正？为真为伪？为大为小？为偏为圆？

云何去取？所谓去邪去伪，去小去偏，取正取真，取大取圆。如此发心，方得名为真正发菩提心也。

此菩提心，诸善中王，必有因缘，方得发起。今言因缘，略有十种。何等为十？一者，念佛重恩故；二者，念父母恩故；三者，念师长恩故；四者，念施主恩故；五者，念众生恩故；六者，念死生苦故；七者，尊重己灵故；八者，忏悔业障故；九者，求生净土故；十者，为念正法得久住故。

云何念佛重恩？谓我释迦如来最初发心，为我等故，行菩萨道，经无量劫，备受诸苦。我造业时，佛则哀怜，方便教化，而我愚痴，不知信受；我堕地狱，佛复悲痛，欲代我苦，而我业重，不能救拔；我生人道，佛以方便，令种善根，世世生生，随逐于我，心无暂舍。佛初出世，我尚沈沦；今得人身，佛已灭度。何罪而生末法？何福而预出家？何障而不见金身？何幸而躬逢舍利？如是思惟，向使不种善根，何以得闻佛法？不闻佛法，焉知常受佛恩？此恩此德，邱山难喻，自非发广大心，行菩萨道，建立佛法，救度众生，纵使粉骨碎身，岂能酬答？是为发菩提心第一因缘也。

云何念父母恩？哀哀父母，生我劬劳。十月三年，怀胎乳哺，推干去湿，咽苦吐甘，才得成人，指望绍继门风，供承祭祀。今我等既已出家，滥称释子，忝号沙门，甘旨不供，祭扫不给，生不能养其口体，死不能导其神灵，于世间则为大损，于出世又无实益，两途既失，重罪宁逃？如是思惟，唯有百劫千生常行佛道，十方三世普度众生，则不唯一生父母，生生父母俱蒙拔济；不唯一人父母，人人父母尽可超升。是为发菩提心第二因缘也。

云何念师长恩？父母虽能生育我身，若无世间师长，则不知礼义；若无出世师长，则不解佛法。不知礼义，则同于异类；不解佛法，则何异俗人？今我等粗知礼义，略解佛法，袈裟被体，戒品沾身，此之重恩，从师长得。若求小果，仅能自利。今为大乘，普愿利人，则世出世间二种师长俱蒙利益。是为发菩提心第三因缘也。

云何念施主恩？谓我等今者日用所资，并非己有，三时粥饭，四季衣裳，疾病所须，身口所费，此皆出自他力，将为我用。彼则竭力躬耕，尚难糊口；我则安坐受食，犹不称心。彼则纺织不已，犹自艰难；我于安服有馀，宁知爱惜？彼则荜门蓬户，扰攘终身；我则广宇闲庭，优悠卒岁。以彼劳而供我逸，于心安乎？将他利而润己身，于理顺乎？自非悲智双运，福慧二严，檀信沾恩，众生受赐，则粒米寸丝，酬偿有分，恶报宁逃？是为发菩提心第四因缘也。

云何念众生恩？谓我与众生从旷劫来，世世生生互为父母，彼此有恩。今虽隔世昏迷，互不相识，以理推之，宁无报效？今之披毛带角，安知非昔为其子乎？今之蠕动蜎飞，安知不曾为我父乎？每见幼离父母，长而容貌都忘；何况宿世亲缘，今则张王宁记？彼其号呼于地狱之下，宛转于饿鬼之中，苦痛谁知？饥虚安诉？我虽不见不闻，彼必求拯求济。非经不能陈此事，非佛不能道此言，彼邪见人何足以知此？是故菩萨观于蝼蚁，皆是过去父母、未来诸佛，常思利益，念报其恩。是为发菩提心第五因缘也。

云何念生死苦？谓我与众生从旷劫来，常在生死，未得解脱，人间天上，此界他方，出没万端，升沈片刻，俄焉而天，俄焉而人，俄焉而地狱、畜生、饿鬼。黑门朝出而暮还，铁窟暂离而又入。登刀山也，则举体无完肤；攀剑树也，则方寸皆割裂。热铁不除饥，吞之则肝肠尽烂；洋铜宁疗渴，饮之则骨肉都糜。利锯解之，则断而复续；巧风吹之，则死已还生。猛火城中，忍听叫嗥之惨；煎熬盘里，但闻苦痛之声。冰冻始凝，则状似青莲蕊结；血肉既裂，则身如红藕华开。一夜死生，地下每经万遍；一朝苦痛，人间已过百年。频烦狱卒疲劳，谁信阎翁教诫？受时知苦，虽悔恨以何追？脱已还忘，其作业也如故。鞭驴出血，谁知吾母之悲？牵豕就屠，宁识乃翁之痛？食其子而不知，文王尚尔；啖其亲而未识，凡类皆然。当年恩爱，今作冤家；昔日寇仇，今成骨肉。昔为母而今为妇，旧是翁而新作夫。宿命知之，则可羞可耻；天眼视之，则可笑可怜。粪秽丛中，十月包藏难过；脓血道里，一时倒下可怜。少也何知，东西莫辨；长而有识，贪欲便生。须臾而老病相寻，迅速而无常又至。风火交煎，神识于中溃乱；精血既竭，皮肉自外干枯。无一毛而不被针钻，有一窍而皆从刀割。龟之将烹，其脱壳也犹易；神之欲谢，其去体也倍难。心无常主，类商贾而处处奔驰；身无定形，似房屋而频频迁徙。大千尘点，难穷往返之身；四海波涛，孰计别离之泪？峨峨积骨，过彼崇山；莽莽横尸，多于大地。向使不闻佛语，此事谁见谁闻？未睹佛经，此理宁知宁觉？其或依前贪恋，仍旧痴迷，只恐万劫千生，一错百错。人身难得而易失，良时易往而难追。道路冥冥，别离长久，三途恶报，还自受之，痛不可言，谁当相代？兴言及此，能不寒心！是故宜应断生死流，出爱欲海，自他兼济，彼岸同登，旷劫殊勋，在此一举。是为发菩提心第六因缘也。

云何尊重己灵？谓我现前一心，直下与释迦如来无二无别，云何世尊无量劫来早成正觉，而我等昏迷颠倒，尚做凡夫？又，佛世尊则具有无量神通智慧、功德庄严，而我等则但有无量业系烦恼、生死缠缚。心性是一，迷悟天渊，静言思之，岂不可耻？譬如无价宝珠，没在淤泥，视同瓦砾，不加爱重，是故宜应以无量善法对治烦恼。修德有功，则性德方显，如珠被濯，悬在高幢，洞达光明，映蔽一切，可谓不孤佛化，不负己灵。是为发菩提心第七因缘也。

云何忏悔业障？经言：“犯一吉罗，如四天王寿五百岁堕泥犁中。”吉罗小罪，尚获此报，何况重罪？其报难言。今我等日用之中，一举一动，恒违戒律；一飧一水，频犯尸罗。一日所犯，亦应无量，何况终身历劫所起之罪？更不可言矣。且以五戒言之，十人九犯，少露多藏。五戒名为优婆塞戒，尚不具足，何况沙弥、比丘、菩萨等戒？又不必言矣。问其名，则曰我比丘也，问其实，则尚不足为优婆塞也，岂不可愧哉！当知佛戒不受则已，受则不可毁犯；不犯则已，犯则终必堕落。若非自愍愍他，自伤伤他，身口并切，声泪俱下，普与众生求哀忏悔，则千生万劫，恶报宁逃？是为发菩提心第八因缘也。

云何求生净土？谓在此土修行，其进道也难；彼土往生，其成佛也易。易故一生可致，难故累劫未成。是以往圣前贤，人人趣向；千经万论，处处指归。末世修行，无越于此。然经称少善不生，多福乃致。言多福，则莫若执持名号；言多善，则莫若发广大心。是以暂持圣号，胜于布施百年；一发大心，超过修行历劫。盖念佛本期作佛，大心不发，则虽念奚为？发心原为修行，净土不生，则虽发易退。是则下菩提种，耕以念佛之犁，道果自然增长；乘大愿船，入于净土之海，西方决定往生。是为发菩提心第九因缘也。

云何令正法久住？谓我世尊无量劫来，为我等故，修菩提道，难行能行，难忍能忍，因圆果满，遂致成佛。既成佛已，化缘周讫，入于涅槃。正法、像法皆已灭尽，仅存末法，有教无人，邪正不分，是非莫辨，竞争人我，尽逐利名，举目滔滔，天下皆是。不知佛是何人，法是何义，僧是何名，衰残至此，殆不忍言。每一思及，不觉泪下。我为佛子，不能报恩，内无益于己，外无益于人，生无益于时，死无益于后。天虽高，不能覆我；地虽厚，不能载我。极重罪人，非我而谁？由是痛不可忍，计无所出，顿忘鄙陋，忽发大心，虽不能挽回末运于此时，决当图护持正法于来世。是故偕诸善友，同到道场，述为忏摩，建兹法会。发四十八之大愿，愿愿度生；期百千劫之深心，心心作佛。从于今日，尽未来际，毕此一形，誓归安养。既登九品，回入娑婆，俾得佛日重辉，法门再阐。僧海澄清于此界，人民被化于东方。劫运为之更延，正法得以久住。此则区区真实苦心。是为发菩提心第十因缘也。

如是十缘备识，八法周知，则趣向有门，开发有地。相与得此人身，居于华夏，六根无恙，四大轻安，具有信心，幸无魔障。况今我等又得出家，又受具戒，又遇道场，又闻佛法，又瞻舍利，又修忏法，又值善友，又具胜缘，不于今日发此大心，更待何日？唯愿大众，愍我愚诚，怜我苦志，同立此愿，同发是心，未发者今发，已发者增长，已增长者今令相续。勿畏难而退怯，勿视易而轻浮。勿欲速而不久长，勿懈怠而无勇猛。勿委靡而不振起，勿因循而更期待。勿因愚钝而一向无心，勿以根浅而自鄙无分。譬诸种树，种久则根浅而日深；又如磨刀，磨久则刀钝而成利。岂可因浅勿种，任其自枯；因钝弗磨，置之无用？

又若以修行为苦，则不知懈怠尤苦。修行则勤劳暂时，安乐永劫；懈怠则偷安一世，受苦多生。况乎以净土为舟航，则何愁退转？又得无生为忍力，则何虑艰难？当知地狱罪人，尚发菩提于往劫；岂可人伦佛子，不立大愿于今生？无始昏迷，往者既不可谏；而今觉悟，将来犹尚可追。然迷而未悟，固可哀怜；苟知而不行，尤为痛惜。若惧地狱之苦，则精进自生；若念无常之速，则懈怠不起。

又须以佛法为鞭策，善友为提携，造次弗离，终身依赖，则无退失之虞矣。勿言一念轻微，勿谓虚愿无益。心真则事实，愿广则行深。虚空非大，心王为大；金刚非坚，愿力最坚。

大众诚能不弃我语，则菩提眷属从而联姻，莲社宗盟自今缔好。所愿同生净土，同见弥陀，同化众生，同成正觉，则安知未来三十二相、百福庄严，不从今日发心立愿而始也？愿与大众共勉之。幸甚幸甚！

## 涅槃会发愿文

仰白十方三宝、释迦本师、弥陀慈父、观音势至、涅槃会上一切圣贤，唯愿慈悲，证明发愿。

比丘某与现前大众建立此会，并发大心，有十种因缘。何等为十？一者，念佛重恩难报故；二者，念父母恩故；三者，念生死苦故；四者，自伤不见佛故；五者，睹佛法欲灭，众生可愍故；六者，舍利难值，自欣得值故；七者，涅槃难遇，生悲恋心故；八者，令诸众生未种善根，令得下种，已种善根，令增长故；九者，令诸众生归佛法僧，远离邪见故；十者，与现前大众同发誓愿，求生净土故。即于佛前合掌恭敬而发誓言：

第一愿者，愿我过去父母、历劫亲缘承三宝力，速离恶趣，得生人天，渐次修行，悉得成佛。

第二愿者，愿我无始以来，诸不善业悉皆消灭，永尽无馀。

第三愿者，愿我无始以来，贪爱烦恼永尽无馀，亦令众生皆得断除一切贪爱。

第四愿者，愿我无始以来，嗔恚烦恼永尽无馀，亦令众生皆得断除一切嗔恚。

第五愿者，愿我无始以来，邪见烦恼永尽无馀，亦令众生皆得断除一切邪见。

第六愿者，愿我现生之内，一切魔事皆悉远离，一切恶报悉皆不受，至得无生忍时，以我色身代诸众生受无量苦，令其皆得一切安乐。

第七愿者，愿我速证念佛三昧，心心无间，念念相应，于佛菩提，永无退转。

第八愿者，愿我得大智慧，悉皆通达一切佛法。

第九愿者，愿我得大辩才，阐扬净土法门，令无量人咸生彼国。

第十愿者，愿得闻持陀罗尼门，自然记忆一切经典，为人演说，而无疲倦。

第十一愿者，愿我得大忍力，具大观智，不为名闻利养之所劫夺，不为爱憎毁誉之所伤害，于五浊世，善化众生。

第十二愿者，愿我大小律仪、性业遮业悉得清净，安住梵行，成就众生。

第十三愿者，愿我临命终时，预知时至，身心自在，正念分明，弥陀圣众持金莲华来迎接我，如一念顷，生极乐国，令诸闻见咸发信心，皆得修行，生彼国土。

第十四愿者，愿我生净土后，悟无生忍，还来化度一切众生，同生极乐。

第十五愿者，愿我诸佛出世，长得值遇，亲近供养，佛初成道，劝转法轮；佛入涅槃，请久住世；法欲灭时，护持正法，令得久住；无佛法处，兴显佛法，开示众生。

第十六愿者，愿我生净土后，速入娑婆，以神通愿力，令释迦佛法延至弥勒出时，不使断绝。

第十七愿者，愿我来世宏阐毗尼，建立正法，先以戒律摄诸众生，后以定慧而成就之。

第十八愿者，愿我来世具足智慧辩才力故，令一切外道所有议论皆悉破坏，一切邪见同归正见。

第十九愿者，愿我来世具足神通天眼，见有众生应折伏则折伏，应摄受则摄受，令其增长善根，调伏恶念。

第二十愿者，愿我来世化度众生，知诸众生欲行恶法未成就者，我现恶相而恐怖之，令其恶事皆悉不成。

第二十一愿者，若有众生欲行善法未成就者，我现善相而喜悦之，令其善事皆速成就。

第二十二愿者，若有众生已作之罪，有惭愧心，欲忏悔者，闻我名号，乃至十恶五逆，无不消灭。

第二十三愿者，若诸众生现在作善，有懈怠心，欲退失者，闻我名号，乃至一毫之善，永无退转，复更勤修一切善法。

第二十四愿者，愿我入世化度众生，于贫穷者，令得伏藏；于病苦者，令得良药；饥渴众生，令得饮食；裸形众生，令得衣服；厄难众生，解脱众苦；失道众生，示以正道；愚痴众生，令得智慧，乃至一切所须，皆令果遂。使诸众生先得世乐，后得出世无上法乐。

第二十五愿者，愿我来世于刀兵劫，现为良将，殄灭干戈；于疾疫世，现作药草，救疗众病；于饥馑世，现作稻粮；于热恼处，现作凉风；于枯槁处，现为甘雨；于险阻处，现作津梁；于昏暗处，现为灯火。随诸众生所欲得者，皆现作之，令诸众生若行若住，若坐若卧，咸得安乐，发菩提心。

第二十六愿者，愿我来世拥护佛法，于阎浮提现作国王、大臣，威德自在，化导人民，令行佛法；于其国界永断杀业，不行恶事；诸有不信谤三宝者，即以势力而摧伏之。

第二十七愿者，我于来世救度众生，现作摩竭大鱼，以自身肉施与众生，随取随生，不可穷尽；或复现作金翅鸟王、龙王、马王、牛王、象王、诸鸟兽王等，一一类中，威德、势力超胜一切，化诸同类，舍离恶道，发菩提心。

第二十八愿者，或有众生愚痴无智，虽有信乐，不解佛法，虽修道行，不达法相，虽欲读诵，不能记忆，虽欲坐禅，不除昏掉，乃至起心作善，便生障碍，或为恶魔、恶友之所摄者，我以神力，令其智慧开明，了达法相，一切魔事皆悉远离，一切善法皆速成就。

第二十九愿者，或有众生不具信根，无恶不造，我于是人倍生怜愍，方便教化，随逐不舍，经无量劫，此人若不发菩提心，我终不舍慈悲救济。

第三十愿者，我于来世，佛法欲灭、邪魔炽盛、诸不善法聚集之时，愿以大悲神力，随有恶魔止住之处，我现极恐怖相而恐怖之，使其意欲破法，心即迷闷，口欲谤法，舌不能动，身欲作恶，足不得举，徒党破散，恶魔消灭。

第三十一愿者，我以度救众生故，入于地狱，代受众苦，其中所有一切苦事皆集我身，令彼众生发菩提心，生入天界。

第三十二愿者，若有饿鬼猛火炽然，求索饮食而不得者，我以大悲神力，手出香乳，皆令饱满，身心安乐，发菩提心。

第三十三愿者，一切畜生以恶业故，当受刀砧宰割种种诸苦，我以大悲神力，为其代受；或复示入其中，令行杀者改悔修善，发菩提心。

第三十四愿者，有诸天众以天福故，㤭慢放逸，我现天身而警诫之，令其觉悟无常，速出三界。

第三十五愿者，若有众生欲求声闻、缘觉乘者，我以方便，令其先证小果，即便回心入菩萨乘。

第三十六愿者，或有众生乐著小法，毁谤大乘，复有众生执著权教，不信圆顿，或复执空谤有，执有谤空，执著空有，毁谤中道，乃至于佛法中生种种异见者，我以智慧辩才力故，破诸异论，悉灭无馀，建立一乘无上佛法，咸令众生于正法中永无疑惑。

第三十七愿者，我为化度行恶众生，示同其类，不染恶法，令诸同类信服随从，凡所言说，悉皆听受，渐舍恶行，修行善法。

第三十八愿者，我为化度诸比丘等，示现种种方便，于比丘众中，有盗三宝物、破斋犯戒、种种邪见、不信因果者，此人以是因缘，当堕地狱，我为现作执金刚神、诸鬼神等，或复现作地狱之相，显示目前种种境界而恐怖之，使其已作之罪，发露忏悔，未作之罪，不敢复作，离地狱因，修出世业。

第三十九愿者，愿得无量三昧、神通、智慧，悉能受持一切佛法。

第四十愿者，凡我所修布施、持戒一切功德，悉皆回向一切众生。一一众生受我施已，所有愿求悉皆果遂，所不愿者咸皆舍离。

第四十一愿者，一切菩萨所有无量难行苦行我皆修学，尽未来际，无有疲厌。

第四十二愿者，一切菩萨所有慈悲誓愿、功德智慧我皆摄取，无有遗馀。

第四十三愿者，愿我往诣十方世界供养诸佛，以一切华，一切香，一切灯，一切果，一切饮食、衣服、幢幡、宝盖、伎乐、歌舞，皆悉出过诸天所有，奉上诸佛；诸佛为我说法之时，悉皆听受，乃至一文一句，无有遗忘。

第四十四愿者，愿我生生世世不忘本愿，常在此土救苦众生。

第四十五愿者，愿我弥勒出世，最先值遇，闻法得果；彼佛临涅槃时，我当奉献最后供养；如是乃至楼至如来出世，亦复如是。

第四十六愿者，众生未尽，地狱未空，业海未干，苦轮未息，我终未愿先成佛道。

第四十七愿者，愿我竖历尘劫，横周沙界，以无量身业、无量口业、无量意业供养诸佛，化度众生。

第四十八愿者，我若成佛，世界广博，无量佛土为一佛土，佛身常住，佛法不灭，所有国界最极庄严，超过一切恒沙佛国，亦无正法、像法，亦无地狱、饿鬼、畜生、阿修罗等及诸魔、魔民，虽有天人，皆大菩萨，彼佛色身不可思议，所有相好不可思议，所放光明不可思议，所有眷属不可思议，所化众生不可思议。以要言之，若依若正、若主若伴皆不可思议。此愿不满，终不作佛。

发是愿已，复与现前大众异口同音而说偈言：

&emsp;&emsp;稽首释迦文，&emsp;&emsp;真身舍利塔，

&emsp;&emsp;甚深微妙法，&emsp;&emsp;大般涅槃经，

&emsp;&emsp;一切诸菩萨，&emsp;&emsp;缘觉声闻众，

&emsp;&emsp;我以至诚心，&emsp;&emsp;发此真实愿。

&emsp;&emsp;愿我先父母，&emsp;&emsp;累劫众亲缘，

&emsp;&emsp;彼此尽超升，&emsp;&emsp;自他俱解脱。

&emsp;&emsp;贪嗔痴永断，&emsp;&emsp;戒定慧常修，

&emsp;&emsp;不起杀盗淫，&emsp;&emsp;及以诸邪见。

&emsp;&emsp;已生恶永灭，&emsp;&emsp;未生更不生。

&emsp;&emsp;过去诸恶业，&emsp;&emsp;当受地狱苦，

&emsp;&emsp;逮得无生忍，&emsp;&emsp;千万倍偿还。

&emsp;&emsp;愿于现世中，&emsp;&emsp;魔障皆消灭。

&emsp;&emsp;又以念佛心，&emsp;&emsp;速证王三昧。

&emsp;&emsp;心心无间断，&emsp;&emsp;念念得相应。

&emsp;&emsp;于无上菩提，&emsp;&emsp;更不生退转。

&emsp;&emsp;又愿得智慧，&emsp;&emsp;通达一切法。

&emsp;&emsp;具无碍辩才，&emsp;&emsp;阐扬念佛门，

&emsp;&emsp;得大陀罗尼，&emsp;&emsp;受持诸佛法。

&emsp;&emsp;又愿得忍力，&emsp;&emsp;具修诸观行，

&emsp;&emsp;裂开憎爱网，&emsp;&emsp;斩断名利根。

&emsp;&emsp;毁誉树头风，&emsp;&emsp;好丑空中迹。

&emsp;&emsp;又愿具威仪，&emsp;&emsp;通达毗尼藏。

&emsp;&emsp;大乘及小乘，&emsp;&emsp;性业并遮业，

&emsp;&emsp;一切悉清净，&emsp;&emsp;成就诸众生。

&emsp;&emsp;愿我命终时，&emsp;&emsp;正念心无乱，

&emsp;&emsp;弥陀及圣众，&emsp;&emsp;垂手共提携。

&emsp;&emsp;见闻皆发心，&emsp;&emsp;同生极乐国，

&emsp;&emsp;见佛复闻法，&emsp;&emsp;获得无生忍。

&emsp;&emsp;还来此土中，&emsp;&emsp;化度于一切，

&emsp;&emsp;供养于诸佛，&emsp;&emsp;护持诸佛法。

&emsp;&emsp;释迦法灭时，&emsp;&emsp;我以誓愿力，

&emsp;&emsp;及以神通力，&emsp;&emsp;令法久住世。

&emsp;&emsp;延至弥勒时，&emsp;&emsp;中间无断绝。

&emsp;&emsp;又愿未来世，&emsp;&emsp;建立佛正法，

&emsp;&emsp;以律摄众生，&emsp;&emsp;后令得定慧，

&emsp;&emsp;以大辩才力，&emsp;&emsp;破坏诸邪见。

&emsp;&emsp;又以他心智，&emsp;&emsp;共知众生心，

&emsp;&emsp;折伏及摄受，&emsp;&emsp;二俱得自在。

&emsp;&emsp;令其得利益，&emsp;&emsp;调伏诸恶念，

&emsp;&emsp;恶法悉不成，&emsp;&emsp;善业速成就。

&emsp;&emsp;有罪欲忏悔，&emsp;&emsp;闻名俱解脱，

&emsp;&emsp;善根欲退时，&emsp;&emsp;皆令得增长。

&emsp;&emsp;贫者得伏藏，&emsp;&emsp;病者得良药，

&emsp;&emsp;饥寒逼迫人，&emsp;&emsp;悉令得衣食。

&emsp;&emsp;厄难得解脱，&emsp;&emsp;愚痴得智慧。

&emsp;&emsp;刀兵劫起时，&emsp;&emsp;愿我为良将。

&emsp;&emsp;饥馑疾疫世，&emsp;&emsp;愿化作稻梁，

&emsp;&emsp;及以诸药草，&emsp;&emsp;遍救诸众生。

&emsp;&emsp;愿于阎浮界，&emsp;&emsp;现作大国王，

&emsp;&emsp;以法化众生，&emsp;&emsp;令断诸杀业。

&emsp;&emsp;或现鸟兽王，&emsp;&emsp;摄化诸同类。

&emsp;&emsp;具信及少信，&emsp;&emsp;乃至无信等，

&emsp;&emsp;咸以诸方便，&emsp;&emsp;渐渐令调伏。

&emsp;&emsp;诸魔悉退散，&emsp;&emsp;徒党尽消灭。

&emsp;&emsp;地狱鬼畜生，&emsp;&emsp;上至诸天众，

&emsp;&emsp;我现入其中，&emsp;&emsp;皆令得解脱。

&emsp;&emsp;三途离众苦，&emsp;&emsp;人天出三界。

&emsp;&emsp;声闻及缘觉，&emsp;&emsp;回心入大乘。

&emsp;&emsp;权教诸菩萨，&emsp;&emsp;同入一圆顿。

&emsp;&emsp;诸行恶众生，&emsp;&emsp;舍恶趣善法。

&emsp;&emsp;末法比丘僧，&emsp;&emsp;种种诸邪见，

&emsp;&emsp;我以善巧力，&emsp;&emsp;令其生信心。

&emsp;&emsp;三昧悉通达，&emsp;&emsp;善法皆回向。

&emsp;&emsp;菩萨悲智力，&emsp;&emsp;种种功德力，

&emsp;&emsp;愿我皆摄取，&emsp;&emsp;供养十方佛，

&emsp;&emsp;所有诸供具，&emsp;&emsp;愿我皆具足。

&emsp;&emsp;我及诸大众，&emsp;&emsp;皆同是愿力，

&emsp;&emsp;生生为伴侣，&emsp;&emsp;处处化众生。

&emsp;&emsp;龙华三会中，&emsp;&emsp;最先蒙佛记。

&emsp;&emsp;彼佛涅槃时，&emsp;&emsp;我当施饮食。

&emsp;&emsp;众生界未尽，&emsp;&emsp;成佛终无期。

&emsp;&emsp;一切成佛时，&emsp;&emsp;然后登正觉。

## 回向偈（并叙）

盖闻修行前导，莫尚乎发心；众善指归，莫要于回向。良由无始迷此一心，不知诸法本空，四大非有，竞执我人之见，横生憎爱之心。所修善法，但为己身；所得功勋，唯归眷属。是以徒增业果，不断漏因，三界岂离，四生宁免？我今依教，发回向心，近将七日功勋，远洎多生善法，但有利益，悉施众生。舍兹有所得心，向彼真如实际；运此无生妙观，唯求无上菩提。相与胡跪合掌，作如是言：

&emsp;&emsp;稽首三界尊，&emsp;&emsp;释迦牟尼佛，

&emsp;&emsp;十方三世佛，&emsp;&emsp;菩萨及声闻，

&emsp;&emsp;唯愿大慈悲，&emsp;&emsp;共垂哀摄受。

&emsp;&emsp;我今依佛教，&emsp;&emsp;普发回向心。

&emsp;&emsp;舍兹有相心，&emsp;&emsp;趋向无生路。

&emsp;&emsp;愿我无始劫，&emsp;&emsp;乃至于今生，

&emsp;&emsp;所有三业善，&emsp;&emsp;悉皆用回向。

&emsp;&emsp;愿一切众生，&emsp;&emsp;身口恒清净，

&emsp;&emsp;意常缘善法，&emsp;&emsp;不起贪恚心。

&emsp;&emsp;愿以忏悔力，&emsp;&emsp;及诸誓愿力，

&emsp;&emsp;请佛久住世，&emsp;&emsp;复请转法轮。

&emsp;&emsp;随喜诸善根，&emsp;&emsp;悉施于众生。

&emsp;&emsp;愿诸众生类，&emsp;&emsp;三障悉消除。

&emsp;&emsp;生生常见佛，&emsp;&emsp;处处恒闻法。

&emsp;&emsp;常生欢喜心，&emsp;&emsp;不起憎嫉念。

&emsp;&emsp;又以香供佛，&emsp;&emsp;愿一切众生，

&emsp;&emsp;常焚持戒香，&emsp;&emsp;普熏于法会。

&emsp;&emsp;又以华奉献，&emsp;&emsp;愿一切众生，

&emsp;&emsp;禅定如华敷，&emsp;&emsp;见者咸欣悦。

&emsp;&emsp;又以灯施佛，&emsp;&emsp;愿一切众生，

&emsp;&emsp;同然智慧灯，&emsp;&emsp;普照于法界。

&emsp;&emsp;以香涂佛塔，&emsp;&emsp;愿一切众生，

&emsp;&emsp;忍辱如涂香，&emsp;&emsp;不起于憎嫉。

&emsp;&emsp;又以果奉献，&emsp;&emsp;愿一切众生，

&emsp;&emsp;圆满佛菩提，&emsp;&emsp;同归无上果。

&emsp;&emsp;以食施诸佛，&emsp;&emsp;愿一切众生，

&emsp;&emsp;常餐法喜食，&emsp;&emsp;及以禅悦食，

&emsp;&emsp;身心遍安乐，&emsp;&emsp;欢喜悉充满。

&emsp;&emsp;以幡供养佛，&emsp;&emsp;愿一切众生，

&emsp;&emsp;翻转贪嗔痴，&emsp;&emsp;咸成戒定慧。

&emsp;&emsp;复以盖奉献，&emsp;&emsp;愿一切众生，

&emsp;&emsp;同以无缘慈，&emsp;&emsp;盖覆于一切。

&emsp;&emsp;又以幢奉献，&emsp;&emsp;愿一切众生，

&emsp;&emsp;同竖最胜幢，&emsp;&emsp;高出于三界。

&emsp;&emsp;以财施诸佛，&emsp;&emsp;愿一切众生，

&emsp;&emsp;同具七圣财，&emsp;&emsp;法宝咸充满。

&emsp;&emsp;又愿为众生，&emsp;&emsp;代修回向法，

&emsp;&emsp;权教诸菩萨，&emsp;&emsp;同归圆顿门，

&emsp;&emsp;无著四沙门，&emsp;&emsp;咸趋无上慧。

&emsp;&emsp;人天有漏善，&emsp;&emsp;皆成无漏因。

&emsp;&emsp;回彼世间心，&emsp;&emsp;同归正觉道。

&emsp;&emsp;深知三界苦，&emsp;&emsp;勿生贪著心。

&emsp;&emsp;阿修罗众等，&emsp;&emsp;舍离㤭慢心，

&emsp;&emsp;所有胜善业，&emsp;&emsp;悉回向佛道。

&emsp;&emsp;龙神夜叉众，&emsp;&emsp;乾达紧那罗，

&emsp;&emsp;八部诸众生，&emsp;&emsp;所有微善业，

&emsp;&emsp;若多若少等，&emsp;&emsp;悉回向佛道。

&emsp;&emsp;人道诸众生，&emsp;&emsp;所有微毫福，

&emsp;&emsp;今世若过世，&emsp;&emsp;尽回向佛道。

&emsp;&emsp;地狱鬼畜生，&emsp;&emsp;众苦逼迫时，

&emsp;&emsp;若起一念善，&emsp;&emsp;所有微毫福，

&emsp;&emsp;我皆代回向，&emsp;&emsp;同归正觉道。

&emsp;&emsp;以此回向善，&emsp;&emsp;复施诸众生，

&emsp;&emsp;普与众冤亲，&emsp;&emsp;一时成佛道。

## 念佛偈

&emsp;&emsp;念佛一声，&emsp;&emsp;漱口三日；

&emsp;&emsp;一句弥陀，&emsp;&emsp;众罪消灭。

&emsp;&emsp;两家公案，&emsp;&emsp;是同是别？

&emsp;&emsp;拟议思量，&emsp;&emsp;八万亿劫。

## 念佛开示

&emsp;&emsp;楼上念弥陀，&emsp;&emsp;楼下弥陀念。

&emsp;&emsp;东房鱼子响，&emsp;&emsp;西房佛声现。

&emsp;&emsp;吃饭与穿衣，&emsp;&emsp;涕唾大小便，

&emsp;&emsp;一句阿弥陀，&emsp;&emsp;打教成一片。

&emsp;&emsp;现在即西方，&emsp;&emsp;何必临终见。

## 示禅者念佛偈

&emsp;&emsp;一句弥陀，&emsp;&emsp;头则公案，

&emsp;&emsp;无别商量，&emsp;&emsp;直下便判。

&emsp;&emsp;如大火聚，&emsp;&emsp;触之则烧；

&emsp;&emsp;如太阿剑，&emsp;&emsp;撄之则烂。

&emsp;&emsp;八万四千法藏，&emsp;&emsp;六字全收；

&emsp;&emsp;一千七百公案，&emsp;&emsp;一刀斩断。

&emsp;&emsp;任他佛不喜闻，&emsp;&emsp;我自心心忆念。

&emsp;&emsp;请君不必多言，&emsp;&emsp;只要一心不乱。

## 念佛警策

&emsp;&emsp;生死难脱，&emsp;&emsp;轮回难避，

&emsp;&emsp;净念难纯，&emsp;&emsp;妄心难制。

&emsp;&emsp;勿学虚头，&emsp;&emsp;勿谈杂语，

&emsp;&emsp;奉劝诸人，&emsp;&emsp;切莫容易。

## 示吕居士偈

&emsp;&emsp;念佛无难事，&emsp;&emsp;所难在一心。

&emsp;&emsp;一心亦无难，&emsp;&emsp;难在断爱根。

&emsp;&emsp;当观此身体，&emsp;&emsp;臭秽难具论。

&emsp;&emsp;内外及中间，&emsp;&emsp;无一清净物。

&emsp;&emsp;己身既如此，&emsp;&emsp;它身亦复然。

&emsp;&emsp;深生厌恶心，&emsp;&emsp;慎勿生贪著。

&emsp;&emsp;当观极乐国，&emsp;&emsp;纯是莲华生。

&emsp;&emsp;不假父母胎，&emsp;&emsp;寿命原无量。

&emsp;&emsp;一念念佛时，&emsp;&emsp;莲华即化生。

&emsp;&emsp;若能无间断，&emsp;&emsp;决定生安养。

## 警世偈

&emsp;&emsp;茫茫大梦中，&emsp;&emsp;长夜谁能寤？

&emsp;&emsp;反恋梦中欢，&emsp;&emsp;将醒还重做。

&emsp;&emsp;做得不如前，&emsp;&emsp;一错是百错。

&emsp;&emsp;做得胜如前，&emsp;&emsp;依然空懡㦬。

&emsp;&emsp;造了梦中业，&emsp;&emsp;从苦又入苦。

&emsp;&emsp;劝君早回头，&emsp;&emsp;直走西方路。

&emsp;&emsp;万缘都放下，&emsp;&emsp;勤修净业课。

&emsp;&emsp;日夜望还乡，&emsp;&emsp;一心求觉悟。

&emsp;&emsp;豁然心地空，&emsp;&emsp;即是真净土。

&emsp;&emsp;弥陀忽现前，&emsp;&emsp;原来是这个。

## 释迦如来舍利宝塔赞

&emsp;&emsp;我佛降迹，&emsp;&emsp;于彼中天，

&emsp;&emsp;示现入灭，&emsp;&emsp;经于百年。

&emsp;&emsp;有阿育王，&emsp;&emsp;造舍利塔，

&emsp;&emsp;众香为泥，&emsp;&emsp;七宝为末。

&emsp;&emsp;役彼鬼神，&emsp;&emsp;终夜告成，

&emsp;&emsp;八万四千，&emsp;&emsp;遍四海滨。

&emsp;&emsp;此震旦国，&emsp;&emsp;处有十九，

&emsp;&emsp;唯兹四明，&emsp;&emsp;灵踪仅觏。

&emsp;&emsp;西晋之世，&emsp;&emsp;地在并州，

&emsp;&emsp;有一猎师，&emsp;&emsp;厥姓曰刘。

&emsp;&emsp;示入地狱，&emsp;&emsp;大士告语：

&emsp;&emsp;汝若忏悔，&emsp;&emsp;可求舍利。

&emsp;&emsp;醒而出家，&emsp;&emsp;易名慧达，

&emsp;&emsp;远来四明，&emsp;&emsp;寻求宝塔。

&emsp;&emsp;忽闻钟声，&emsp;&emsp;从地而来，

&emsp;&emsp;顶礼七日，&emsp;&emsp;山岩自开。

&emsp;&emsp;千年圣迹，&emsp;&emsp;于兹显现，

&emsp;&emsp;遂令有缘，&emsp;&emsp;佛身亲见。

&emsp;&emsp;至今鄮峰，&emsp;&emsp;灵异非常，

&emsp;&emsp;四方瞻仰，&emsp;&emsp;见相见光。

&emsp;&emsp;图之刻之，&emsp;&emsp;以传四方，

&emsp;&emsp;我作赞词，&emsp;&emsp;稽首法王。

## 阿弥陀佛像赞

&emsp;&emsp;南无阿弥陀，&emsp;&emsp;何人不知念？

&emsp;&emsp;虽念不相应，&emsp;&emsp;母子难相见。

&emsp;&emsp;行住及坐卧，&emsp;&emsp;时将此心敛。

&emsp;&emsp;念念自相续，&emsp;&emsp;念来成一片。

&emsp;&emsp;如此念弥陀，&emsp;&emsp;弥陀自然现。

&emsp;&emsp;西方决定生，&emsp;&emsp;终身无退转。

## 观音大士像赞

&emsp;&emsp;大士法身，&emsp;&emsp;非男非女。

&emsp;&emsp;身尚非身，&emsp;&emsp;复何所倚？

&emsp;&emsp;以慈悲力，&emsp;&emsp;顶现化佛。

&emsp;&emsp;以禅观力，&emsp;&emsp;手执如意。

&emsp;&emsp;示现威德，&emsp;&emsp;身乘怒猊。

&emsp;&emsp;折摄并运，&emsp;&emsp;慈忍双垂。

&emsp;&emsp;普告佛子，&emsp;&emsp;不应取相。

&emsp;&emsp;菩萨是汝，&emsp;&emsp;非画非像。

&emsp;&emsp;又复应知，&emsp;&emsp;自他不二。

&emsp;&emsp;能如是观，&emsp;&emsp;真不思议。

## 示现观音像赞（并叙）

南郭顾善人家素事佛。丙申六月十九日，大士现像于竹帘上，仪容俨然，观者如堵。无何，有娆之者，相忽不见。善人追慕之，乃倩工绘其像，以申供养焉。

&emsp;&emsp;大士示迹，&emsp;&emsp;俯应群生，

&emsp;&emsp;寒潭印月，&emsp;&emsp;空谷传声。

&emsp;&emsp;众生本觉，&emsp;&emsp;皆观自在，

&emsp;&emsp;逐色寻声，&emsp;&emsp;流转苦海。

&emsp;&emsp;以苦为机，&emsp;&emsp;乃可得度，

&emsp;&emsp;策之以信，&emsp;&emsp;驱之以悟。

&emsp;&emsp;故我大士，&emsp;&emsp;游戏神通，

&emsp;&emsp;于帘幕间，&emsp;&emsp;俨睹圣容。

&emsp;&emsp;圣容非小，&emsp;&emsp;帘幕非大，

&emsp;&emsp;片片真身，&emsp;&emsp;尘尘法界。

&emsp;&emsp;此方之人，&emsp;&emsp;靡不惕虔，

&emsp;&emsp;香花是奉，&emsp;&emsp;灯火恒然。

&emsp;&emsp;应缘而来，&emsp;&emsp;缘尽则去，

&emsp;&emsp;其应唯何？&emsp;&emsp;唯诚斯致。

&emsp;&emsp;乃绘水墨，&emsp;&emsp;以申供养，

&emsp;&emsp;爰作赞词，&emsp;&emsp;以传无量。

## 药山大师书空图赞

&emsp;&emsp;太虚空中，&emsp;&emsp;了无形相，

&emsp;&emsp;举笔作书，&emsp;&emsp;是何模样？

&emsp;&emsp;字既无迹，&emsp;&emsp;笔亦非真，

&emsp;&emsp;反求书者，&emsp;&emsp;复是何人？

&emsp;&emsp;离纸无画，&emsp;&emsp;离画无纸，

&emsp;&emsp;是纸是画，&emsp;&emsp;为一为二？

&emsp;&emsp;拈此一义，&emsp;&emsp;以问药公，

&emsp;&emsp;怡然不语，&emsp;&emsp;笑破虚空。

## 血书文殊像赞

&emsp;&emsp;子以血为墨，&emsp;&emsp;画出文殊相。

&emsp;&emsp;我以笔为舌，&emsp;&emsp;赞叹申供养。

&emsp;&emsp;阁笔试问子，&emsp;&emsp;何者是文殊？

&emsp;&emsp;为是血与纸，&emsp;&emsp;为复二俱非？

&emsp;&emsp;子乃俯而答，&emsp;&emsp;文殊孰非是？

&emsp;&emsp;笔笔皆文殊，&emsp;&emsp;纵横盈素纸。

&emsp;&emsp;顶中现化佛，&emsp;&emsp;变化乘狮子。

&emsp;&emsp;毫端入三昧，&emsp;&emsp;笔墨非游戏。

&emsp;&emsp;呜呼吾与子，&emsp;&emsp;二者俱颠倒。

&emsp;&emsp;若遇真文殊，&emsp;&emsp;哑然当一笑。

## 净业堂铭

&emsp;&emsp;堂名净业，&emsp;&emsp;其义唯何？

&emsp;&emsp;唯精唯一，&emsp;&emsp;专念弥陀。

&emsp;&emsp;心苟不一，&emsp;&emsp;业则不净，

&emsp;&emsp;唯昏与散，&emsp;&emsp;适生厥病。

&emsp;&emsp;咨尔众等，&emsp;&emsp;出入斯户，

&emsp;&emsp;宜时捡察，&emsp;&emsp;为勤为惰？

&emsp;&emsp;惰宜发愤，&emsp;&emsp;勤宜进步，

&emsp;&emsp;尽此一生，&emsp;&emsp;弥陀决睹。

## 寸香斋铭

&emsp;&emsp;尊客相逢，&emsp;&emsp;勿谈世谛，

&emsp;&emsp;寸香为期，&emsp;&emsp;唯道是语。

&emsp;&emsp;不近人情，&emsp;&emsp;不拘俗礼，

&emsp;&emsp;知我罪我，&emsp;&emsp;听之而已。

## 斋堂铭

&emsp;&emsp;粒米茎菜，&emsp;&emsp;皆从施得，

&emsp;&emsp;分别未忘，&emsp;&emsp;一口难食。

&emsp;&emsp;擎盂举箸，&emsp;&emsp;唯佛是忆，

&emsp;&emsp;吃著真味，&emsp;&emsp;方能酬德。

## 东铭

&emsp;&emsp;父母生汝，&emsp;&emsp;师友成汝，

&emsp;&emsp;汝今负恩，&emsp;&emsp;不孝不悌。

&emsp;&emsp;佛念未纯，&emsp;&emsp;妄心未制，

&emsp;&emsp;汝即地狱，&emsp;&emsp;地狱即汝。

## 西铭

&emsp;&emsp;施主造堂，&emsp;&emsp;檀那供食，

&emsp;&emsp;资汝念佛，&emsp;&emsp;宜自尽力。

&emsp;&emsp;切莫间断，&emsp;&emsp;最忌夹杂，

&emsp;&emsp;策汝身心，&emsp;&emsp;慎勿放逸。

## 看经铭

&emsp;&emsp;佛固当崇，&emsp;&emsp;法尤宜解，

&emsp;&emsp;匪佛畴师，&emsp;&emsp;匪法奚范？

&emsp;&emsp;是经所在，&emsp;&emsp;则为佛在，

&emsp;&emsp;克敬克诚，&emsp;&emsp;勿昏勿怠。

&emsp;&emsp;一念稍失，&emsp;&emsp;众魔纷然，

&emsp;&emsp;散风动地，&emsp;&emsp;昏雾迷天。

&emsp;&emsp;制之何由？&emsp;&emsp;念力是强，

&emsp;&emsp;唯坚唯勇，&emsp;&emsp;昏散斯降。

&emsp;&emsp;心原湛然，&emsp;&emsp;究竟清净，

&emsp;&emsp;佛法双忘，&emsp;&emsp;非药非病。

## 浴室铭

&emsp;&emsp;四大本空，&emsp;&emsp;将何为洗？

&emsp;&emsp;一心叵得，&emsp;&emsp;念从何起？

&emsp;&emsp;念尚不有，&emsp;&emsp;佛复何存？

&emsp;&emsp;能如是念，&emsp;&emsp;决睹慈尊。

## 厕室铭

&emsp;&emsp;大小便时，&emsp;&emsp;毋忘正念，

&emsp;&emsp;九孔常流，&emsp;&emsp;此身可厌。

&emsp;&emsp;但当弃舍，&emsp;&emsp;莲胎转变，

&emsp;&emsp;念念弥陀，&emsp;&emsp;西方定现。

## 卧室铭

&emsp;&emsp;昔人报怨，&emsp;&emsp;卧薪尝胆，

&emsp;&emsp;廿载辛勤，&emsp;&emsp;大事斯办。

&emsp;&emsp;生死为冤，&emsp;&emsp;受害已深，

&emsp;&emsp;如何睡眠，&emsp;&emsp;纵恣身心？

&emsp;&emsp;三界无安，&emsp;&emsp;不宜久住，

&emsp;&emsp;勤修正观，&emsp;&emsp;早求出世。

&emsp;&emsp;莲华佛国，&emsp;&emsp;其乐洋洋，

&emsp;&emsp;归去来兮，&emsp;&emsp;无忘故乡。

## 《舍利忏》叙

盖闻法身无象，因万物以赋形；道体无方，随众生而应迹。爰自双林示寂，中夜还原。玉毫敛影于人间，宝相潜辉于宇内。所遗舍利，三分攸分；乃造浮图，八国是奉。属当五天之地，经历一百馀年。爰有圣君，厥名阿育。乘铁轮而应世，受佛记以为王。志在福田，心存佛法。甫闻舍利，始事请求。于是塞恒水之刀轮，机关不转；开世王之宝箧，油火才干。乃役鬼神之智力，载求罗汉之神通。集众香以成泥，碎七宝而为末。八万四千之佛塔，中夜造成；三千三百之人寰，即时分布。百神奋足，争驰五指之光；万鬼昂头，齐睹半空之臂。塔庙于焉始盛，佛法由是大兴。彼居中夏，数乃众多；此属东方，处唯十九。阿育造塔之岁，则是周厉王之共和年也。自馀诸处，圣迹罕存；唯兹四明，灵踪尚著。

昔在西晋，年曰太康，有并州刘萨诃者，利宾菩萨也。愍众生之造业，示同类以化人。罹罪而入幽冥，惧苦而求救拔。梵僧指示，舍利是求。觉而发心，寻即改业。出身应世，暂为畋猎之民；大士出家，还作比丘之相。于是北背并汾，南游江浙。慕浮图而顾盼，念舍利以追寻。万里关山，岂惮驰驱之苦；数年道路，宁知跋涉之劳？由是登陟鄮峰，徘徊玉几。钟韵忽闻于地下，塔婆高涌于岩头。一片青山，显出千年之圣迹；数重磐石，长留万古之神踪。从兹建塔度僧，藉僧守塔。地号东南佛国，僧称累代人龙。迨乎有梁启运，兹山之额号始彰；太宗肇兴，厥寺之篇题重焕。嘉祥屡发，灵异叠生。或垂相好于塔中，或放光明于松顶。或数旬礼拜，慈亲离冥报之殃；或频月熏修，尊者获印文之瑞。乃至或然一臂，神归净土九莲；或舍全身，亲证念佛三昧。

实贤自悲生晚，不能亲睹佛身；幸喜缘深，犹得躬逢圣迹。于己亥夏，特申瞻礼，恭诣此山，三月安居，六时悔过。但以凡诚浅劣，难叩慈悲；宿业深沈，未蒙感应。是以重述行仪，再申恳到，终身从事，毕命为期。不唯自省过愆，亦与人同忏悔。沈疴未起，每怜同病之人；浪子不归，频下思亲之泪。文无足观，义或可取。所冀障山翻倒，转成功德之山；业海干枯，化为智慧之海。六根都摄，修净业于此身；三昧早成，见弥陀于即世。凡我同志，毋忘此心，同垂愿力于千生，共报佛恩于万劫云尔。

## 重建涅槃忏会叙

盖闻觉王西逝，乃当周穆之年；像教东流，爰在汉明之世。由迦维而达震旦，计其道路，仅云十万八千；从正像以逮今时，筭以春秋，几见二千七百。痛哉末世，孰挽颓风？伤矣吾徒，罔遵遗诲。仲春方届，畴兴鹤树之悲；白月既圆，谁效纯陀之供？

实贤少慕尊仪，长思圣范。对金容而垂泪，读遗教以兴哀。曾于阿育王山，启建涅槃胜会。十年礼忏，频瞻我佛之真身；百味香羞，屡奉世尊之宝塔。兹念四方善信，跋涉唯艰；千里道途，间关莫致。以法从人则易，将人就法则难。由是舍难就易，取近置遥。人无劳苦之心，财省往来之费。兹约来岁仲春二月既望，恭就仙林讲寺菩萨戒坛，顶礼十日之忏摩，供献百味之饮食。续开佳会，移创法筵。伏望若缁若素，同到道场；乃释乃儒，咸臻胜地。摧邪辅正，必存外护之人；起弊扶衰，是在同袍之士。发心胜则因果殊常，作事真则人天感格。修行径路，舍净土则我将安归？改过法门，匪忏摩则人无自洗。应起难遭之想，勿存轻慢之心。所愿二忏同修，事观与理观双运；三身并念，他佛与己佛齐彰。无始昏迷，长风起而阴霾绝点；多生罪障，太阳出而冰雪俱消。三昧成于现身，九品生于后世。然后再兴悲愿，回入尘劳。挽既倒之狂澜，重归大海；捧已沈之佛日，复照高山。此诚不肖之愚意，愿与诸贤共勉云尔。

## 《涅槃会约》叙

尝读《涅槃经》，佛临涅槃，人天献供，大众悲哀，举身血现，如波罗奢华，至有不忍见佛入灭，先取灭度者。呜呼！何其悲哀恋慕一至于此！今去佛日远，时当末法，出家之众，于佛涅槃日，莫知献供，罔有悲哀，并不知是日为佛灭度之辰。噫！为佛弟子，岂宜如是邪？

夫佛涅槃日，犹父母忌辰，为人子而不知其亲之忌日，可谓孝乎？于是日而不思致祭，可谓敬乎？世间、出世虽有不同，所以致其孝敬之心则一也。盖世间父母生我色身，养我报命，虽是重恩，有时而尽；虽然慈爱，亦有偏颇；虽复劬劳，亦有休息。出世父母则不如是，生我法身，养我慧命，推我以人天之干，去我以三途之湿，咽我以无常之苦，吐我以常住之甘，哺我以定慧之乳，覆我以惭愧之衣，保持爱护，靡所不尽。昼夜殷勤，抚育其子，经无量劫，未尝休息，亦不念劳苦，唯知爱子为念，不顾于他。方其幼稚，则忧其堕落；及其成立，又忧其夭丧。所以慈悲爱念，无有已时。又不于善子而生爱，于恶子而生憎，心常平等，覆护无偏。但以诸子愚痴，误服毒药，慈父于此，设为方便，留药远出，遣使还告，汝父已死，而实不死也。毒者何？烦恼之谓也。药者何？佛法之谓也。方便者何？涅槃之谓也。遣使者何？舍利之谓也。当知如来怜愍我等，故方便示现入于涅槃，实不灭度也。佛于众生有此恩德，而诸众生冥然不知，可不哀邪！

夫如来舍利，震旦国中虽有一十九处，圣迹罕存，唯鄮峰一处至今尚在，灵异非一。岂非四明之人夙植善根，于末世中，得睹如来应化之事？虽诸佛法身遍一切处，而应身摄化，盖有其方。舍利所在，则为佛在。是故当知，虽居末世，有信则长奉慈颜；纵遇佛兴，无信则还同不见。是则我等之所当策勤精进，而生庆幸难遭之想者也。

实贤根机下劣，德薄垢重，于现世中不获见谛。今与众等建立斯会，每年一举，毕世为期。顶礼七日之忏摩，奉献百味之饮食。敢云最后之供？实表恋慕之诚。所作功德，不为自利，普施众生；不求人天，但期净土。庶几为未来得度因缘，作往生见佛方便，用报佛恩于万一耳。然有始鲜终，圣人所诫；初勤后怠，人之常情。不以誓愿自要，何以保其永久？不以轨则为准，何以约束身心？于是斟酌事宜，设为《规约》，以告大众。如或事可通行，愿共相保守；如其不可，幸有以教之。（《规约》别载《涅槃忏》后）

## 《涅槃会约》第二叙

余自幼出家，每于大僧众中叩诸长老曰：“如来涅槃为在何时？”众皆罔对。或有指陈，进退无据，心窃疑焉。又频见僧俗营斋供佛，多不如法，往往以人所不堪食者，陈列几筵，以为供养，非唯无福，且招慢佛之过，恒用慨然。及长，游历讲肆，按览藏文，闲读《涅槃经》，始知如来于二月十五日日初出时，放光集众，自言：“今日当般涅槃。”大众蒙光，一时普集。当此之时，献供如云，挥泪如雨，幢幡际天，肴膳布地，尽世间之六味，极天上之五尘，无一不备矣。呜呼！何其盛邪！又尝读净觉法师《礼赞文》，见其偈赞次第摹写如来涅槃相貌，如在目前，备极恋慕之意，则知古人亦有同吾心者，第近世罕有举行之耳。

己亥春，从西泠渡江，恭诣四明阿育王山，瞻礼释迦如来真身舍利，遂即其处度夏礼塔。安居既竟，然一指供佛，心犹歉然未足也。既而往永福，水陆期中，偶与同辈论及供佛之事，一时发心者即有数人。寻往苏杭买供，采访百味，贸易香花。次年春，复还此山，于佛涅槃日，鸠集数子，首创斯会。盖主于为佛忌日，追远报恩，以申恋慕之意。供虽不丰，务存精洁。食须三德，不干不湿；菜须六味，非生非冷；果须珍异，非贱非粗。于中首日供佛，依《礼赞文》；次日礼忏，则自述仪轨。至第七日，忏事既毕，以念佛回向终焉。众皆叹曰：“此未曾有也！四明天下胜地，舍利吾佛真身。今四方善友一时来会，成此胜举，是非小缘，此不可以辄已也。今而后，当每年一举，毕世为期。此为佛弟子分内所必当为之事，不得与寻常应期礼忏、受施讽经同日而论也。”

余告众曰：“此会难事有三：如求舍利，震旦国中虽有一十九处，岁月既远，圣迹湮没，唯鄮阴一处至今现存，旷劫有缘，幸得瞻仰，一难也。如来灭度二千馀载，涅槃献供，在古则有，在今罕闻。今与众等宿缘所追，千里相值，四方来会，七日同修，此世界中岂非希有？二难也。诸方结社起期，所在皆有。然佛家弟子但闻礼忏得财，未闻舍财礼忏，道念未生，利心先起。今则不然，诚敬发于心中，财物舍诸身外。惭惶不暇，敢厌勤劳？报答未能，实怀恋慕。如此心念，非佛不知，三难也。”

言未既，有难于傍者曰：“吾闻诸佛法身遍一切处，本无出世及以涅槃。既无涅槃，安有忌日？至于禅宗门下，单提正令，佛祖尚无安立，焉有所谓扫塔献供之事乎？今乃于无生灭中妄见生灭，罗百味以供之，集四众以礼之，又不于所居庵院致献尊仪，而必远诣鄮峰，偏崇舍利，岂非舍近求远，著境迷心，不达理性邪？”

予曰：“子之所言，理也。今吾以事问子，子以实答之，可乎？”

对曰：“可。”

因问之曰：“子有二亲在否？”

曰：“少也不幸，早从见背，久失恃怙矣。”

曰：“子父母身亡，神其亡否？”

曰：“神则未尝亡也。”

又问曰：“神有定所否？”

对曰：“神既无形，又安有定所乎？”

曰：“然则岁时致祭，亦上父母坟墓否？”

曰：“某虽不孝，于兹礼数，尚不敢阙。”

予曰：“子过矣！子父母而神在，则未尝死也。未尝死而祭之，是灭其神也。祭已灭之神，谁为受飨者？又，神既无形，无有定所，则不局坟墓中，一念至诚，必能通格，何必近离家室，远赴坟庐，仆仆道途，舟车往返，以为祭扫之规乎？”

对曰：“虽知父母神在而形骸不存，故飨其神，神虽不食，犹食也。譬如梦中得食，饥饱宛然，不亦类是乎？虽神无定所，必有依冯，故为之坟墓以祭扫之，所以慰死者之神，而尽生人之道也。”

余曰：“如知此，则子之所难通矣。盖亦思之哉！子知法身常住，而不知应迹云亡；知法体遍周，而不知应迹有所。不有应迹，安显法身？不有舍利，谁知应迹？既言法身常住，岂有间于应身？既曰法体遍周，宁独隔于舍利？子欲拨事求理，弃有谈空，事相尚迷，况通理性邪？昔大迦叶将入鸡足山待弥勒佛，必往天上、龙宫及于世间遍礼诸塔，后方入定。夫迦叶，宗门之鼻祖也，岂其不达理性而然邪？当知如来涅槃不可思议，非常非断，离有离无，不应以偏见而生分别。以子所执法身常住，不达如来善权方便利益众生之事，良由不深明理教而致然耳。如经所说，譬如婴儿，母常在侧，于母不生难遭之想；母方去时，便生渴仰思恋之心。如来涅槃，意盖如是，吾子其知之邪？”

或曰：“子之所言是矣。然吾闻孔子曰，‘二簋可用享’，‘禴祭胜于杀牛’，奚取于百味乎？”

曰：“孔子之言，盖昭明德为重，不以厚祭为尊，非谓定于二簋也。如赞武王、周公之孝，曰：‘春秋修其祖庙，陈其宗器，设其裳衣，荐其时食。’言时食，谓四时之食各有其物，则非二簋明矣。又赞大禹曰：‘菲饮食而致孝乎鬼神。’观夫致孝之言，则自奉虽俭，祭神必丰，又可知矣。至若菩萨供佛，则尽世甘美，犹不为多，况区区百味乎哉！”

或又曰：“《普贤行愿》云：‘诸供养中，法供养最。’今我子不修法供，专事有为，岂菩萨用心乎？”

予曰：“子又错解经旨矣。经意以为香华供养，一一皆从菩萨大悲大愿之所流出，大行大力之所成就，盖是即财论法，事理圆融，故称法供。如子所解，则普贤种种庄严供养皆是有为，则为自毁矣，岂经意乎？当知敬佛虽主内心，亦兼外物。必若有心无力，则物虽轻而亦重；如其有力无心，则物虽重而犹轻。与其有力无心，宁贵有心无力。必心力两尽，内外交资，则事理双融，然后为得也。今也内无诚敬，外有吝财，浪说唯心，心将安在？大抵末世人情，贵俗贱真，重人轻佛，待宾客则广设嘉肴，供圣贤则略陈粗馔。其自奉也，朝朝每择肥鲜；其事佛也，旦旦不存甘旨。言香则只要心香，不须苏合；言果则唯尊道果，岂重庵罗！法供为上，何必世财；禅悦自资，奚须段食？悭囊固塞，借佛语以饰凡情；善种薄栽，立慢幢而增见刺。又或见贵人则趋走逢迎，对佛像则倚卧不起。暂时闻法，则便起昏沈；终日剧谈，则曾无懈倦。嬉游杂务，百忙中尽有工夫；供佛烧香，片刻间略无闲暇。贪名逐利，则频年道路，不惮驱驰；礼忏诵经，则暂入坛场，便生劳倦。才念佛，则曰口酸；适礼拜，又云腰痛。此皆举世之通病，我辈所当深思而痛戒者也。予不肖，不能克践古人，担荷斯道，为法门之罪人，无所逃责。今建斯会，窃欲上报佛恩，下救时弊，而人微德薄，不自知其不可也。吾子尚不以人废言，幸加察焉！”

于是难者悚然自失，赧然自愧，曰：“我过矣！我过矣！今而后，吾不敢复议矣！”复再拜稽首，曰：“子既善其始，当图善其终，不有规约，何以行诸久远乎？”

因徇社友之请，略陈条例如左，并论次其语，弁诸简端，以为后来者告云。

## 祷灵鳗菩萨文

唯康熙壬辰六月十七日，苾刍实贤谨赍香烛之仪，致祷于阿育王山金沙井护塔灵鳗菩萨曰：

我闻大士拥护佛法，作大龙王，覆庇一方，保安万姓。在昔为国献功，为民降泽。解三军之焦渴，力运清泉；润大地之干枯，普施甘雨。故使先朝降敕，宣封尊号，并令有司岁杀一豕致祭，以报功泽。

苾刍实贤今来此山，顶礼佛塔，已及两度。亲睹宰杀之事，哀声彻耳，殆不忍闻，悲痛切心，宁能自已！是以投书潭中，哀告大士：大士护持佛法，救世安民，功德溥矣，利益深矣。令有司宰杀，虽国家之命，非大士之心，然业之所造，盖有其因；罪之所归，岂无其主？不归大士，将安归邪？大士既护佛法，当体佛心。佛心非他，即众生是。离众生无佛，离佛无众生，奈何使未来诸佛长受苦恼，而不思救济邪？且夫大士神通，能消枯渴于三军，不能免苦痛于一豕邪？能施甘雨于天下，不能全性命于众生邪？人何幸而蒙庇，豕何辜而弗恤邪？将毋贪著口腹，假手于屠人，而受馨香之味邪？夫大士尚不爱自己身命，况贪众生之血肉邪？今欲安乐众生，岂反加之杀害邪？

我为佛遗教弟子，持佛禁戒，当以佛语宣示于人，此而不言，孰可言者？今为大士陈其过失，略有十种，唯神察之：

夫大士度生，慈悲为本。苟无此心，则非菩萨。大士既称菩萨，奈何不断杀生？杀生不断，是则无慈悲心，其过一也。

大士视人犹己，视物犹人。今虽济人，尚不及物，是则乖平等心，其过二也。

既为佛弟子，岂可不持佛戒？纵不受五戒，杀戒须持。大士不持，是则违佛律仪，其过三也。

十不善业，杀业居先。大士虽非自作，故是教他。既不禁止，任其宰杀，非教他而何？是谓现作恶因，其过四也。

因必有果，所谓三恶道及多病、短命二种果报。如此果报，皆由杀生，是则当招恶果，其过五也。

僧伽蓝地，凡圣同居，佛塔所存，护法诸天长来供养。今使血涂蔓草，腥污坛场，天神见之，必生瞋怒，僧众居之，亦所不安，是则污伽蓝地，其过六也。

累年宰杀，当有人生不信心，谓灵鳗若是菩萨，不应食肉，舍利威神若有灵者，应不使其杀害众生，是故当知佛无灵验，鱼非菩萨。如此之言，过由大士，是则使人毁谤，其过七也。

大士既堕龙身，当勤修善业，速离恶趣。今造此业，何时当脱此身邪？是则难离恶趣，其过八也。

如经中说，娑竭龙王告金翅鸟曰：“我自生此海中，未尝触害水性众生，舍此身后，当生西方极乐世界。”大士今为杀业，云何当得往生？是谓难生净土，其过九也。

大士修因，本期佛果，不断杀业，云何当得无上果报？是则难成佛道，其过十也。

一杀而具十过，罪孰大焉！反此十过，则成十德。大士何为甘造杂业，不修纯善邪？为大士计，以神力致梦于朝廷，明以告曰：“我为佛弟子，持不杀戒，今而后，无杀生见祭。”朝廷知之，必寻改先朝旧例，虽猪豚之死未必能逃，而死不由于大士矣。

如上所陈，非为众生，乃为大士。大士若能改革，则为自救，非救众生。大士尤宜忏悔故业，勿造新殃，发菩提心，修持净戒。如此则众生可度，佛道可成，菩萨之名不为虚得矣。大士若能见听，何善如之！如不见听，或恣其宿习，逞其暴怒，即震雷激电，摧灭我身，亦所弗惜也。唯神图之！

## 与茅静远居士书

前三月下旬，返自四明，过访居士，适遇它出，怅然而去。寻归回龙，兹又一月馀矣。因数子相劝，欲讲《法华》，特到杭请经，因得致书于足下。

居士造桥事毕，可谓莫大之功。然居士之心，好善无倦，一善甫完，复作一善，美则美矣，其如生死大事何？苟不以生死大事为急，而孜孜为善，所作善事如须弥山，皆生死业缘，有何了日？善事弥多，生死弥广，一念爱心，万劫缠缚，可不惧邪！

居士世间公案久已参透，西方净业久已修习，然而生死心不切，家缘撇不下，人情谢不去，念佛心不专，何也？将名根不断邪？抑爱念牵缠邪？于此二者宜加审察。苟不把家缘世事一刀斩断，六字洪名尽力提起，欲望娑婆之脱、安养之生，难矣！不生安养而欲脱生死，不脱生死而欲免堕落，抑又难矣！纵一生两生不失人身，济得甚么事？

嗟乎！居士慧心如此明利，家缘如此丰足，继嗣如此贤能，事事适意，尚不能放下万缘，一心念佛，为天负人邪？为人负天邪？不以念佛为急，而以世间小善为急，不以生死大事为先，而以人天福报为先，是不知先后也。

居士虽不求福而常作福，虽欲出生死而反入生死，皆由不知所缓在彼，所急在此，致使北辕适越，却步求前也。居士今日要务，唯当谢绝人事，一心念佛，加以“斋戒”二字，尤为尽美。大抵西方佛国，非悠悠散善所能致；万劫生死，非因循怠惰所能脱。无常迅速，旦暮即至，安得不为之早办邪！

衲所知识者甚寡，知识之中求可以语此事者尤寡，舍居士一人，而深以期望者谁哉？倘不以人废言，幸加努力。若曰“吾不能也”，则亦无可奈何矣！

## 应赴说

或问曰：应赴之说，始于何时？

余曰：古未之闻也。昔白起为秦将，坑长平降卒四十万，死入地狱。至梁武帝时，致梦于帝，乞所以济拔之方。帝觉而谋诸志公，公曰：“闻《大藏》中有《水陆仪文》一卷，如法行持，可以济拔。”于是集天下高僧，建水陆道场七昼夜，一时名僧咸赴其请。应赴之说，盖自此始。昔佛在世时，为法施主，以法教化众生，人间天上，莫不以五时八教次第调停而成熟之。诸弟子亦各分化一方，恢宏其道。迨佛灭度后，阿难等结集三藏，流通法宝。至汉明帝时，佛法始入震旦，正法、像法渐入浇漓。奈何后世取以博衣食之资，使法王大宝为贩卖之具？嗟乎，异哉！

或曰：佛法本以济人，人来求法，我应其请，彼以财施，我以法施，何不可之有？设使人人高蹈绝俗，不通应赴，则是杜众生求法之路，塞亡灵济苦之门，岂菩萨之本心，诸佛之遗意邪？

余曰：度生一事，诚非多事。自既未度，焉能度人？譬如从井救人，人俱陷溺。故经云：“不能自度而能度人者，无有是处。”且夫施者，与而取之之谓也。今我以法与人，人以财与我，是之谓贸易，何以为施？况本无法与人乎？纵有虔诚之功，不赎贪求财利之过，又况未必虔诚而得人利养？是之谓盗施主物，又谓之负债用，律有明文，呵责非细。今夫农夫竭其股肱之力，行人殚其手足之劳，粒米百工，汗多食少，以彼血汗，为我饮食。我僧人十指不点水，百事不干怀，诵经则曰口酸，礼忏则曰腰痛，无恭敬心，无惭愧意。彼亡者在地狱中望汝度脱，施主在家室内望汝延生，汝何为安坐受食，略不思念？其为罪何如邪？不坐铁床而饮洋铜，无有是处。自身堕落之不暇，又安能济度众生邪？

或曰：然则应赴一事，不可为欤？

余曰：非谓其不可为，正言其不易也。古有瑜伽一事，乃登地菩萨利生之事，非初心凡夫所宜。

或曰：然则如之何而可？

余曰：必不得已，则有一说：应其请生难遭想，入其家生道场想，对经典如对佛想。诵其文，思其义，行其事，践其实，必使身与口合，口与心合，不昏沈，不散乱，不懈怠，不厌不倦，不贪求，不计利，知因知果，知惭知愧，兢兢焉，业业焉，若涉大川而履薄冰也。如是则不期度生而自度，不期利益而自利益。孔子曰：“禄在其中矣。”自既得度，他亦复然。若夫鼓橐籥而为经，舂杵碓而成礼，身对尊像而目视他方，口诵佛言而心存妄念，吾见其口食信施，即同铁丸，身著袈裟，即同铁鍱。如是则不待身后堕落，即今早已堕落；不待未来受苦，即今已受无量大苦。《宝梁经》云：“比丘不修比丘法，大千无唾处。”明文灼然，可为诚训，慎之哉！

问者惭服而退。余因录其语，为《应赴说》。

## 然指问辩

客有问于省庵曰：然指一法起于释氏，从上诸师或赞或毁，好恶不一，是非莫定，愿吾子一言以决其疑。

省庵曰：善哉，问也！斯固有关于佛教，而人情之所易惑者也。不克论其所以然，则是非邪正，何由决了？好恶赞毁，未免偏颇。今为子统括古今，备陈差别，略有六种，唯吾子察焉。所谓六种差别者：一、内外邪正差别；二、儒释立教差别；三、大小开遮差别；四、诸师宗趣差别；五、圣凡因果差别；六、心行是非差别。知此六种差别，则是非邪正皎如指掌，不复生疑惑矣。

夫迷缘起之正理，执断常之邪见，投灰事火，五热炙身，用此苦因，冀招乐果，外道所以为邪也。内修理观为正行，外假苦行为助缘，或爇一香，或然一指，以此坚其誓愿，大其心志，身见既破，我执亦忘，内教所以为正也。

儒教主乎治身，身为父母遗体，固宜全受全归，一有毁伤，便名不孝。释教主乎治心，心为万物之主，身乃四大假合，以之供佛，则破执灭罪；保此偷安，则虚生浪死。此儒释立教之所以差别也。

小乘律中，然指犯吉罗；大乘明若不烧身、臂、指供养诸佛，非出家菩萨。盖小乘但期自利，故须奉法全身；大乘贵在利人，是以忘身为法。此大小开遮所以差别也。

南山律师依大乘宗，深加赞叹；义净三藏据小乘宗，横生贬斥。至若荆溪、永明、慈云、法智，或辩论阐扬，或躬行履践，后学取信，良无惑焉。唯近世云栖大师独不许可，盖恐末流狂妄，易流邪僻，故为权说以救之。一抑一扬，各有所以，此诸师宗趣所以差别也。

《法华》明一切众生喜见菩萨顿舍一身，复烧两臂，发誓愿竟，两臂还复，此得忍大士之现果也。《梵网》明新学菩萨千里远来，师应如法开示苦行，若不烧身、臂、指供养诸佛，非出家菩萨，此初心受戒之远因也。此圣凡因果之所以差别也。

今人果能内发大心，外缘三宝，期心破障，刻志菩提，则罪灭福生，功无浪费。如其内负我人，外贪名利，以之鼓惑庸愚，招致供养，则有过无功，不可不慎。人固有事同而心异者，不可不察也。此心行是非所以差别也。

客曰：如此差别，可得融通否？

曰：可。夫由外以知内，则外为内助；因邪而入正，则邪为正缘。经云：“外道所说，皆是佛语。”是以遍行、胜热为善财师，调达、善星皆如来伴。如此邪正融通，奚不可之有？

儒释两教，观其迹则异，论其理则同。是以泰伯断发，孔子称其至德，比干剖心，《鲁论》美其为仁，则儒释未始不同也。

大小三乘均佛所说，随机不同，或开或制。然小从大出，权自实开，非实则权何所开，无大则小不自立。理无二致，正不待融通也。

宗趣不同，自是人师异见，何关理教差殊也？如二人见月，一东一西，各随人去，月无二向，见有东西耳。圣凡虽有差别，然因该果海，果彻因原，因果本自融通，亦何差别之可论哉!

至于心正则事正，心邪则法邪，邪正在心，非由事相。然翻掌覆掌，初无异手；得念失念，岂有二心？正不必融通也。

如上所陈同异，不可偏执。苟执其异，则适起诤端；苟执其同，则漫无分别。然则如之何则可？必也知同异皆由一心，一心本非同异，虽非同异，同异宛然。夫是之谓正解，愿吾子究心焉。

客曰：快哉，论也！闻所未闻。然尚有馀疑，望为解释。吾闻烧身、臂、指，乃得忍大士所为，非初心境界，则如之何？

答曰：《梵网》所明行法，本为初心，故经中但云新学菩萨，不云得忍。盖新学大士誓愿未坚，心志未广，故藉师长为开道，苦行为鞭策，以成受戒增上缘因耳。若必期之得忍大士，则出家受戒者鲜矣。今人受戒，莫不然香供佛，盖本诸《梵网》，以然香、然指同一苦行，第小大不同耳。若初心不许然指，则亦不许然香、不许受戒矣。有是理乎？

客曰：如上所论，谨闻命矣。未审出家之士宜何所先？为当必烧？为复可缓？设使不烧，是犯戒否？

答曰：出家之士宜先明理观，后及事行，则趣向有方，功无虚弃。若理观不明，但行苦行，欲冀功勋，终无实益。烧与不烧，各随人意。经虽劝人，亦不结罪。但不可故违佛语，自生异见，致使妨碍行门，阻人胜善，初心之士又不可不知也。

客于是再拜而退。

## 念佛著魔辩

或问省庵曰：参禅一门，全仗己力，故每多魔事；念佛则仗他力，故承佛护念，魔事不生，有诸，否乎？

省庵曰：唯唯，否否。夫参禅、念佛，论其难易，固有自力、他力之分；若论魔事，二俱不免。

或者曰：敢问何谓也？

曰：魔事之来，其由有三：一者教理未明，二者不遇善友，三者自不觉察。今夫人适千里之路，苟不按舆图，又不逢引导，复不识前路通塞，莽莽然而进，吾知其难免于错误之患矣。参禅、念佛譬如行路，经教如舆图，善友如引导，觉察之心如识路通塞。虽两条途路夷险不同，俱不免错误之患。

参禅且置。只如念佛，或有厌平坦而好奇特者，或有舍直截而求纡曲者，或两路兼行、两路俱失者，或以途中为家舍、平地为高山者，如是错误，不可胜举，皆教理未明之过也。

念佛一门，极圆极顿，至易至难。只如《弥陀经》中“一心不乱”四字，浅言之，愚夫愚妇皆可为；深言之，大圣大贤终不能过。今初心行人，或暂得轻安，自谓已得事一心者，初开浅解，复自谓得理一心者，或粗念不生、细念犹生者，或勇猛过分，精进倍常，不知心外无佛，速求取证，不达善巧方便，急欲舍身，魔鬼因之遂入其体，为风为狂，都不觉知。此善友不遇之过也。

夫众生生死以我见为本，我见不除，修行无益。然我见之生，根深蒂固，其萌芽发干，无处不有。是故见地高则我见俱高，工夫进则我见亦进。若不时时捡点，刻刻提撕，则念念发生，心心增长，随逐行人，虽死不离。是故学人心不虚则自不觉察，不觉察故我见增长，少有所得则生㤭慢，讥嫌同学，诽谤行人，虽有修行，终成魔事。此自不觉察之过也。

或曰：参禅须近明师，若无明师，须看经教。念佛只贵深信力行，既能深信力行，则决定往生，何藉善友、经教？

省庵曰：是何言欤？世间小技尚不可无师，况念佛为出生死要门，若无善友、经教，从何开发？谁为引导？《观经》下三品，皆是临终善友开发，故得往生，其上、中品则不必言矣。须知从凡至圣，由易至难，莫不以善友、经教为根本。汝不因经教，何由而知净土法门而生信向邪？

或曰：若因经教而知念佛，则《弥陀》一经足矣，奚以多为？

曰：上根则可，中、下根人须遍阅净土诸书，备识信、行、愿三差别之相，加之善友警策，内以虚心觉照，庶几免于魔事，而后念佛之功可日进焉。否则不为魔事，终成增上慢人，一念不觉，遂成沦坠，其祸可胜言哉！

或曰：行人心既念佛，佛岂不垂护念？如其护念，魔事何从？

省庵曰：念佛人果得一心不乱，则佛护念不虚。如其未得一心，或有以轻安为禅定、浅解为深悟者，随有所得，生增上慢，此则自取过愆，非如来咎。是故吾言善友、经教、觉察之心，三者缺一不可，而觉察之心尤为最要，不可须臾暂离。若一念不觉，则一念颠倒；念念不觉，则念念颠倒。颠倒既起，魔事兴焉。毕世工夫，一朝唐丧，可不畏欤？《净土文》云：“身无病苦，心不颠倒。”当知身无病苦，则求在于佛；心不颠倒，则求在于我。在于佛者，非我敢必；在于我者，安可不自勉焉？设使临终一念颠倒，非唯九品不生，抑亦三途难免。佛虽大慈，救我不得，奈何奈何！是故修净业人，不可一念远离善友，亦不可一念生颠倒心也。

## 梅芳法师往生传

师讳明宏，杭州人。幼年父母为纳妇，逃之出门，其母哭之失明。父母亡，出家剃发于绍兴河桥之弥陀庵。寻事参访，习天台教观、坐禅苦行，颇有省发。后阅藏于天台万年寺，昼夜翻阅，久之两目俱盲，乃曰：“此吾害亲之报也。”自是一心念佛，寒暑无间，尝语人曰：“我因失明，得大利益。”

居无常处，囊无长物，所得䞋施，随施贫乏。讲经不用注疏，纵口任心，诙谐间出，得意者善之。

岁丁未九月，余于梵天寺起念佛七，师适寓广严庵，因招之入社。时师患痢，日数十遍，然念佛未尝少懈。七期毕，师往无锡斋僧馆，病转剧。忽一日，遍告檀越，期以明日将行。众如期而至，师即起坐念佛，合掌而逝。

赞曰：师与余知交最久，余尝断师必生西方。何以知之？盖师具三真，谓真解脱、真干净、真精进故也。然虽言之，尚未有验。丁未冬，一元师从吴地来，述其坐化之事，因喜曰：“余言验矣！”

## 圣眼上人往生传

师讳明德，海宁人，俗姓马。四岁出家梵天寺，十六剃发。自幼性情孤僻，不好世务，唯读书吟咏。所居一室，萧然无长物。年三十六，将往律堂求戒，忽得喘疾，遂不起。

有徒孙一苇，延余及数友在寺结社，开净业堂。堂之左，即师卧室，日闻钟、鱼、念佛之声，恒默随之。逮病笃，自知时至，乃命徒孙延众师至床前，高声念佛。少顷，命止之，向余曰：“愿师为我开示。”余告曰：“汝当尽舍万缘，一心念佛。万劫死生，只今脱去，急宜著力。”师遂同众念佛，复发四宏誓愿，语极恳切。至夜分，佛声方毕，才举观音圣号，即转身张目而逝。时雍正七年腊月二十六日也。

赞曰：昔东坡临终，径山禅师告曰：“端明莫忘西方。”坡曰：“西方不无，但个里用力不得。”今师乃能用力如此，可不谓难乎！人皆谓师年方强壮，有志未遂而死，莫不惜之。岂知一生净土，无志不遂，无愿不获，非唯不应惜，寔所当贺。呜呼！贤矣哉！

## 念佛规约（并引）

夫生死海深，非念佛莫能济度；菩提路远，非净土孰可依凭？然苟非精进，念佛无自成功；未得一心，净土何由可到？今则三七为期，六时无间，四方善友俱集，一时胜会宏开。第恐懈怠易生，精勤难致，若无约束，何以策我身心？不有规模，何以生他敬信？谨酌事宜，略陈条列如左：

一、五更闻钟声，一齐下单，洗面后齐集大殿念佛，无得晏卧不起，避懒偷安。

一、明相既出，即用粥。粥后嚼杨枝毕，即入堂持佛名。候一寸香过，起身经行，打大木鱼。至香馀一寸，即归位坐，默然而止。少顷用茶毕，打小鱼子两下，方可起身抽解。

一、粥后三枝香，用小食；四枝香，用午饭。克定时候，不宜错误。

一、坐香过一寸，二人起身行幡巡香。少顷，鸣鱼、引磬二人亦起身巡香，有昏沈者，即持幡与之，令其行香执幡遣睡。如是展转，递相警策。至香馀一寸，鱼、磬二人先归本位，次行幡者至佛前问讯收幡，然后各归本位。

一、佐食菜蔬，以四菜一汤为准。

一、午饭后六枝香，用晚粥。明相既没，念佛六枝香。俟第六枝香将半，即向上长跪，称观音、势至、清净海众各满百声，诵《小净土文》，礼佛十二拜，归单养息。馀日例此。至第七夜，诵《西方发愿文》，礼佛四十八拜。馀日二七亦例此。

一、临睡入观，称佛千声，即默念佛名而卧。

一、经行、趺坐时，睡眠时及大小便利时，不宜杂话。

一、坐香，过二寸香不归堂者，即移蒲团在佛前，跪香一枝。

一、昏沈时，行幡至，不起身者，跪香一枝。

一、不得出外闲游、归寮养息及交头接耳、杂话戏笑，有犯者，跪香一枝。

一、会中有老病者，自应方便随顺，不拘常例；或随喜念佛，暂来即去者，亦不在此例。

一、设有病缘，当告假，不得随意自便。

一、众中或有去就乖角、语言相争、揽群乱众者，即移单出堂。

一、每一七完，养息半日，或静坐，或睡眠，俱默念佛名，切忌闲游杂话。

一、每日巡照师各寮巡察放逸，每夜击板念佛，以警策睡眠。

以上条约，有犯者，悦众师应举，举而不服者罚。知而不举者，同罚跪香一枝。

## 净业堂规约（并引）

夫生死海深，非念佛畴能济度？菩提路远，非净土孰可依凭？然苟非精进，三昧无以成功；未得一心，九品安能自致？今以三年为限，数子同居，但专持乎六字洪名，唯致力乎一心不乱。第恐时长行久，懈怠易生；实丧名存，劬劳徒设。不加鞭策，无以约束身心；必有条章，方能齐一彼此。幸相规而相劝，无争我以争人。俾净业速成，华台早就，见弥陀于现在，证三昧于此生。诚如是，则所愿不虚矣。谨立规约如左：

- 每日课程，十时念佛，九时作观，一时礼忏，虽大寒大热，无得暂亏。

- 黑白半月诵《菩萨戒本》，朔望日讽《梵网经》，经毕长跪诵《发愿文》回向。

- 凡遇佛降生日、成道日、涅槃日及僧自恣日，俱宜设供献佛，随力为之。

- 每年新正，起念佛七，祝延圣寿；腊月起七，以济年终被杀众生。

- 每夜黄昏候，到大殿施食，持《变食真言》四十九遍，念佛千声，以济鬼神。

- 每日念佛、受斋，俱搭衣；朔望日午饭，应持钵；非时食戒，佛制最严，宜并持之。

- 宜禁止游行，不得出寺观望，入城闲走。除为父母、师长看病因缘，或可暂时告假，馀俱不可。

- 告假须克定日期，若过期还者，罚跪香；或托事延缓，久假不归者，各宜自便。

- 宜谢绝迎送。尊客相看，略叙道话数语，寸香之外，念佛而已。若有问法因缘，不在此例。

- 宜屏弃杂务，凡经书、笔墨、诗偈、文字，一切置之高阁，不应重理。

- 不得应酬人间佛事，纵施主到山讽诵经呗，不宜辄许。设不得已，只可礼《弥陀忏》，念佛而已。

- 堂中除念佛外，一切不应杂话；纵有要事问答，亦宜低声。

- 念佛昏沈时，用小幡一首巡香，互相警策。

- 昏沈时，行幡至，不起身者罚香；有过不忏悔，屡谏不止者罚香；动气发粗，彼此斗争者同罚；一人忍，一人嗔，嗔者罚香。

- 凡有过，宜互相规谏。设有违诤，即应忏悔，不得隔日、隔夜、隔时。

- 无故闯寮聚谈杂话者罚香；非要事，止静不归堂者罚香。

- 朝暮课毕回堂，维那合掌厉声念《呵责铭》以诫策我，我当长跪佛前，合掌承受。


省庵法师语录卷上终

