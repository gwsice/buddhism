## 庐山莲宗宝鉴念佛正信卷第五(六章)

### 念佛正信说

夫唯心乐国普遍十方。自性弥陀圆融一智。妙应于色声之境。流光于心目之间。就中反妄归真。直下背尘合觉。昔我法藏发弘誓。启极乐之玄途。故佛世尊指西方示韦提之妙域。是乃广长舌覆而同赞。诸余经尽而独留。盖以利生之喜舍心增。应化之慈悲量大。教分九品乃别开方便之门。观明一心。实径直还源之路。圣凡际会如久客归于家乡。感应道交似稚子投于慈母。昧斯至理触类皆迷。信此圆谈事无不达。况复慈光愿摄佛力难思。顺水乘船不劳自力。推门落臼岂有他哉。有愿必迎无机不被。舟石可济狱火顿消。菩萨声闻生彼者无量无数。前贤后圣得道者可捡可寻。[賏*鸟]鹉频伽尚有法音演唱。蜎飞蠕动悉蒙教化恩慈。圣境非虚佛言不妄。何乃爱河浪底沉溺而不忧。火宅焰中焚烧而不惧。密织痴网。浅智之刃莫能挥。深种疑根。泛信之力焉能拔。遂即甘心伏意幸祸乐灾却诽清净之邦。贪恋烦恼之世。焦蛾烂茧自处余殃。笼鸟鼎鱼翻称快乐。皆由善力微而业力胜。信根少而罪根多。是以三界茫茫四生扰扰。尽贪生而兀兀孰解知归。悉逐业以悠悠。不求出要。过去生死却石难穷。未来轮回芥城何尽。匪夙生之有幸岂得遇于斯因。击鼓开囹圄之门宜应速出。逢舟济沉沦之难讵可迟疑。敬顺金文善随佛学。不闻不解者可痛可伤焉。矧兹五浊恶世四面火焚。惟佛一人力能救援既闻妙法宜植净缘。一念信诚万德因种。思齐先哲希悟真常。普皆如说奉行尽心顶礼信受

### 断疑生信

经云。得为人难。六根完具难。生中国难。值佛道难。兴信心难。盖尝论信之难兴者。缘有其疑也。不断其疑何由生信。故金刚经云。正信希有。法华经云。以信得入。王龙舒云。佛为人医王能救一切病。不能救命尽者佛能度一切人。不能度不信者。盖信者一念之真诚也。若人心念要去身则随去。心念欲住身则随住。是知此身随心念动。有念欲去而身被牵系者。色身坏时惟一念而已。一念到处则无处不到。所以一念信心念佛。求生净土则必到净土。况吾佛世尊诸大菩萨。又有本誓愿力接引往生乎。或问之曰。今有一生持戒念佛。临终不得生净土者何也。答曰。此盖信力不深。行愿之有亏也。兼不曾发菩提之大心。又不曾断十恶之邪行。虽曰修行未尝言行相应。虽曰念佛未尝净念相继。既无真实之功。焉得净土之报也。净名经云。随其心净则佛土净。六祖坛经云。心中若无不善西方去此不遥。若怀不善之心念佛求生难到。不断十恶之心何佛而来迎。请大师故。见世人不务净心只是口念佛名。于其心外求佛妄想执著。而不自净其心。心造诸恶是谓自丧其佛。又何更别求佛哉。所以道迷即众生悟即佛也。圆通法门云。忆佛念佛现前当来必定见佛。盖忆念者是心念也。信心清净。信行愿俱备也。楞严云。一根既返源六根成解脱。十恶化为十善。六识化六神通。所以正信心中忆念佛名。净念相继自性弥陀现前。此感彼应临命终时。安得不见佛而生净土乎。凡修净业者。当信佛之言。而行佛之行。心口既不相违。因果决然不昧耳。若也闻而不信信而不行。由画饼之不充饥也。心既无信则生疑谤。既兴疑谤则自昧其心。自昧其心则净土远之远矣。故香山周居士。述慈照莲宗忏序云。导师者化物有方诲人存理。以深信为能入破诸阐提。专念佛为行门令心不乱。加菩提愿心为根本度脱众生。备此三者乃极乐佛土上上品之可登。毗卢果海流流而易到也。又云。此事人人本具个个圆成。无信行愿三字因兹沦坠。呜呼凡为人者。不在福德不在尊贵。不在聪明不在相貌。但具信行愿者。乃生净土之资粮也。四料楝云。从是西方过十万亿佛土有世界名曰极乐。是约远也。若一念信心念佛即到西方。是约近也。故云亦近而亦远在人之信愿。信不隔丝毫疑而生死转。又云。从是西方过迢迢十万程。资粮若具足何愁去不成是也。所以道信为万善之首。信为百行之宗。华严以十信为成佛之始。法华以正信为入道之门。五根以信根为先。五力以信力为最。是故三世诸佛诸大菩萨历代祖师。修诸功行具大愿力入佛境界成就菩提。未有不从这个信字而入也。鸾法师遇留支观经。即焚仙经。而修净业岂不是这信字也。白侍郎行也弥陀。坐也弥陀。不出这信字也。苏学士佩带弥陀画像。行坐随身。言是西方公据者。盖亦不出这信字也。张善和一生杀牛。临终自见地狱相现。遇僧教令念阿弥陀佛。念未十声见佛接引往生净土。即脱地狱。岂不是信得及而致然耶。华严经云。信为道元功德母。信能长养诸善根。信能超出众魔路。信能得入三摩地。信能解脱生死海。信能成就佛菩提。嗟乎今时斋人信持戒而不信念佛。信奉佛不信往生净土。是皆自失其大利也。谅哉人天路上以福为先。生死海中念佛第一。今有欲快乐人天而不修福。欲出离生死而不念佛。是犹鸟无翼而欲飞。木无根而欲茂。奚可得哉。凡我同盟切须深信诸佛所说。真实非虚。脱苦良方无如念佛。专修净业期出轮回。时不待人慎勿疑悔。可谓此身不向今生度。更向何生度此身

### 劝发信心

夫阿弥陀佛者。诸佛中尊四生之父。归信者灭罪河沙。称念者得福无量。凡欲念佛要起信心。若无信心空无所获。是故肇法师云。是事如是者信之相也。是事不如是者不信之相也。夫信为入道之初宗。智为究竟之玄术。诸经首称如是者信也。后曰奉行者智也。故弥陀经云。若有信者应当发愿生彼国土。此是释迦本师劝信处。又云。汝等当信是称赞不可思议功德。此是六方诸佛劝信处又云。若人种善根疑则花不开。信心清净者花开即见佛。此是往生论劝信处。又云。信者顺之词。信则所言之理顺。顺则师资之道成。经无丰约非信不传。此是肇法师劝信处。又云。念佛法门不问道俗。不论男女不拘贵贱。修此法者唯要信心。此是大行和尚劝信处。问曰。既言信者未知信何法门。答曰。信意者信凭经中佛说念佛定生净土。信念佛定灭诸罪。信念佛定得佛护。信念佛定得佛证。信念佛临终定得佛来迎接。信念佛不问众生。同信之人皆得往生。信念佛往生定得不退地。信念佛生净土。定不堕三恶道。所以劝信念佛。受此法持此念。则往生净土必矣。故大行和尚遣念佛人。心唯信佛。佛则知之他心通故。口惟称佛。佛则闻之天耳通故。身惟礼佛。佛则见之天眼通故。是以大行和尚以此念佛法。劝人生信心也。又喻云。信心者犹如深栽果树。根深故风吹不动。后著果实济人饥渴。念佛之人亦复如是。要由深信得到西方。若无信心空无所获。是故经言。十住菩萨一起信心念佛之后。纵遇恶缘宁舍身命不退信故。维摩云。深信坚固犹如金刚。法珍普照如雨甘露。念佛三昧从深信生。君看净土恒沙佛。尽是当年正信人

### 天竺慈云式忏主往生正信偈

&emsp;&emsp;稽首西方安乐刹&emsp;&emsp;弥陀世主大慈尊

&emsp;&emsp;我依种种修多罗&emsp;&emsp;成就往生决定信

&emsp;&emsp;住大乘者清净心&emsp;&emsp;十念念彼无量寿

&emsp;&emsp;临终梦佛定往生&emsp;&emsp;大宝积经如是说

&emsp;&emsp;五逆地狱众火现&emsp;&emsp;值善知识发猛心

&emsp;&emsp;十念称佛即往生&emsp;&emsp;十六观经如是说

&emsp;&emsp;若有欢喜爱乐心&emsp;&emsp;下至十念即往生

&emsp;&emsp;若不尔者不成佛&emsp;&emsp;四十八愿如是说

&emsp;&emsp;诸有闻名生至心&emsp;&emsp;一念回向即往生

&emsp;&emsp;唯除五逆谤正法&emsp;&emsp;无量寿经如是说

&emsp;&emsp;临终不能观及念&emsp;&emsp;但作生意知有佛

&emsp;&emsp;此人气绝即往生&emsp;&emsp;大法鼓经如是说

&emsp;&emsp;一日一夜悬缯盖&emsp;&emsp;专念往生心不断

&emsp;&emsp;卧中梦佛即往生&emsp;&emsp;无量寿经如是说

&emsp;&emsp;昼夜一日称佛名&emsp;&emsp;殷勤精进不断绝

&emsp;&emsp;展转相劝同往生&emsp;&emsp;大悲经中如是说

&emsp;&emsp;一日二日至七日&emsp;&emsp;执持名号心不乱

&emsp;&emsp;佛现其前即往生&emsp;&emsp;阿弥陀经如是说

&emsp;&emsp;若人闻彼阿弥陀&emsp;&emsp;一日二日若过等

&emsp;&emsp;系念现前即往生&emsp;&emsp;般舟经中如是说

&emsp;&emsp;一日一夜六时中&emsp;&emsp;五体礼佛念不断

&emsp;&emsp;现见彼佛即往生&emsp;&emsp;鼓音王经如是说

&emsp;&emsp;十日十夜持斋戒&emsp;&emsp;县缯幡盖然香灯

&emsp;&emsp;系念不断得往生&emsp;&emsp;大弥陀经如是说

&emsp;&emsp;若人专念一方佛&emsp;&emsp;或行或坐七七日

&emsp;&emsp;现身见佛即往生&emsp;&emsp;大集经中如是说

&emsp;&emsp;若人自誓常经行&emsp;&emsp;九十日中不坐卧

&emsp;&emsp;三昧中见阿弥陀&emsp;&emsp;佛立经中如是说

&emsp;&emsp;若人端坐正西向&emsp;&emsp;九十日中常念佛

&emsp;&emsp;能成三昧生佛前&emsp;&emsp;文殊般若如是说

&emsp;&emsp;我于众经颂少分&emsp;&emsp;如是说者无穷尽

&emsp;&emsp;愿同闻者生正信&emsp;&emsp;佛语真实不欺诳

&emsp;&emsp;佛既显言易往生&emsp;&emsp;幸各正信无疑惑

### 天台智者大师净土十疑论叙

夫四果之明不能测如来之奥。十地之圣不能穷极果之妙。矧兹凡夫生无慧目。陷三界有必固之妄。指净土谬难转之疑。疑之于身知五蕴之未灭。疑之于心知万惑之未遣。疑之于行知六度之未济。由漂沈未济之行。期济于已济之域。在于其己犹惑之。况他人哉。此物情难信为道俗所共疑也。隋智者大师心兴物冥。智将神会。乘时翼教异迹由著。因其所异考其所证。不知其三贤之人乎。十圣之人乎。其为应正等觉妙神化于难思乎。盖亦思之不能知也。但大师念定总持昭晢行业期生净土。间无容发发大师之所有。存者其十疑之文乎。然其文远取诸经。近取诸论。去就其意以取诸传。无离经以备事。无饰辞以增巧。审辞达意。能极九品之所生。乃见大师之用心也。见大师之心者。其于净土之有疑。所谓高天无云群星列彩。经纪之所相殊。躔次之所相异。粲粲然无一而隐者也。予得其文载念能仁所称净土者。累焉诸佛证而成之者。或舌相以覆大千。或潮音而演梵说。余虽陋学不得以相辉映乌可无言哉。故于论首略陈一二以罄予所怀。虽辞肤理浅不足起大师之化。在其先佛证成之义且有归矣

### 无为杨提刑直指净土决疑序

大愿圣人从净土来。来实无来。深信凡夫往净土去。去实无去。彼不来此。此不往彼。而其圣凡会遇。两得交际者何也。弥陀光明如大圆月遍照十方。水澄而清则月现全体。月非趣水而遽来。水动而浊则月无定光。月非舍水而遽去。在水则有清浊动静。在月则无取舍去来。故华严解脱长者云。知一切佛犹如影像。自心如水。彼诸如来不来至此。我亦不往彼。我若欲见安乐世界阿弥陀佛随意即见。是知众生注念定见阿弥陀佛。此乃称性实言非权教也。净土无欲非欲界也其国地居非色界也。生有形相非无色界也。一切众生未寤正觉处大梦中。六道升沈未尝休止。诸天虽乐报尽相衰。修罗方嗔战争互胜。旁生飞走啖食相残。鬼神幽阴饥渴困逼。地狱长夜痛楚号呼。得生人趣固已为幸。然而生老病死众苦萦缠。惟是净邦更无诸苦。莲苞托质无生苦也。寒暑不迁无老苦也。身无分段无病苦也。寿命无量无死苦也。无父母妻子无爱别离苦也。上善人聚无怨憎会苦也。花[袖-由+戒]香食珍宝受用无求不得苦也。观照空寂无蕴苦也。悲济有情欲生则生。不住寂灭非二乘也。智照生死得不退转非凡夫也。三界荡然。譬如四裔丘陵坑坎腐秽所积。溪壑阻绝孰为津梁乃有狂人迷路。于此恶兽魑魅恼害。杂居刀兵水火。或时伤暴风霜霹雳凌厉摧慑罔知城域可以庇覆。饮食衣服未或充足。甘受是苦不求安乐。有佛释迦是大导师。指清净土是安乐国。无量寿佛是净土师。尔诸众生若生彼土则无诸恼。不闻知者固可哀怜。亦有善士发三种心。不求生者尤可嗟惜。一曰。吾当超佛越祖。净土不足生也。二曰。处处皆净土西方不必生也。三曰。极乐圣域。我辈凡夫不能生也。夫行海无量。普贤愿见弥陀佛国虽空。维摩常修净土。十方如来有广舌之赞。十方菩萨有同往之心。试自忖量孰与诸圣。谓不足生者何其自欺哉。至如龙猛祖师也。楞伽经有预记之文。天亲教宗也。无量论有求生之偈。慈恩通赞首称十胜。智者析理明辩十疑。彼皆上哲精进往生。谓不必生者何其自慢哉。火车可灭舟石不沈。现华报者莫甚于张馗。十念而超胜处。入地狱者莫速于雄俊。再苏而证妙因。世人愆尤未必若此。谓不能生者何其自弃哉。般舟三昧经云。跌陀和菩萨问佛。未来众生。云何得见十方诸佛。佛教令念阿弥陀佛。即见十方诸佛。宝积经云。他方众生闻无量寿如来名。乃至能发一念净信。欢喜爱乐所有善根回向愿生彼国者。随愿皆生得不退转。此皆佛言也。不信佛言。何言可信。不生净土。何土可生。自欺自慢自弃己灵流入轮回是谁之咎。四十八愿悉为度生。一十六观同归系念。一念既信已投种于宝池。众善相资定化生于金地。毋辄悔隋误认疑城。即时莲开得解脱道。唯心净土自性弥陀。大光明中决无魔事。决疑诸者王敏仲侍郎之编也。开释疑情径超信地。其载要旨最为详审。盖安养国之乡导也。若登彼岸舟固可忘。来者问津斯言毋忽

庐山莲宗宝鉴念佛正信卷第五(终)