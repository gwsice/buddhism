## 庐山莲宗宝鉴念佛正愿卷第七(七章)

### 念佛正愿说

理由智导行由愿兴。行愿得均理智兼备。理智兼备则心心念念总是弥陀。刹刹尘尘皆为净土。自非大愿行力。曷能臻此哉。欲人人证此三昧者。要在信愿深其根本也。夫愿者乐也欲也。欲生西方净土乐见阿弥陀佛。故发此愿。是以凭大愿力直要到彼也。所以慈照云。时时发愿乐慕往生。日日祷祈勿令退失。如无愿心则善根沉没。华严经云。不发大愿是为魔事。所以普贤广无边愿海。弥陀有六八愿门。是知十方诸佛上古先贤。皆因愿力而得成就菩提。不兴愿乐之心不成愿乐之行。故云法门广大无愿不成。是以佛随人之心满人之愿。何况专修念佛愿生净土。安得不遂心满愿哉。忏云。愿我不退菩提心。愿我决定生安养。愿我速见弥陀佛。愿我尽生无别念。唯心净土独相随。又阿弥陀经云。若有信者应当发愿愿生彼国。又忏云。众生无边誓愿度。烦恼无尽誓愿断。法门无量誓愿学。佛道无上誓愿成。此则谓之四弘誓愿。故我慈照集忏恐人著事迷理。乃云自性众生誓愿度。自性烦恼誓愿断。自性法门誓愿学。自性佛道誓愿成。此四句直明真理。欲令一切人于自性中度了。一切妄念众生。所谓邪迷杂想贪痴嫉妒。嗔恚恶毒等心故。令发大誓愿自性自度也。又于自性中断除一切烦恼。所谓尘劳业识邪思恶念。犹如浮云障覆自性。光明不现。故令发大誓愿。自断除之永不令起。又于自性中修学一切法门。所谓念佛三昧悲智行愿无量法门。故令发大誓愿自悟自修。常无退失直至菩提。不以得少为足。又于自性中自信有佛发大誓愿。常自观照自愿成佛菩提。此乃慈照老婆心切明明。与后人开了一个门户。只要尔诸人自信自肯。从这裹入头悟自性弥陀。达唯心净土入诸佛境界。成就无上菩提。嗟乎世之善人不知此意。向外别求。何异持神珠而巡乞也。可不惑乎。普愿见闻递相劝策。同兴正念早上玄途。觉前前非明后后位。立大志气。奋大勇猛。发大誓愿。誓度无边众生。誓断无尽烦恼。誓学无量法门。誓愿往生西方极乐世界。见阿弥陀佛。誓同一切善人。圆成无上佛道。可谓不得春风花不开。花荣须感春风力

### 劝发大愿

慈照云。有行无愿其行必孤。有愿无行其愿必虚。无行无愿空住阎浮。有行有愿直入无为。此乃佛祖修净业之根本也。备观今时信人归投佛会。或为病苦而发心。或为报亲而举意。或为保扶家宅。或为怖罪持斋。虽有信心而无行愿。虽云念佛不达本根。凡修善缘皆为了还心愿。罕有为自己生死。发愿念佛求生净土者。往往香烛道场祝愿回向之辞。皆是表献神明消灾延寿而已。故与经忏本意相违。不合诸佛本愿。纵使一生修诵。不明理趣错用工夫。是谓终日数他宝自无半钱分也。临终所以不得往生净土者。盖无行愿故也。又有一等痴人。投佛受戒乃于三宝前。焚香誓愿云。我若破戒甘当恶病缠身永堕地狱。或言左眼出血右眼出脓。自肯自甘类官司之执结。多见有口无心破斋犯戒。自愿受报痛苦奚堪。甘心堕落之门。自取丧身之兆。殊不知佛祖兴慈运悲。何尝教人如此皆是邪师过谬错。将罚咒以为发愿耳。何惑之甚哉。予尝悯念劝令同发正愿。求生净土愿同作佛。彼则曰我是凡夫。岂敢望生净土要作佛耶。我有此心。又成妄想。予应之曰。不然善知识佛是觉也。净土是心也。此心谁不有之觉即佛也。迷则众生也。世人背觉合尘轮回三界四生六道善恶业缘受报好丑。皆因妄认四大。为我身六尘为实有。随他幻境日夜流转。未尝暂省回光。从生至老惟忧家缘。不办财不称心。愈多愈求愈贪不足。虽曰积善奉佛礼拜作福烧香。只愿富贵荣华长生不死。才做些小好事。便有伏愿数般要保。谷米盈仓蚕丝倍万。子孙光显牛马孳生。才有一不如意便怨佛不保全。日日财喜增添始道天龙感应。如此贪谋正是妄想自不知觉。却言念佛求生净土之说作妄想者。岂不大颠倒乎。凡曰作福尽属有为。盖世间有漏之因。非出世无为之道修行。佛子宜善思惟。今日有缘得逢佛法。当须究本莫竞枝条。一念回光修出世法。愿舍娑婆愿生净土。亦如久客在于他乡。思欲归于故里也。此愿生净土。愿作佛之心。岂可比同凡夫妄想哉。岂不见忏中云。愿我临欲命终时尽除一切诸障碍。面见彼佛阿弥陀。即得往生安乐刹者是也。可谓一朝踏著来时路。始觉从前错用心

### 慈照宗主示念佛人发愿偈并序

弥陀节要云。念佛之人最急一事不善相应。何以故。虽云持戒念佛。不曾发心愿生净土。皆是埋头过日自失善利。大凡念佛。先要发心。欲超生死往生净土。须以大愿自为主意常须念佛。早晚专心礼拜弥陀。如朝帝主两不失时。日近日亲心口与佛相应。去佛不远。口念心想心愿见佛。发深重愿决信无疑。日久岁深工夫纯熟自然三昧成就。临命终时弥陀接引净土现前。更愿现生之内常遇善知识。不值邪见师。无惑我心不生懈怠。若也如此念佛深信发愿是信行愿三不亏也。临终见佛。即非外来。尽是唯心显现。犹如种子。在地逢春发生。岂是外来皆从地出也。今之修行亦尔。念佛信愿纳在八识心地。临终发现净土弥陀。即非外来皆从自心出也。偈云

&emsp;&emsp;万法从心生&emsp;&emsp;万法从心灭

&emsp;&emsp;我佛大沙门&emsp;&emsp;常作如是说

&emsp;&emsp;持戒无信愿&emsp;&emsp;不得生净土

&emsp;&emsp;唯得人天福&emsp;&emsp;福尽受轮回

&emsp;&emsp;展转难脱离&emsp;&emsp;看经无慧眼

&emsp;&emsp;不识佛深意&emsp;&emsp;后世得聪明

&emsp;&emsp;乱心难出离&emsp;&emsp;不如念佛好

&emsp;&emsp;现世无名利&emsp;&emsp;行坐不多罗

&emsp;&emsp;则是阿弥陀&emsp;&emsp;发愿持戒力

&emsp;&emsp;回向生乐国&emsp;&emsp;正是合行持

&emsp;&emsp;千中不失一&emsp;&emsp;释迦金口说

&emsp;&emsp;弥陀亲摄授&emsp;&emsp;诸佛皆护念

&emsp;&emsp;诸天善护持&emsp;&emsp;见此念佛人

&emsp;&emsp;与佛不相远&emsp;&emsp;应当坐道场

&emsp;&emsp;转于大法轮&emsp;&emsp;普度无边众

&emsp;&emsp;譬如贫家女&emsp;&emsp;腹孕转轮王

&emsp;&emsp;诸天常爱护&emsp;&emsp;贫女自不知

&emsp;&emsp;腹中有贵子&emsp;&emsp;今此念佛人

&emsp;&emsp;其意亦如是&emsp;&emsp;忆佛常念佛

&emsp;&emsp;不久当成佛&emsp;&emsp;诸佛善护持

&emsp;&emsp;其人自不知&emsp;&emsp;我当生净土

&emsp;&emsp;却要来后世&emsp;&emsp;再得生人中

&emsp;&emsp;譬如贫人家&emsp;&emsp;地内有伏藏

&emsp;&emsp;藏神常守护&emsp;&emsp;不令其有失

&emsp;&emsp;贫人自不知&emsp;&emsp;家内有宝藏

&emsp;&emsp;逐日趁客作&emsp;&emsp;求衣食自济

&emsp;&emsp;今此念佛人&emsp;&emsp;其意亦如是

&emsp;&emsp;不知念佛人&emsp;&emsp;具足如来藏

&emsp;&emsp;自说我无分&emsp;&emsp;返要生人中

&emsp;&emsp;譬如病人家&emsp;&emsp;自有真妙药

&emsp;&emsp;不知妙药性&emsp;&emsp;不能自治病

&emsp;&emsp;每日床枕边&emsp;&emsp;痛苦受无量

&emsp;&emsp;今此念佛人&emsp;&emsp;其意亦如是

&emsp;&emsp;不知念佛心&emsp;&emsp;能灭贪嗔病

&emsp;&emsp;能为大医王&emsp;&emsp;能为大宝藏

&emsp;&emsp;利济一切人&emsp;&emsp;能为大法王

&emsp;&emsp;覆护一切众&emsp;&emsp;将为是凡夫

&emsp;&emsp;不得生净土&emsp;&emsp;且自持斋戒

&emsp;&emsp;后世愿为人&emsp;&emsp;展转更修行

&emsp;&emsp;方可生彼国&emsp;&emsp;多见修行人

&emsp;&emsp;常作如是说&emsp;&emsp;不称弥陀愿

&emsp;&emsp;不合净土经&emsp;&emsp;邪见障覆心

&emsp;&emsp;毕竟难出离&emsp;&emsp;非是他人障

&emsp;&emsp;皆是自障心&emsp;&emsp;今世不得生

&emsp;&emsp;一蹉是百蹉&emsp;&emsp;劝汝修行人

&emsp;&emsp;信我如来说&emsp;&emsp;佛无不实语

&emsp;&emsp;岂是虚诳言&emsp;&emsp;但当自精勤

&emsp;&emsp;一心求净土&emsp;&emsp;因风吹于火

&emsp;&emsp;用力不消多&emsp;&emsp;幸有念佛心

&emsp;&emsp;回愿超三界&emsp;&emsp;逢宝不取宝

&emsp;&emsp;遇食受饥寒&emsp;&emsp;咄哉大丈夫

&emsp;&emsp;不见真实意&emsp;&emsp;我今略劝赞

&emsp;&emsp;展转传与人&emsp;&emsp;代我广流通

&emsp;&emsp;作于如来使&emsp;&emsp;真是诸佛子

&emsp;&emsp;真名报佛恩&emsp;&emsp;普愿如说行

&emsp;&emsp;同生极乐国

### 求生净土要在发愿

智度论第八卷问曰。诸菩萨行业清净自得胜报。何必要立誓愿然后得之。且如田家得谷。岂复待愿耶。答曰。作福无愿无所标立。愿为导御能有所成。如佛所说。若人修少福少戒。不知解脱正因。闻说人天之乐心常愿乐。命终之后各生其中。此皆愿力所致。菩萨求生净土在乎志愿坚强。然后得之。以此故知。因彼愿力得受胜果。古德云。佛果夐绝登之则有阶法。云峻极届之则有渐大心。初发玄德照于来生。弘誓才兴妙愿遍于空界。一念兴志。即尘劫之瑞华。半刻虔躬乃大千之甘露。大庄严论云。佛国大事独行功德不能成就。要须愿力资助引而成之。以愿力故福德增长。不失不坏当生佛土随愿见佛。华严经云。是人临命终时最后刹那。一切诸根悉皆散坏。一切亲属悉皆舍离。一切威势悉皆退失。乃至象马车乘珍宝伏藏。如是一切无复相随。唯此愿王不相舍离。于一切时引导。其前一刹那中。即得往生极乐世界

### 善导和尚修行发愿仪

修净土入观。及睡时应发此愿。若坐若立一心合掌。正面西向十声阿弥陀佛。观世音大势至清净大海众菩萨。竟发愿云。弟子现是生死凡夫。罪障深重轮回六道苦不可言。今遇知识得闻弥陀名号本愿功德。一心称念求愿往生。愿佛慈悲不舍哀怜摄受。弟子(某甲)不识佛身相好光明。愿佛示现令我得见及见观音势至诸菩萨等。彼世界中清净庄严光明妙相等。令我了了得见。发此愿已一心正念即随意入观。或临卧发愿而睡。或有正发愿时即得见之。或睡时得见。但办专志自然圆满所愿

### 白侍郎发愿求生净土文

记曰。我本师释迦如来说言。从是西方过十万亿佛土。有世界号极乐。以无八苦四恶道故也。其国号净土。以无三毒五浊故也。其佛号阿弥陀。以寿无量愿无量。功德相好光明无量故也。谛观此娑婆世界。众生无贤愚无贵贱无幼艾。有起心归佛者。举手合掌心向西方。有怖厄苦恼开口发声。必先念阿弥陀佛。又范金合土刻石[糸*秀]纹。乃至印水聚沙童子戏者。莫不率以阿弥陀为上首。不知其然而然。由是而观是彼如来。有大誓愿于此众生。众生有大因缘于彼国土明矣。不然则南北东西。过去现在未来佛甚多矣。何独如是哉。何独如是哉。唐中大夫太子少傅白居易。当衰暮之岁中风痹之疾。乃舍俸钱命工人。杜敬宗按阿弥陀无量寿二经。画西方世界一部。高九尺广丈有三尺。阿弥陀佛坐中央。观音势至二大士侍左右。人天瞻仰眷属围绕。楼台伎乐水树花鸟。七宝严饰五彩彰施。烂烂煌煌功德成就。弟子居易。焚香稽首跪于佛前。起慈悲心发弘誓愿。愿此功德回施一切众生。一切众生有如我老者。如我病者。愿离苦得乐断恶修善。不越南部便睹西方。白毫大光应念来感。青莲上品随愿往生。从现在身尽未来际。常得亲近而供养也。欲重宣此义。而说赞曰。极乐世界清净土。无诸恶道及众苦。愿如我身老病者。同生无量寿佛所

### 凭济川施经发净土愿文

其略曰。予之施经一事而具二施。何故以财赎经。是谓财施。以经传法。是谓法施。按佛所说。财施后世当得天上人间福德之报。法施当得世智辩聪。盖世之报当知此二报者。皆是轮回之因苦报之本。我今发愿。愿回此二报。临命终时。庄严往生西方极乐世界。莲华为胎托质于中。见佛闻法悟无生忍。登不退阶入菩萨位。还来十方界内五浊世中。普见其身而作佛事。以今日财法二施之因。如观世音菩萨具大慈悲。游历五道随类化形。说诸妙法开发未悟。永离苦道令得智慧。普与众生悉得成佛。乃予施经之愿也右出舍经碑凭察院施经。不求人天路上富贵聪明。而以此功德悉回向净土愿见弥陀。可谓智识高明深达佛理大乘人也。嗟见莲社人终日念佛而求后世福报。岂不谬哉。予愿一切人同生净土。故举凭察院施经发愿文。与诸人作样子凡有修福念佛。乃至一毫之善悉皆发愿回向西方。有所归趣。临终定生净土也

庐山莲宗宝鉴念佛正愿卷第七(终)