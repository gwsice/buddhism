# 净土生无生论

明天台山幽溪沙门传灯和南撰

&nbsp;&nbsp;&nbsp;&nbsp;稽首能仁圆满智，&nbsp;&nbsp;&nbsp;&nbsp;无量寿觉大导师。

&nbsp;&nbsp;&nbsp;&nbsp;所说安养大乘经，&nbsp;&nbsp;&nbsp;&nbsp;了义了义至圆顿。

&nbsp;&nbsp;&nbsp;&nbsp;妙德普贤观自在，&nbsp;&nbsp;&nbsp;&nbsp;势至清净大海众。

&nbsp;&nbsp;&nbsp;&nbsp;马鸣龙树及天亲，&nbsp;&nbsp;&nbsp;&nbsp;此土庐山莲社祖。

&nbsp;&nbsp;&nbsp;&nbsp;天台智者并法智，&nbsp;&nbsp;&nbsp;&nbsp;古往今来弘法师。

&nbsp;&nbsp;&nbsp;&nbsp;我今皈命礼三宝，&nbsp;&nbsp;&nbsp;&nbsp;求乞冥加发神识。

&nbsp;&nbsp;&nbsp;&nbsp;敬采经论秘密旨，&nbsp;&nbsp;&nbsp;&nbsp;阐明净土生无生。

&nbsp;&nbsp;&nbsp;&nbsp;普使将来悟此门，&nbsp;&nbsp;&nbsp;&nbsp;断疑生信阶不退。

将造此论，立为十门。一一真法界门。二身土缘起门。三心土相即门。四生佛不二门。五法界为念门。六境观相吞门。七三观法尔门。八感应任运门。九彼此恒一门。十现未互在门。

## 初一真法界门

&nbsp;&nbsp;&nbsp;&nbsp;一真法性中，&nbsp;&nbsp;&nbsp;&nbsp;具足十法界。

&nbsp;&nbsp;&nbsp;&nbsp;依正本融通，&nbsp;&nbsp;&nbsp;&nbsp;生佛非殊致。

论曰，一真法界，即众生本有心性。此之心性，具无量德，受无量名。云何具无量德。举要言之。谓性体，性量，性具。云何性体。谓此心性，离四句，绝百非。体性坚凝，清净无染。不生不灭，常住无坏。云何性量。谓此心性，竖穷三世，横遍十方。世界有边，虚空无边。虚空有边，心性无边。现在有边，过未无边。过未有边，心性无边。无尽无尽，无量无量。云何性具。谓此心性，具十法界。谓佛法界，菩萨法界，缘觉法界，声闻法界，天法界，修罗法界，人法界，畜生法界，饿鬼法界，地狱法界。此是假名。复有正报。谓佛五阴，菩萨五阴，乃至地狱五阴。此是实法。复有依报。谓佛国土，菩萨国土，乃至地狱国土。令易解故，作三种分别。得意为言，即性具，是性体性量。性体离过绝非，即性具十界离过绝非。性体体性坚凝，清净无染，不生不灭，常住不坏。性具十界亦然。性量竖穷横遍，无尽无尽，无量无量。性具十界亦然。正报五阴，同性体性量，清净周遍。依报国土亦然。此之三法，亦名三谛。性体即中谛。性量即真谛。性具即俗谛。故楞严经云，而如来藏，本妙圆心，非心非空。非地水火风。非眼耳鼻舌身意。非色声香味触法。非眼界，乃至非意识界。非无明，乃至非老死。非无明尽，乃至非老死尽。非苦集灭道。非智。非得。非檀那，乃至非般剌若。非怛闼阿竭。非阿罗诃。非三耶三菩。非常乐我净。此即性量无相，是为真谛。而如来藏，元明心妙，即心即空。即地水火风。即六凡。即二乘，乃至即如来常乐我净。此即性具十界，是为俗谛。而如来藏，妙明心元，离即离非，是即非即。此即性体统摄，是为中谛。又云如来藏，性色真空，性空真色。清净本然，周遍法界。地水火风空见识，莫不如是。地水火风空见识，即性具也。清净本然，即性体也。周遍法界，即性量也。又地水火风空，清净本然，周遍法界，即依报国土性体性量也。见识清净本然，周遍法界，即正报五阴性体性量也。云何受无量名。举要言之。此之心性，或名空如来藏。或名真如佛性。或名庵摩罗识。或名大圆镜智。或名菩提涅槃。性体性量名空如来藏，即性具十界五阴国土名空如来藏。性体性量名真如佛性，即性具等名真如佛性。性体性量名庵摩罗识，即性具等名庵摩罗识。性体性量名大圆镜智，即性具等名大圆镜智。性体性量名菩提涅槃，即性具等名菩提涅槃。故曰，一真法性中，具足十法界。依正本融通，生佛非殊致。问曰，此一真法界，为初心是，为后心是。若初心是，应无七名。若后心是，应无九界。初后俱堕，立义不成。答曰，此正显初心是。以初心是故，方有后心是。以后心是故，方显初心是。云何以初心是方有后心是。如果地依正融通，色心不二。垂形九界，方便度生。悉由证此因心所具。故曰，诸佛果地融通，但证众生理本。故得称性施设，无谋而应。若不然者，何异小乘外道，作意神通。故法智大师云，六即之义，不专在佛。一切假实，三乘人天，下至蛣蜣地狱色心，皆须六即辩其初后。所谓理蛣蜣，名字乃至究竟蛣蜣。以论十界皆理性故，无非法界，一不可改。故名字去，不唯显佛，九亦同彰。至于果成，十皆究竟。云何后心是方显初心是。正由后心果地，全证众生理本。故果地七种名目，悉是众生性德美称。但众生在迷，性德不显，故无此称。克论性德，岂可言无。故初后俱善，立义成矣。

## 二身土缘起门

&nbsp;&nbsp;&nbsp;&nbsp;一真法界性，&nbsp;&nbsp;&nbsp;&nbsp;不变能随缘。

&nbsp;&nbsp;&nbsp;&nbsp;三身及四土，&nbsp;&nbsp;&nbsp;&nbsp;悉由心变造。
　　　
论曰，一真法界性，即前文所明性体性量性具也。教中说，真如不变随缘，随缘不变者，正由性体性量即性具故。如君子不器，善恶皆能。故晋译华严经云，能随染净缘，具造十法界。谓真如性中所具九法界，能随染缘，造事中九法界。真如性中所具佛法界，能随净缘，造事中佛法界。所以能者，正由性具。性若不具，何所称能。天台家言，并由理具，方有事用，此之谓也。是知事中十法界三身四土，悉由真如随缘变造。既曰真如不变随缘，随缘不变。则事中染净身土，当体即真，无一丝毫可加损于其间者。楞严经云，见（八识见分。）与见缘，（八识相分。见相二分，皆依他起性。）并所想相，（此不了依他，而起遍计。）如虚空华，本无所有。此见及缘，元是菩提妙净明体是也。若然，则娑婆极乐，此世众生，当生九品。弥陀已成吾心当果，悉由心性之所变造。心具而造，岂分能所。即心是佛，即佛是心。即心是土，即土是心。即心是果，即果是心。能造因缘，及所造法，当处皆是心性。故明此宗而求生乐土者，乃生与无生两冥之至道也。

## 三心土相即门

&nbsp;&nbsp;&nbsp;&nbsp;西方安乐土，&nbsp;&nbsp;&nbsp;&nbsp;去此十万亿。

&nbsp;&nbsp;&nbsp;&nbsp;与我介尔心，&nbsp;&nbsp;&nbsp;&nbsp;初无彼此异。

论曰，佛说阿弥陀经云，从是西方，过十万亿佛土，有世界名曰极乐。百亿日月，百亿须弥，百亿大海，百亿铁围山，名一佛土。十千为万，十万为亿。一佛国土，已自广大，况亿佛国土乎。况十万亿乎。是则极乐国土，去此甚远。博地凡夫，念佛求生，弹指即到者。正由生吾心所具之佛土也。言介尔心者，即凡夫念佛之心也。刹那之心，至微至劣，故称介尔。谓十万亿远之佛土，居于凡夫介尔之心。即心是土，即土是心，故曰初无彼此异。问曰，介尔之心，居于方寸，何能包许远佛土。答曰，介尔之心，昧者谓小。达人大观，真妄无二。盖此妄心，全性而起。性既无边，心亦无际。性如大海，心似浮沤。全海为沤，沤还匝海。盖真如不变随缘，随缘不变。既曰随缘不变，岂可以真妄而局大小哉。

## 四生佛不二门

&nbsp;&nbsp;&nbsp;&nbsp;阿弥与凡夫，&nbsp;&nbsp;&nbsp;&nbsp;迷悟虽有殊。

&nbsp;&nbsp;&nbsp;&nbsp;佛心众生心，&nbsp;&nbsp;&nbsp;&nbsp;究竟无有二。

论曰，阿弥陀佛者，果人也。成就三身，四智，十力，四无所畏，十八不共等功德。凡夫者，因人也。具足无量恒沙烦恼，造作无量恒沙业系，当受无量恒沙生死。迷悟之相，譬彼云泥。言究竟不二者。谓据相而言，则不二而二。约性而论，则二而不二。盖诸佛乃悟众生心内诸佛，众生乃迷诸佛心内众生。所以悟者，悟众生本具性体性量性具也。所以迷者，迷诸佛所证性体性量性具也。心性之妙，岂受其迷。迷而不迷，斯言有在。故众生本有性体，即诸佛所证法身。性量即报身。性具即应身。四智十力四无所畏十八不共等功德，会合可知。故古德云，诸佛心内众生，尘尘极乐。众生心内诸佛，念念证真。故弥陀即我心，我心即弥陀。未举念时，早已成就。才举心念，即便圆成。感应道交，为有此理。故念佛人，功不唐捐。

## 五法界为念门

&nbsp;&nbsp;&nbsp;&nbsp;法界圆融体，&nbsp;&nbsp;&nbsp;&nbsp;作我一念心。

&nbsp;&nbsp;&nbsp;&nbsp;故我念佛心，&nbsp;&nbsp;&nbsp;&nbsp;全体是法界。

论曰，行者称佛名时，作佛观时，作主伴依正余观时，修三种净业时，一心不乱时，散心称名时，以至见思浩浩，恒沙烦恼。凡此有心，皆由真如不变随缘而作，全体即是法界。故法智大师云，法界圆融不思议体，作我一念之心。亦复举体作生作佛，作依作正。若然者，余心尚是，况念佛心乎。是故行者念佛之时，此心便是圆融清净宝觉。以此妙心，念彼阿弥。则彼三身，何身不念。求彼四土，何土不生。但随功行浅深，品位高下耳。

## 六境观相吞门

&nbsp;&nbsp;&nbsp;&nbsp;十六等诸境，&nbsp;&nbsp;&nbsp;&nbsp;事理两种观。

&nbsp;&nbsp;&nbsp;&nbsp;彼此互相吞，&nbsp;&nbsp;&nbsp;&nbsp;如因陀罗网。

论曰，境观相吞者，正由事事无碍也。事事所以无碍者，所谓有本者如是也。盖由法界圆融不思议体，作我一念之心。亦复举体作生作佛，作依作正。既皆全体而作，有何一法不即法界。故曰，一尘法界不小，刹海法界不大。多亦法界，少亦法界。是以西方十六诸境，吾心事理二观，一一无非法界全体。如帝释宫中因陀罗网，虽彼此各是一珠，而影入众珠。虽影入众珠，而东西照用有别。境观亦然。以境为事，则观为理。理能包事，是为以观吞境。以观为事，则境为理。理能包事，是为以境吞观。若观若境，或一为事，余为理。或一为理，余为事。彼此互各相吞，故如因陀罗网。若然者，当我作观时，则西方依正，已在我观之内。我今身心，已在依正之中。了此而求生安养，可谓雁过长空，影沉寒水。雁绝遗踪之意，水无留影之心。

## 七三观法尔门

&nbsp;&nbsp;&nbsp;&nbsp;能观为三观，&nbsp;&nbsp;&nbsp;&nbsp;所观即三谛。

&nbsp;&nbsp;&nbsp;&nbsp;全性以起修，&nbsp;&nbsp;&nbsp;&nbsp;故称为法尔。

论曰，三谛者，真俗中也。三观者，空假中也。忘情绝解，莫尚乎真。随缘应用，莫尚乎俗。融通空有，莫尚乎中。虚灵不昧，此吾心自空者也。物来斯应，此吾心自有者也。空有相即，此吾心自中者也。此性也，非修也。三谛也，非三观也。修之者，称性照了也。故体达此心，空洞无物谓之空。照了此性，具足万法谓之假。融通二边，不一不异谓之中。然则即虚灵而应物也，即应物而虚灵也。空即假中也。假即空中也。中即空假也。是称性而修也。绝待而照也。不思议之三观也。首楞大定之司南也。此别论也如此。若总论者。或以吾心虚灵者为空。以所观万物者为假。以心境不二者为中。物吾心之物也，何假而不空。心万物之心也，何空而不假。即心即物，即物即心，何中而不空假。是以观极乐依正者，以吾一心之三观，照彼一境之三谛，无不可者。以吾三观之一心，照彼三谛之一境，亦无不可者。虎溪大师云，境为妙假观为空，境观双忘即是中。忘照何尝有先后，一心融绝了无踪。尚何三观之不法尔乎。

## 八感应任运门

&nbsp;&nbsp;&nbsp;&nbsp;我心感诸佛，&nbsp;&nbsp;&nbsp;&nbsp;弥陀即悬应。

&nbsp;&nbsp;&nbsp;&nbsp;天性自相关，&nbsp;&nbsp;&nbsp;&nbsp;如磁石吸针。

论曰，诸佛众生，同一觉源。迷悟虽殊，理常平等。故曰，诸佛是众生心内诸佛，众生是诸佛心内众生。迹此而言，则诸佛众生，心精无时而不通吻。但诸佛无时不欲度生，而众生念念与之迷背。故势至菩萨云，一人专忆，一人专忘。若逢不逢，或见不见。子若忆母，如母忆时，母子历生不相违远。若众生心忆佛念佛，现前当来，必定见佛。去佛不远。正由一理平等，天性相关，故得任运拔苦与乐。况无量寿佛因中，所发四十八愿，誓取极乐，摄受有情。今道果久成，僧那久满。故凡百众生，弗忧佛不来应。但当深信忆念，数数发愿，愿生西方。如磁石与针，任运吸取。然磁能吸铁，而不能吸铜。针能合磁，而不能合玉。譬犹佛能度有缘，而不能度无缘。众生易感弥陀，而不易感诸佛。岂非生佛誓愿相关者乎。是以求生净土者，信行愿三，缺一不可。

## 九彼此恒一门

&nbsp;&nbsp;&nbsp;&nbsp;若人临终时，&nbsp;&nbsp;&nbsp;&nbsp;能不失正念。

&nbsp;&nbsp;&nbsp;&nbsp;或见光见华，&nbsp;&nbsp;&nbsp;&nbsp;已受宝池生。

论曰，往生传云，张抗仕石晋，为翰林学士。课大悲咒十万遍，愿生西方。一日寝疾，唯念佛号。忽谓家人曰，西方净土，只在堂屋西边。阿弥陀佛，坐莲华上。见翁儿在莲华池金沙地上，礼拜嬉戏。良久念佛而化。翁儿，抗之孙也。所以尔者，盖西方极乐世界，乃吾心中之一土耳。娑婆世界，亦吾心中之一土耳。约土而言，有十万亿彼此之异。约心而观，原无远近。但众生自受生以来，为五阴区局真性，不契心源。念佛之人，果报成熟。将舍现阴，趣生阴时。净土莲华，忽然在前。唯心境界，非有去来彼此之相。故首楞严经云，临命终时，未舍暖触。一生善恶，俱时顿现。纯想即飞，必生天上。若飞心中，兼福兼慧，及与净愿。自然心开，见十方佛。一切净土，随愿往生。法智大师云，须知垂终自见坐金莲身，已是彼国生阴，亦此意也。

## 十现未互在门

&nbsp;&nbsp;&nbsp;&nbsp;行者今念佛，&nbsp;&nbsp;&nbsp;&nbsp;功德不唐捐。

&nbsp;&nbsp;&nbsp;&nbsp;因中已有果，&nbsp;&nbsp;&nbsp;&nbsp;如莲华开敷。

论曰，圆顿教人，顿悟心性，无修而修，修彼乐邦。性中所具极乐，由修显发。而此心性，竖贯三际，横裹十虚。佛法生法，正法依法，因法果法，一念圆成。是以念佛之人，名为全性起修，全修在性。全性起修，虽名为因。全修在性，因中有果。以所具因法，与所具果法，同居一性。心性融通，无法不摄。故如莲华开敷，华中有果。况此心常住，无生灭去来。即今念佛之心，便是当来华池受生之时。故说初发心人，极乐宝池，已萌莲种。若精进不退，日益生长，华渐开敷。随其功德，大小辉煌。其或懈退悔杂，日渐憔悴。若能自新，华复鲜丽。其或不然，芽焦种败。且此莲华，人谁种植。现未互在，斯言有归也。

净土生无生论

## 旧跋

幽溪大师，中兴天台教观，以性具圆理，阐净土法门，著为生无生论。初开演于新昌石城寺。每一登座，天乐盈空。大众同闻，事非虚诳。诚可谓离五浊之大津梁，登九莲之胜方便。正知于丁巳年春，归依大师，即蒙相授。旋梓流通。后因板寄慧庆，遂复久置高阁。今与十疑宝王重梓，合成净土三论。伏愿见闻随喜，尽断狐疑，速成三昧宝王，顿悟无生法忍，亲觐弥陀，等蒙授记。丙戌冬日古吴比丘正知识于祖堂。

## 跋

此论以现前一念心，无法不具为本。（初门。）具则必造。（二门。）故佛土佛身，皆即我心。（三门，四门。）今即以此本不可思议之一念念佛。（五门。）而西方依正，圆妙三观，生佛感应，旷劫誓愿因缘，总不出我现前念佛之一念。（六门，七门，八门。）如是，则十方彼此，三世因果，凡小偏邪种种诸疑，可以悉断矣。（九门，十门。）后学成时识。