## 十诵律卷第三十九(第六诵之三)

### 杂诵初二十法（初中后各二十法）

佛游波伽国。人间教化。有一处。名失守罗。毗师蓝蜜伽蓝。是失守罗处。菩伽王子家有新堂成。名鸠摩罗。未有沙门婆罗门入中坐者。尔时王子闻佛游波伽国人间教化在失守罗处毗师蓝蜜伽蓝教化。我今有新堂。名鸠摩罗。成来未久。修饰画治讫亦未久。未有沙门婆罗门入中坐者。若世尊与众僧。先入我舍者我大得利。何以故。佛入我舍故。佛入已我当后入。菩伽王子。即唤萨若瞿妒路摩牢。向作是语。我闻世尊游波伽国人间教化在失守罗处毗师蓝蜜伽蓝游行教化。我今有新堂。名鸠摩罗。新成。未有沙门婆罗门入中坐者。若佛先入者。我得大利。佛入已我当后入。萨若瞿妒路摩牢。汝往世尊所。以我语白佛言。世尊。菩伽王子头面礼佛足。问讯世尊作是言。菩伽王子有新成堂。名鸠摩罗。未有沙门婆罗门入者。菩伽王子请佛及僧。时萨若瞿妒路摩牢。受王子语已。往世尊所作如是言。世尊。菩伽王子。头面礼足问讯世尊。少病少恼安乐住不。我有新成堂。名鸠摩罗。成来未久。修饰画治讫亦未久。请佛及僧明日食。佛言。使是王子常得安乐。佛语萨若瞿妒路摩牢。天人常求乐。诸龙夜叉乾闼婆阿修罗迦留罗紧那罗摩睺罗伽及余众生亦皆求乐。佛说已默然。时萨若瞿妒路摩牢。见佛默然右绕而去。到菩伽王子所。作如是言。瞿昙沙门已受王子请。随王子意。尔时菩伽王子。竟夜办具种种多美饮食。办已晨朝敷坐处。以衣布地。庄严鸠摩罗堂及阶。陛庄严竟。即语萨若瞿妒路摩牢。往世尊所白言时到。萨若瞿妒路摩牢受语已。即往世尊所白言时到。尔时世尊。中前着衣持钵大众围绕。到菩伽王子舍。尔时王子约敕家内。一切大小皆出门外。时王子遥见世尊来。即从坐起叉手在一面立。作如是言。善来世尊。王子前诣佛所。头面礼足迎。世尊到鸠摩罗堂。王子在阶道边立。佛及僧往至阶头立住。尔时菩伽王子。叉手白佛言。世尊。愿前堂上。从敷氎处上。令我等长夜安隐。时长老阿难在佛后以扇扇佛。佛语阿难。随法约敕王子。尔时阿难语菩伽王子。却地所敷衣被床上者置。王子不肯。阿难语王子。佛怜愍后来众生故且却。时菩伽王子即却地所敷衣被。尔时王子叉手白佛言。已却地敷愿佛上堂。令我等常得安隐。佛即上堂敷坐具。在诸比丘前坐。尔时王子自行水已。下种种饮食。僧得饱满。食已摄钵行水。行水时王子执澡盘承水竟。听佛说法。佛为说种种法示教利喜。示教利喜已从坐起去。时佛食后集比丘僧。语诸比丘。若地敷衣。不应在上行。在上行者突吉罗。

佛在舍卫国。有一婆罗门。大富多饶财宝田宅牛羊。唯少一种。无有儿息。求一切天神。所谓水神树神。为求儿故。穷极不能得。有一比丘尼。常出入其舍。后日来时。婆罗门妇有不净现。时比丘尼语妇人言。汝不清净。我曾闻。取阿罗汉行迹处物浣取汁洗浴。便得有儿。此中除佛及弟子众。余处更无。世尊若来入汝舍者。可得生儿。时婆罗门妇闻已。云何方便令佛入舍。便以方便语婆罗门。我曾闻。取阿罗汉行迹处物。浣取汁洗浴。便得有儿。除佛及弟子众。余处更无。若佛入舍者。可得生儿。时婆罗门不信是语。以求儿故。答言。随意。妇言。汝往请佛。时婆罗门往世尊所。一面坐问讯世尊。佛为种种说法示教利喜已默然。婆罗门言。愿佛及僧。明日受我请。佛默然受。知佛受已。从坐起右绕而去。到自舍通夜办种种多美饮食。办已晨朝敷坐处。以种种物布地乃至外门往白佛言。时到食具已办佛自知时。诸比丘往婆罗门舍。佛自住房迎食分。尔时诸比丘自却地敷前入其舍。时婆罗门心念。入时不行地敷上。出时当在上行。诸比丘坐已。自行澡水下食。僧饱满食已。摄钵洗手咒愿。咒愿已从上座次第。却地敷而出。时婆罗门心意不乐。是沙门断种人。破我婆罗门行我有所为作是供养。而常不果。诸比丘食后到佛所。头面礼足在一面坐。诸佛常法。食后比丘来。以是语劳问诸比丘。饮食多美僧饱满不。佛即以是语劳问诸比丘。饮食多美僧饱满不。诸比丘言。饮食多美众僧饱满。以上因缘向佛广说。佛以是事集比丘僧。集僧已种种因缘赞戒赞持戒。赞戒赞持戒已语诸比丘。从今怜愍众生故。听汝等地敷上行。时诸比丘尼闻佛听地敷上行。以婆罗门因缘故。先往婆罗门家。比丘尼便往语婆罗门妇言。佛先结戒。不听比丘地敷上行。以是因缘故听。汝可更请令蹈上过。时婆罗门妇。以方便语夫。佛先结戒。不听比丘行地敷上。以是因缘故听。今可更请。婆罗门心亦不喜。以为儿故。答言。随意。妇语夫言。可往请佛。婆罗门往到世尊所。一面坐问讯世尊。佛为婆罗门说种种法示教利喜。示教利喜已默然。婆罗门白佛言。愿受我明日请。佛默然受。婆罗门知佛受。已从坐起去。竟夜办种种多美饮食。晨朝以种种物布地乃至外门。往白佛时到食具已办。尔时世尊着衣持钵。诸比丘僧前后围绕。到舍就座坐已。自行澡水下食。食已摄钵行澡水。婆罗门在佛前听说法。听说法已白佛言。世尊。我家当生儿不。佛言生。生已当出家。第二生者亦当出家。第三生者亦当出家。次后生者当在家。佛自恣后游行教化。有一比丘。手捉钵药草革屣而行。佛见此比丘。知而故问。汝何以捉钵药草革屣游行。答言。我更无著处。佛言。从今听畜三种囊。钵囊药草囊革屣囊。佛在王舍城。尔时六群比丘。所受持坐具。置一处已余处宿。佛言。从今日所受坐具不应离宿。犯者突吉罗。佛在舍卫国。憍萨罗国有阿练儿处。有二比丘在彼住。一人犯戒一人净持戒。此二比丘未曾见佛。欲共往见佛。道中值有虫水。破戒者语持戒者言。可共饮是水。持戒者言。水中有虫。云何可饮。犯戒者言。我若不饮便死不得见佛闻法及僧。持戒者言。至死不饮。时犯戒者便饮。持戒者不饮便死。即生三十三天上。得天身具足。先到佛所头面礼足在一面立。在一面立已。佛为种种说法。得法眼净。即时礼佛足言。归依佛归依法归依僧。我尽形寿为优婆塞。佛更为说法已默然。时天礼佛已忽然不现。时饮水者后到佛所。佛为无量众围绕说法。佛见此比丘来到佛所。佛时披忧多罗僧示金色身。汝痴人。欲见我肉身为。不如持戒者先见我法身。佛说偈言。

&nbsp;&nbsp;&nbsp;&nbsp;心不善观察&nbsp;&nbsp;&nbsp;&nbsp;见则不审谛

&nbsp;&nbsp;&nbsp;&nbsp;愚如蛾投火&nbsp;&nbsp;&nbsp;&nbsp;而贪观我身

&nbsp;&nbsp;&nbsp;&nbsp;色身但不净&nbsp;&nbsp;&nbsp;&nbsp;汝欲见何为

&nbsp;&nbsp;&nbsp;&nbsp;肉有脂血肉&nbsp;&nbsp;&nbsp;&nbsp;外为薄皮覆

&nbsp;&nbsp;&nbsp;&nbsp;彼为渴所烧&nbsp;&nbsp;&nbsp;&nbsp;犹行恭敬戒

&nbsp;&nbsp;&nbsp;&nbsp;至死护我教&nbsp;&nbsp;&nbsp;&nbsp;彼见我非汝


佛说是偈已告诸比丘。从今不持漉水囊不听行。若不持行者突吉罗。不犯者。有清流水。或大河或泉水。从此寺至彼寺。二十里内不犯。尔时比丘聚落中有缘事。无漉水囊故不去。若不去者此事不成。以是事白佛。佛言。若一比丘有漉水囊。便得共去。尔时六群比丘。聚落中有缘事。往语知识比丘。我有缘事可共至聚落。是比丘言。我无漉水囊。六群比丘言。我有可共俱往。答言。可尔。行时道中共诤。值有虫水。六群比丘以漉水囊自漉水饮。彼比丘索不与。是比丘极渴急垂死。以是因缘白佛。佛言。若比丘先不共诤。无嫌心者应共行。有嫌心者不应共去。

佛在王舍城。尔时六群比丘木上食。佛言。从今不听木上食。若用食者突吉罗。尔时六群比丘。自畜木橙食。或畜床子食。或畜盘食。佛言。不听畜木橙木床木槃食。若用食者突吉罗。佛在王舍城。尔时六群比丘。二人共一钵食。佛言。不得共钵食。若共钵食突吉罗。不犯者。食休已过与不犯。

佛在王舍城。六群比丘不着袈裟食。佛言。不听不着袈裟食。不着食者突吉罗。

佛在王舍城。尔时六群比丘露形揩。佛言。不得露形揩。犯者突吉罗。又六群比丘揩露形者。佛言。不听揩露形者。犯者突吉罗。有二比丘俱露形相揩。佛言。若露形相揩者。俱突吉罗。

佛在舍卫国。有比丘。名疑离越。小豆羹中得生小豆。便出着地。此豆可生芽叶华实。是比丘语诸比丘。此羹不净不应食。诸比丘以是事白佛。佛知故问疑离越。汝实羹中得生小豆。出着地可生芽叶华实。语诸比丘此羹不净不应食耶。答言。实尔世尊。佛种种因缘赞戒赞持戒。赞戒赞持戒已语诸比丘。此羹若未熟者。应更煮。若先生者。应作净已煮。

佛在舍卫国。诸比丘作净地羯磨。佛言。从今不听作净地。若作者突吉罗。佛在舍卫国。有比丘名牛齝。食已更齝。诸比丘见非时嚼食。各相谓言。是比丘过中食。闻已心愁不乐。是事白佛。佛以是因缘集比丘僧。语诸比丘。莫谓是比丘过中食。何以故。是比丘先五百世时。常生牛中。是比丘虽得人身。余习故在。佛言。若更有如是齝食者。应在屏覆处。不应众人前齝。

佛在波伽国。尔时菩伽王子。请佛及僧明日食。佛默然受。王子知佛受已从坐起去。还家竟夜办种种多美饮食。晨朝敷坐处。往白佛时到。食具已办唯圣知时。尔时佛与诸比丘前后围绕。至菩伽王子家就座而坐。其家大小多不信佛。或是婆罗门或边地人。行食不如法。半着钵中半弃在地。是诸比丘不知云何得食。是事白佛。佛言。食堕所受草叶上者应食。若有土著者。吹土却而食。或有多土著者。水洗得食。佛在王舍城。尔时六群比丘。铜杅中食。诸居士呵责言。诸沙门释子自言善好有德。铜杅中食加婆罗门。佛言。不听铜杅中食。犯者突吉罗。佛在王舍城。尔时六群比丘。洗脚处洗脚。洗脚时并共人语。余比丘见吐闷。佛言。从今不得洗脚时共他语。犯者突吉罗。佛自恣后游行教化。有比丘手捉革屣行。佛见是比丘。知而故问。汝何以手捉革屣行。答言。革屣啮脚。脚中痒闷。无揩脚物。佛言。听畜揩脚木用。除脚痒故。

佛在王舍城。尔时有檀越施僧扇。诸比丘不受。佛未听我等畜扇。是事白佛。佛言。听畜。僧得畜一人亦得畜。复有人施僧拂。诸比丘不受。佛未听我等畜拂。是事白佛。佛言。听畜。僧得畜一人亦得畜。时有人施僧牦牛尾拂。诸比丘不受。不知何所用。是事白佛。佛言。听受用。拂佛塔及诸阿罗汉塔。尔时有人以摩尼珠作拂柄施比丘。诸比丘不受。不知云何用。是事白佛。佛言。听受用。拂佛塔及阿罗汉塔。尔时有檀越施僧多罗树叶。诸比丘言。佛未听我等畜多罗树叶。是事白佛。佛言。僧得受一人亦得受。

佛在王舍城。尔时六群比丘。自持盖入他舍。诸居士诃责言。云何名比丘。持盖入他舍如王如大臣。是事白佛。佛言。不听持盖入他舍。犯者突吉罗。不犯者。若解若置门外。

佛在舍卫国。有二婆罗门。一名瞿婆。二名夜婆。于佛法中笃信出家。本诵外道四围陀书。出家已以是音声诵佛经。时一人死一人独在所诵佛经忘不通利。更求伴不得。心愁不乐。是事白佛。佛言。从今以外书音声诵佛经者突吉罗。

佛在舍卫国。有比丘。舍修多罗阿毗昙。舍毗尼。诵外书文章兵法。远离佛经。佛言。从今诸比丘。若有学诵外书文章兵法者。突吉罗。佛未制是戒时。长老舍利弗目连处高座上。为诸新比丘沙弥说法。教学诵外书。为破外道论故。制是戒已。长老舍利弗目连。便不处高座为新比丘沙弥说法教学外书。尔时诸外道。闻沙门瞿昙不听弟子学诵外书。是婆罗门便往语诸信佛。优婆塞言。可共往到诸比丘所。答言。随意。外道到已。与新比丘沙弥共论议。诸新比丘沙弥皆不能答。以二事故。一者新入道。二者佛制不听学故。时诸外道轻弄。诸优婆塞言。汝之大师汝所供养。汝所尊重上坐先食者。正如是耶。诸优婆塞闻是事心愁不乐。以是事白佛。佛言。从今听为破外道故诵读外道书。佛在舍卫国。尔时长老迦留陀夷。放火烧诸草木。以放烧故。多杀种种虫。佛言。从今比丘不得放火烧。若放火烧者。随所杀得罪。

佛在舍卫国。有看病人。未满五腊。为病人出行。离依止入聚落。求药不得。尔时心念佛制戒。不得离依止一夜别宿。即于彼处便求依止。依止师复病。是人心念。彼依止师病。此依止师亦病。我今当作何等。是事白佛。佛言。从今听。若五夜若六夜无依止不犯结此戒已。六群比丘闻佛听故。便五夜不求依止。何以故。若得依止者。须我供给。诸比丘以是事白佛。佛言。从今有好依止师者。乃至一夜不依止突吉罗。若比丘无依止。乃至不得取僧洗脚水用。佛在舍卫国。尔时长老迦留陀夷反着俱执。诸比丘见已怖畏。是事白佛。佛言。从今不得反着俱执。犯者突吉罗。自舍内覆身不犯。佛在舍卫国。尔时有人持表里[卄/毦]俱执。施长老须菩提。须菩提言。佛未听受表里[卄/毦]俱执。是事白佛。佛言。从今听畜表里[卄/毦]俱执。众得畜一人亦得畜。复有人施长老须菩提俱执。半成色半不成色。时须菩提不受。作是言。佛未听我等受半成色半不成色俱执。是事白佛。佛言。从今听畜半成色半不成色俱执。众僧得受一人亦得受。佛在舍卫国。有五比丘。得长五肘广三肘衣。着是衣入聚落乞食。衣长曳地土所污。脚蹑头堕地着不周正。是事白佛。佛言。听长衣施鞙纽施近缘。故衣曳地土污脚蹑堕地着不周正。佛言。从今听反摄上着。尔时佛自施鞙纽。前去缘四指施鞙。后八指施纽。语诸比丘。应如是作。

佛在舍卫国。有比丘。不系泥洹僧入聚落。于聚落中堕地。是比丘大惭愧。是事白佛。佛言。从今不系泥洹僧入聚落者突吉罗。有比丘一匝系泥洹僧。入聚落时啑故。带断堕地是事白佛。佛言。从今不听一匝系泥洹僧入聚落。犯者突吉罗。尔时有人。施长老须菩提细缕系腰带。须菩提不受作是言。佛未听我受细缕系腰带。是事白佛。佛言。听畜三种带。一者细缕带。二者索绳。三者编带。带时泥洹僧喜破。佛言。应施环。六群比丘如两耳着泥洹僧。细襵着泥洹僧。釿头着泥洹僧。参差着泥洹僧。着细生疏泥洹僧。佛言。不得如两耳着泥洹僧。细襵着泥洹僧。釿头着泥洹僧。参差着泥洹僧。着细生疏泥洹僧。著者突吉罗。佛在王舍城。尔时六群比丘。手摩须发。如牛舌舐。是事白佛。佛言。从今不听手摩须发犯者突吉罗。

佛在王舍城。尔时六群比丘。二人共床卧。是事白佛。佛言。从今不听二人共一床卧。犯者突吉罗。若一人坐一人卧不犯。尔时六群比丘。二人共地敷卧。佛言。从今不听二人共一敷卧。犯者突吉罗。各自别有敷具不犯。尔时六群比丘。二人共一覆衣中卧。佛言。从今不得共一覆衣中卧。犯者突吉罗。不犯者。各别有衬身衣。佛在王舍城。尔时六群比丘着俗人衣。诸居士呵责言。沙门释子自言善好有德。着俗衣。与白衣何异。是事白佛。佛言。从今不得着俗衣。犯者突吉罗。

佛在王舍城。尔时六群比丘。抄襞泥洹僧。如相扑人又似作人。是事白佛。佛言。从今不得抄襞衣着。犯者突吉罗。不犯者。登梯覆屋泥屋。佛在王舍城。尔时六群比丘负担行。如似驴牛负驮。是事白佛。佛言。从今不听负担行。犯者突吉罗。

佛在舍卫国。尔时憍萨罗国。有边聚落。是中常畏贼。聚落人民畏贼故。舍此处去。尔时有比丘。从憍萨罗国向舍卫国。是比丘捉瓦钵捉杖。所经聚落中人。遥见来作是念。此是贼来。捉槊捉楯见已怖畏还入楼阁。比丘渐渐来近。知是沙门。问言。汝是何沙门。答言。释子沙门。言汝失沙门法坏沙门法。令我等怖畏。是比丘不知云何。是事白佛。佛言。从今行时不听捉杖捉络囊。犯者突吉罗。佛自恣后人间游行。有一羸瘦比丘。手捉钵行。佛知故问。汝何以手捉钵行。答言。无物可盛。佛言。从今羸瘦老病比丘。僧羯磨听杖络囊盛钵行。应如是作。一心和合僧。是老病比丘从坐起。偏袒右肩脱革屣胡跪合掌作是言。大德僧听。我某甲老病比丘。从僧乞捉杖络囊盛钵行。僧怜愍故。听我老病比丘捉杖络囊盛钵行。如是三乞。僧应听。实是比丘若言老病。实不老病不应听。若言老病。实老病应听。一比丘僧中唱言。大德僧听。某甲比丘老病。从僧乞捉杖络囊盛钵行。若僧时到僧忍听。与是老病比丘捉杖络囊盛钵行。如是白。白二羯磨。僧与是老病比丘捉杖络囊盛钵行竟。僧忍默然故。是事如是持。

佛在舍卫国。佛与大众前后围绕说法。尔时憍萨罗王波斯匿。在会中坐。有比丘啖蒜远大众行。是比丘作是念。莫使佛及王闻臭。佛遥见是比丘。佛为王说种种法示教利喜。王闻法已心大欢喜。佛说法已默然。王右绕佛而去。尔时长老阿难。佛后以扇扇佛。王去不久。佛知故问阿难。此比丘何以远大众行。答言。此比丘啖蒜。恐佛及王闻臭。不敢近佛。佛知故问阿难。比丘啖如是比相食耶。答言啖。若啖如是比相食失法利。佛言。此比丘若入众中。闻我法应得正见。语诸比丘。是事不应作。佛告诸比丘。比丘不得啖蒜。若啖者突吉罗。

佛在舍卫国。尔时长老舍利弗得风病。药师教言。乳中煮蒜啖。舍利弗言。佛未听乳中煮蒜啖。是事白佛。佛言。听乳煮蒜啖。随啖蒜法行。云何随法行。啖蒜者。不应近佛乃至和上阿阇梨一切上座佛塔声闻塔温室讲堂僧食厨下。不得近僧坊外门立。不得入僧厕大小便。不得入僧浴室。不得入众人坐处。当于屏房住。若急大小便者。应使人掘地作处。若无净人。应就远屏处大小便。若病差已。应扫洒所住处涂地卧具床席。更应抖擞。故有臭者应洗浣。是比丘从房出闭户下掸。下掸已去。

佛在王舍城。尔时六群比丘。自取诃梨勒果与净人已从受啖。是事白佛。佛语诸比丘。不应自手取诃梨勒果与净人更从受啖。犯者突吉罗。余一切果亦如是。佛在舍卫国。有比丘名难提。是比丘作与净学沙弥。如先所说。佛在舍卫国尔时长老毕陵伽婆蹉眼痛。时药师教言。和药作丸着火上烧服烟。优波离问佛用何物作药。佛言。但除青木香药和合。余一切香着火中手接取烟而咽。时以手接烟不得。佛言。作筒。时筒太长不得烟。佛言。莫长作。又复短作便烧手。佛言。莫太短。又时丸药在一处。筒在一处。取时难得。佛言。应畜囊盛。盛时筒破药丸。佛言。中应施鬲。施鬲已不系头筒堕地。佛言。应系头。佛在舍卫国。有病比丘。苏油涂身不洗痒闷。是事白佛。佛言。应用澡豆洗。优波离问佛。用何物作澡豆。佛言。以大豆小豆摩沙豆豌豆迦提婆罗草梨频陀子作。佛在舍卫国。长老舍利弗患热血病。时药师教言。以娑摩尼水洗。优波离问佛。用何物作娑摩尼。佛言。除毒树。取余一切树华叶作。佛在舍卫国。长老毕陵伽婆蹉患眼痛。时药师教言。应脂灌鼻。时比丘以指渧鼻中。或以毳取而渧。渧时不便流入。眼更增痛剧。是事白佛。佛言。作筒灌。作筒大鼻不受。复小作溢失不中。用是事白佛。佛言。莫大莫小作。得受一波罗。若一波罗半。欲唾以手承取。以手承取故便欲吐。佛言。听用弊衲承取。

佛在舍卫国。尔时长老毕陵伽婆蹉患眼痛。时亲里遣乘来唤。答言。佛未听乘乘。是事白佛。佛言。病者听乘车舆。尔时佛不听乘辇。是事白佛。佛言。听乘辇。是比丘乘辇时垂脚。佛言。应摄脚在板上摄脚。己身不安。佛言。听捉木格。尔时有少乐比丘。捉木格手痛。佛言。以物缠木。坐时日照面。佛言。应施轩。若一切乘上所须庄严物。皆听作。佛在舍卫国。尔时诸比丘。只桓中处处大便。密迹执金刚神诸非人。皆瞋呵责言。此中应作不净耶。佛语诸比丘。不应处处大便。当在一处作。一处作已大聚粪。佛言。除却。除却时诸比丘吐闷。佛言。掘地作坑。作坑已坑边有大便。污比丘脚。佛言。应施安脚处。优波离问佛。用何等物作安脚处。佛言。以木石塼作。大便时露地无障人见。佛言。应作障。时两相见。佛言。应施鬲。施鬲已出入时故相见。佛言。应别施户。时有老比丘。上厕时喜倒。欲起时便却偃。佛言。应施格令得企。起时须水洗大便处。佛言。应畜水器。又无土洗手。佛言。应安土。土或少。佛言。大器盛。是时平地着器。或畜生牛马獐鹿猕猴狗来蹈坏。佛言。应凿地安器。又不覆上。有毒蛇蛆[虫*賴]蜈蚣百足。入中啮比丘。佛言。应覆上。又洗手时。地大作泥污脚。佛言。应作安脚处。长老优波离问佛。用何物作安脚处。佛言。用木石塼作。诸比丘洗时露现。佛言。应施障。或二三人俱洗相见。佛言。应施鬲。又出入时相见。佛言。应别施户。

佛在舍卫国只桓中。诸比丘处处小便。金刚神诸非人皆瞋呵责。此中应作不净耶。是事白佛。佛言。不得处处小便。应在一处作。一处已如渠流。佛言。应安瓮。瓮满。佛言。应弃。弃时比丘吐闷。佛言。瓮下作孔令出。瓮久便臭。佛言。应盖上。比丘却盖时小便臭剧。佛言。盖上开小孔令臭气出。时瓮四边小便流污脚。佛言。应作安脚处。优波离问佛。用何物作。佛言。应用木石塼作。诸比丘小便时露现。佛言。应施障。小便时两相见。佛言。应施鬲。施鬲已出入时故相见。佛言。应施户。佛在舍卫国。尔时有人施僧瓦瓨。诸比丘不受。不知何所用。是事白佛。佛言。应受用。盛水取水浴室中用。

佛在刍摩国与大比丘僧说五阴法。所谓色受想行识。尔时佛啑遍。五百比丘一时同声言老寿。佛语诸比丘。以汝等言老寿故。便得老寿耶。不也世尊。佛言。从今不得称老寿。称老寿者得突吉罗。

佛在舍卫国诸比丘入舍卫城乞食。时檀越施种种好食。乳酪生酥熟酥油蜜鱼肉脯。诸比丘不取。将无是乞美食耶。是事白佛。佛言。不乞而得应受。（初二十法竟）。

### 杂诵中二十法上

佛在王舍城。尔时跋提长者。作大僧坊种种庄严。不覆上房舍漏。是事白佛。佛言。应覆。覆已脊上漏。佛言。更厚覆。厚覆已风发。佛言。应钉撅。钉撅已撅孔头漏。佛言。应施盆覆。覆已盆喜堕地。佛言。应穿底作孔钉。钉已水入。佛言。应钉上安覆釜。安覆釜已风吹撅动摇作声。佛言。应以草叶树皮缠头。缠头已安覆釜。佛在舍卫国。尔时比丘畜贵价火浣衣。时诸比丘二三人共抖擞抖擞时衣褰缩不正。佛言。应细杖打尘土。打时土入长条中。佛言。更以小杖打。打时土入短条中。佛言。更以小杖打。

佛在舍卫国。尔时比丘新成染衣。以扫彗扫却染滓。是衣色坏衣上成道。是事白佛。佛言。应以新手巾却滓。

佛在王舍城。尔时跋提长者作僧坊。极广大种种庄严。多人来看。无地覆故。多尘土出坌僧坊内。诸比丘心念若佛听地覆者善。是事白佛。佛言。应安地覆。佛在舍卫国。诸比丘无捣药物。是事白佛。佛言。应石上磨。

佛在王舍城。尔时瓶沙王。于竹园中起五百僧坊。有成者有未成者。时王命终。王阿阇世到竹园中看。见是房舍即问此为谁作。比丘答言。大王。是父王所作。有成者有未成者。王便命终。王问比丘。何不成竟。答言。无直。王言。我当与直。时房舍成竟。无蹬道故。无人在上住。王问诸比丘。是房中有人不。答言无。何以故。答言以无蹬道故。王言。我当作。比丘答言。佛未听作。是事白佛。佛言。听作时长老优波离问佛。用何物作蹬道。佛言。用木石塼作。佛住王舍城。时僧坊极大。一切时多有客比丘来。初夜中夜后夜来者。有持大床去。有持绳床去者。有持大褥去者。有持座褥去者。夜即彼间宿。明日弃去。尔时陀骠摩罗子知僧卧具后日处处持床褥来时极苦。作是念。佛听以针缀床褥者善。是事白佛。佛言。听缀缀时床褥中央不缀。持床东西时。毳并聚一处。即作是念。佛听我缀中央者善。是事白佛。佛言听以针缀长老优波离问佛。用何物作针。佛言。以铁作铜作木作。

佛在舍卫国。尔时长老舍利弗热血病药师教言。烧石着乳中饮。答言。佛未听烧石着乳中饮。是事白佛。佛言。听烧石着乳中饮。烧石时诸比丘或以草木叶若破瓦。捻着乳中灰土污乳。是事白佛。佛言。从今听以铜铁作支安锁。以石着中烧。举锁抖擞。去灰着乳中。

佛在舍卫国。有人持火炉施长老须菩提。须菩提言。佛未听受。是事白佛。佛言。得受。时然薪火焦堕地。比丘以手举烧手。佛言。听作抄火物。

佛在舍卫国。尔时长老舍利弗风病。药师教言。以暖水洗。答言。佛未听暖水洗。是事白佛。佛言。听暖水洗。洗时或用钵揵镃暖水水少不足。是事白佛。佛言。听釜中暖。诸比丘盛满釜水着露地。四边着薪然时釜破。是事白佛。佛言。应施三碣。时碣上安釜下然火薪难然。是事白佛。佛言。应以斧破薪然。

佛在阿罗毗国。时寺门楣破。佛见已知而故问阿难。是寺门楣何以破耶。答言。木师忙懅不得作。佛语阿难。求木作具来。阿难受佛教。求木取作具来与佛。佛取以自手治塔门楣。治已语诸比丘。从今听。一切木作具应畜。随比丘能治者治。佛在阿罗毗国。时覆僧坊。比丘在地立授草不及。佛言。应施橙。施橙已故不及。佛言。应施梯。施梯已不遍。佛言。应施棚施棚已不知云何施。佛言。栿上应钉橛以绳系。橛随意移棚。佛在舍卫国。有比丘患男根肿。脓血污衣。是事白佛。佛言。应以物缠裹。佛在舍卫国。有比丘病。看病人岁小。立抱病比丘久立。迷闷躄地垂死。是事白佛。佛言。年少看病比丘得共病人坐。病人怜愍故。

佛在舍卫国。诸比丘着新染色衣。入舍卫城乞食值雨。时比丘襞衣着一处湿故色异。是事白佛。佛言。应晒。晒时敷地晒。晒已土著。佛言。应以牛屎涂地晒。应已衣不时干。佛言。绳上晒。故不时干。佛言。应施曲橛。施曲橛已故不时干。佛言应床上晒。晒已故不时干。佛言。应施架。施架时妨行处。佛言。应并一处。并一处已近壁土污。佛言。应离壁。离壁已故不时干。佛言。应高悬晒。佛在阿罗毗国。时诸比丘办浴具。有比丘浴时脱衣着空地入浴室洗。有毒蛇蛆[虫*賴]百足入衣中。比丘着衣时为虫所螫。佛言。施衣架安衣已入浴室洗。佛在舍卫国。尔时末利夫人入只桓听法。诸比丘闇中说法。末利夫人语诸比丘。何不然灯。答言。无灯。夫人言。我与灯。答言。佛未听我等然灯。是事白佛。佛言听。

佛在舍卫国。时末利夫人施僧高座。诸比丘言。佛未听我等受。是事白佛。佛言听受。末利夫人心念。佛听我画此高座者善。佛言。除男女交会像。余者听画。

佛在舍卫城。尔时六群比丘嚼长杨枝。时诸居士见已呵责言。诸沙门释子自言善好有德。云何嚼长杨枝。有比丘。少欲知足行头陀。闻是事心不喜。是事白佛。佛以是事集比丘僧。知而故问六群比丘。汝实作是事不。答言。实作世尊。佛种种呵责六群比丘。云何名比丘。嚼长杨枝。佛言。从今不得嚼长杨枝。犯者突吉罗。时诸比丘嚼短杨枝。佛是处经行。诸比丘遥见佛来。恭敬故。即咽是杨枝。塞咽不下垂死。是事白佛。佛以是事集比丘僧。语诸比丘。从今听用三种杨枝上中下。上者长十二指。下者长六指。此二中间名中。佛在舍卫国。时有比丘。度儿作共行弟子。弟子不如法。余比丘言。此弟子不如法。何不驱去。答言。此是我子弟子。云何驱去。比丘不知云何。是事白佛。佛言。若儿若弟子不如法者。应驱去。佛在舍卫国。尔时沙弥罗睺罗。违逆师迦留陀夷。时迦留陀夷驱出寺。时沙弥罗睺罗。在只桓门外啼泣。佛从外来入只桓。时见罗睺罗啼泣。佛知故问。何故啼耶。罗睺罗向佛广说是事。佛语诸比丘。从今不得驱沙弥出僧伽蓝。应驱出房舍。

佛在舍卫国。时诸比丘唾净地地发坏。是事白佛。佛言。从今不得唾净地。犯者突吉罗。时诸比丘不知唾何处。是事白佛。佛言。应以手承唾。承唾时心中吐闷。佛言。应畜唾器。时唾器满。佛言。应弃。弃时复欲吐。佛言。唾器中着灰着沙着焦物令消唾。

佛在王舍城。时长老迦葉从耆阇崛山出。上下时日炙面污入眼眼痛。是事白佛。佛言。听畜手巾拭。

佛在舍卫国。长老跋提行头陀。入浴室洗时。不听他人揩摩。作是念。若佛听我编绳自揩身者善。是事白佛。佛言。听用编绳。长老优波离问佛。以何物作。佛言。以毳刍摩劫贝文阇草麻婆娑草。舍利弗病患脊痛。作是念。佛听我着禅带坐者善。是事白佛。佛言。听着禅带坐。优波离问佛。以何物作禅带。佛言。用毳刍摩劫贝文阇草及婆娑草皮作。佛在舍卫国。时世尊患风脊痛。时药师教言。酥油涂身涂身已。槽盛暖水入中卧。佛语阿难。暖水着槽中持来。阿难受教。槽盛暖水来。时佛酥油涂身入中卧。卧已病得除愈。佛以是事集比丘僧。语诸比丘。从今听若有风病以酥油涂身暖水中卧。佛在阿罗毗国。诸比丘办卧具时。暮多有客比丘来。僧敷具少。诸比丘不知云何。是事白佛。佛言。从今应上座次第与。不得敷具者。与草与叶。各令自敷卧具卧。佛在舍卫国。憍萨罗国阿练儿处。有一比丘住。是比丘以颇梨珠出火。时贼住彼处。见比丘珠中出火。作是念。必是毗琉琉珠。贼即语比丘。与我此琉璃珠。比丘答言。善人。我无琉璃珠。时贼心念。是比丘不肯正尔与我。我当杀此比丘。即杀比丘已觅珠。于针线囊中乃得颇梨珠。是贼相语言。乃以此颇梨珠故。杀此比丘。时贼仰卧死比丘。还以颇梨珠。着其脐中便去。时诸比丘食后经行。见是死比丘。各相谓言。以此珠故。为人所害。诸比丘不知云何。是事白佛。佛以是事集比丘僧已。语诸比丘。从今不得畜月珠日珠。若畜者突吉罗。

佛在王舍城。时诸比丘。以大价火浣衣石上浣。浣已破坏。佛言。应着板上手揉浣。

佛在舍卫国。时末利夫人作一讲堂种种庄严施僧。诸比丘言。佛未听我等受种种庄严讲堂在中出入。诸比丘不知云何。是事白佛。佛言。此堂清净。可受在中出入。时有鹅鸳鸯孔雀俱舍罗鸟乌耆罗命命飞燕诸鸟入出作声。妨诸比丘坐禅诵经。是事白佛。佛言。应施栏楯。施已故来入。佛言。应施网。时优波离问佛。以何物作网。佛言。以毳以刍摩劫贝文阇草麻龙须皮等作。作已喜烂坏。佛言。应施雀目。诸鸟故得来。佛言。应悬帘。悬帘时闇。佛言。应施绳牵上。佛在阿罗毗国。新作僧伽蓝无扫地物。诸比丘不知云何。是事白佛。佛言。应作扫彗。

佛在舍卫国。时长老毕陵伽婆蹉眼痛心念。若听我高处坐者善。是事白佛。佛言。听高处坐。在高处时畏堕地。作是念若佛听我高处作栏楯者善。是事白佛。佛言。听高处作栏楯。佛在舍卫国。时僧坊无门。牛马猕猴狗等来入。是事白佛佛言。应作门。佛在舍卫国。时诸比丘不知何处着针。佛言。应作针筒。

佛在舍卫国。诸比丘不知何处着药草。是事白佛。佛言。应畜盛药物。诸比丘无晒药物。是事白佛。佛言。应作晒药物。佛在舍卫国。给孤独居士施僧褥。诸比丘言。佛未听受褥。是事白佛。佛言。听僧畜私亦得畜。时诸比丘不自畜褥覆坏僧卧具。露身坐上起时毛着身。是事白佛。佛言。应自畜褥覆着僧褥上。若不自敷者突吉罗。

佛在阿罗毗国。比丘露地翘一脚洗。便倒地垂死。是事白佛。佛言。应畜洗脚物。长老优波离问佛。用何物作洗脚物。佛言。用木石塼作佛在阿罗毗国。作新僧伽蓝。时天久旱地干焦。后便大雨地皆发坏。诸比丘行出入时。脚蹈地坏。佛言。应施脚蹈处。长老优波离问佛。用何物作蹈处。佛言。应用木石塼作。彼僧伽蓝多房舍。时诸比丘各自房前作脚蹈处。佛言。应周匝行行作蹈处者好。佛在舍卫国。诸比丘从憍萨罗国向舍卫国。中道有流水渠。诸比丘到渠岸边住。脱革屣已两屣相拍。相拍时尘出。诸天神皆瞋呵责比丘此中不应作是。诸比丘不知云何。是事白佛。佛言。从今不得道中拍革屣。犯者突吉罗。若道中行革屣有土时。应用软羊皮拭。佛在舍卫国。尔时龙子信乐佛法。来入只桓。为听法故。有比丘。以绳系咽弃无人处。时龙子向母啼泣。母言。汝何以啼泣。答言。我为听法入只桓中。有一比丘。以绳罥我项弃无人处。龙母大瞋。往诣佛所向佛言。诸比丘时佛为大众围绕说法。佛遥见龙来。佛以慈心三昧力灭彼毒心。龙母到佛所在一面立白佛言。是诸比丘弊恶不善。我子信心故。来入只桓听法。诸比丘以绳罥咽远着无人处。龙子在彼被绳罥者。是大不好。如被摈弃。尔时佛种种因缘为龙母说法示教利喜已默然。时龙母闻法已。礼佛右绕而去。龙母去不久。佛以是事集比丘僧。语诸比丘。从今不得罥蛇弃。犯者突吉罗。听以器盛覆头远着无人处。不得畜押蛇罥。犯者突吉罗。

佛在舍卫国。时放马人有缘事。来至舍卫城。为僧作种种[麩-夫+并]。盛满器施僧。诸比丘言。佛未听我受怛钵那。是事白佛。佛言。是净食应受。佛在舍卫国。诸比丘无物浸衣。是事白佛。佛言。应畜槽杅盆浸衣。佛在舍卫国。诸比丘无物浣衣。是事白佛。佛言。应畜槽杅盆浣衣。佛在舍卫国。时跋提长者作大僧坊。青赤白黑种种庄严施僧。作是念。若佛听我以青赤白黑色庄严房施僧者善。是事白佛。佛言听。汝以青赤白黑色庄严房施僧。

佛在舍卫国。忧伽长者。持牛头旃檀器直十万两金及阎浮敷具持到佛所白佛言。世尊。此牛头栴檀器直十万两金及阎浮敷具。愿佛受之。若佛得风病。以此栴檀器盛油涂身。佛默然受。时长者见佛默然受已。即持牛头栴檀器与佛已。头面作礼右绕而去。是长者去不久。佛以是事集比丘僧。语诸比丘。今忧伽长者。施牛头栴檀器直十万两金及阎浮敷具。从今若有如是病比丘。不求自与应受用。佛在舍卫国。有人施僧种种和香。诸比丘不受。不知何所用。是事白佛。佛言。应受。用涂房舍。时诸比丘涂舍外。多有众人来看塔寺。众人见此香涂舍外。谓是佛塔声闻塔。时多有人众象马牛车男女音声。妨诸比丘坐禅读经。诸比丘心不喜。是事白佛。佛言。从今若得和香。应涂舍内。涂床床髀床脚床板。床档衣橛衣架。涂地四壁。如是涂者。坊舍得香。施者得福。