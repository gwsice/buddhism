## 根本说一切有部毗奈耶卷第四十五

### 入王宫门学处第八十二之二

尔时薄伽梵。在室罗伐城逝多林给孤独园。时此城中有三长者。一名善与。二名善合。三名戒胜。此三长者各有别德因而立名。能善广施谓善与长者。言无虚诳谓善合长者。众人信伏谓戒胜长者。善能忍恕谓胜光王。离邪欲心为哥罗太子。时憍萨罗国至八月半后多有贼盗。名为秋贼。彼诸贼侣共相集会作如是议。我等云何于此时中少作劬劳多获财物。于一年内受用随情。一人告曰。今此城中善合长者。多有赀财珍宝丰足。我等宜往到长者处共为诬枉。报言长者我等先有一亿金钱寄长者处。我今须用可见相还。若言虚者。我等共引戒胜长者而为证人。获此赀财于一年中丰足受用。一人告曰。彼戒胜长者岂为我等作证人耶。余人议曰。我以强力逼令作证。问曰如何强力。答曰此戒胜长者性多惭耻。若大便时必当远出村外入深林薄。我当伺候彼欲去时。执持利刀于草丛住。彼若来至我即执捉。告言长者若与我为证尔命得存。若也相违交斩君首。诸人闻已咸云善计。作此方便为证不难。即各持刀往戒胜长者大便之处。于丛薄中潜身而坐。时彼长者于大便时至所行处。在草丛内被贼所擒。告言长者为当乐死为求活耶。长者告曰。我实不知君等何意。贼曰当随我言。报曰随汝所作。诸贼告曰。若随我语斯则命存。必苦相违剚刃非远。长者曰有何言教。贼曰与我作证。长者曰何事须证。贼曰善合长者我等先寄金钱一亿。今欲征索。恐彼不臣须得人证。长者曰此为实寄为是虚言。贼曰此是虚言。长者闻已作如是念。我宁守死不为枉事。岂避一生之苦于无量劫受诸恶报。作是念已。向诸群贼而说颂曰。

&nbsp;&nbsp;&nbsp;&nbsp;宁以守法取终亡&nbsp;&nbsp;&nbsp;&nbsp;不作背法而存命

&nbsp;&nbsp;&nbsp;&nbsp;守法定得升天乐&nbsp;&nbsp;&nbsp;&nbsp;背法当生地狱中


时彼长者说此颂已。为诸群贼略宣法要。告言诸君当知。尔等皆由前世恶业因缘作欺诳事。虽得人身衣食常乏。今复更为不善。于此命终当生何道。除三恶趣无处相容。作如是等种种劝喻。诸贼闻已起信敬心。即便俱来礼长者足。白言长者我等愚痴不闲善恶。欲以非法共相诬谤。既蒙告喻深心庆喜。我等今时欲何所作。长者曰。无越三归及五学处为善趣因。即便为受三归五戒。至尽形寿不杀生等。诸贼欢喜奉辞而去。

复次胜光王有一小弟。名曰哥罗。颜貌端严众人爱敬。至长净曰来诣佛所。礼佛足已请受禁戒。既受得已从座而去。于一静处捡摄内心。是时魔女庄饰容仪。来至其所告言。王子今既少年应受欲乐。衰暮之后方可摄心。王子闻已告魔女曰。汝以痴心迷惑于物。我持净戒不习邪途。时彼魔女知王子意固守至诚。不遂所求隐形而去。

尔时善与长者来诣佛所。礼佛足已在一面坐。听佛说法。时胜光王亦来佛所欲申礼敬。至逝多林门。命左右曰。汝往佛所看有何人。使入便见善与长者佛边听法。广如上说。乃至王出门外告左右曰。汝若见彼长者出时。报云大王有教。长者速去离我国中。时有诸天于长者处心生敬重。闻是语已各怀忿恚。于王身上便放毒蜂。既被蜂蜇疾入宫内。蜂仍不放随入宫中。王被毒螫更无别计。即还佛所礼足而白。忽被蜂蜇不审何缘。唯愿世尊救济于我。佛言大王。由王向于善与长者。起嗔恚心欲驱出国。诸天忿怒放此毒蜂。王曰我有此过今何所为。佛言大王。宜应就彼而申愧谢。王曰我愧谢时礼其足耶。佛言不应致礼。应至彼前而执其手告言。长者我出粗言幸见容恕。时胜光王蒙佛教已。至长者所而申忏摩。长者见已共相容恕。彼诸群蜂咸皆四散。众人见者各生希有。时胜光王白佛言。世尊我处王位。从彼庶人而求忏谢。岂非希有。佛言大王大自在人。于卑贱类而求忏谢。斯实希有。善与闻已白世尊曰。我贫无物。随有常施。此岂不是希有事耶。佛言虽贫能施。斯亦希有。时戒胜长者及哥罗王子亦在佛边。戒胜长者具以秋贼而白世尊。我为丧命因缘不行诬枉。此岂不是希有事耶。佛言虽有命难情存质直。斯亦希有。哥罗王子白言。世尊魔女妖妍来相惑乱我拘戒行不为非法。此岂不是希有事耶。佛言若人富贵能受禁戒远离邪欲。于诸世间斯实希有。尔时世尊以此因缘说伽他曰。

&nbsp;&nbsp;&nbsp;&nbsp;若人处尊位&nbsp;&nbsp;&nbsp;&nbsp;求谢于卑微

&nbsp;&nbsp;&nbsp;&nbsp;或复少赀财&nbsp;&nbsp;&nbsp;&nbsp;随有能行施

&nbsp;&nbsp;&nbsp;&nbsp;设遭于死难&nbsp;&nbsp;&nbsp;&nbsp;不生欺诳心

&nbsp;&nbsp;&nbsp;&nbsp;富贵简邪情&nbsp;&nbsp;&nbsp;&nbsp;此四咸希有


尔时贫善与长者。戒胜长者。哥罗王子。亲对佛前各问深义。世尊如理随事而答。时胜光王亦在其中。见彼发问不解其义。但知瞻仰心怀忧悒。礼佛而退。既还宫中以手支颊心怀忧悒。时胜鬘夫人见王忧色问言。大王从何所来容色忧悴。王以事报。夫人曰由王寡闻不闲佛法。国务之隙可读佛经。王曰我今年迈不能习读。又复国务繁剧无暇寻经。若汝胜鬘及行雨夫人读佛经者。我于夜中听受文义。夫人曰善。时胜鬘夫人便白王曰。我生憍萨罗国。圣者邬陀夷亦生憍萨罗国。我当就彼而受经业。其行雨夫人亦白王曰。我生摩揭陀国。圣者舍利子亦生摩揭陀国。我当就彼而为读诵。王曰各随所乐。时胜光王往舍利子所。申敬事已白言。大德行雨夫人于尊者所欲受经法。唯愿慈悲哀申教授。舍利子曰。我今宜往白世尊知。即往佛所礼佛足已白言。世尊王欲请我为行雨夫人授佛经法。是事得不。佛言应教。舍利子还至王所报言。世尊慈愍许我相教。时胜光王既蒙许已。复诣具寿邬陀夷处。白言。圣者胜鬘夫人欲就尊者受学佛经。广说如上。乃至许我相教。王见许已便还宫内报二夫人曰。彼二大德许相教授。时二大德于日日中来入宫内。为二夫人教读佛法。后于异时胜光王国边隅反叛。王遣师伐。被败而归。如是二三乃至七返。皆被他破逐北旋兵。王闻败已便作是念。边隅逆命师去被降。非我自行方能翦克。王即严整四兵。于彼夜时帅旅而去。具寿舍利子善识时宜。其邬陀夷不知机变。夜闻兵马铃铎之响。即便惊觉作如是念。岂非王众有事他行。即于未明作天明想。执持衣钵入王宫中。时有内人报胜鬘夫人曰。阿遮利耶邬陀夷今来至此。夫人闻已着轻纱衣出门迎接。时邬陀夷见彼夫人形体疏露。注目而视。夫人知已便生耻愧。还入宫中更着余衣。至邬陀夷所敬受经教。再三反复犹未天明。宫人见之共生讥议作如是语。王虽信敬情无间然。苾刍不识时机中宵而至。王未藏宝及诸宝类。而便造次辄到宫门。时邬陀夷教其读诵迄至天晓。胜鬘夫人问曰。圣者今朝何处当食。邬陀夷曰。随所得处我当啖食。夫人即取其钵盛满饭食授邬陀夷。彼得钵已愿言无病。持之而出。至王门下见舍利子从外而来。邬陀夷问曰。大德若作如是精进用心。云何能得断诸烦恼。我侵明起早入宫中。为彼夫人教授经法。并受钵食持出宫门。仁今始来何晚之甚。舍利子曰。具寿可去。佛缘此事当制式叉。时诸少欲苾刍闻是事已。便往白佛。世尊以此因缘告诸苾刍。入王宫者有十种过失。云何为十。一者王与夫人在一处住。苾刍入时夫人便笑。王即生疑。岂非夫人与彼苾刍。于私屏处行鄙恶事。若不尔者何因见笑。或可有心将为恶事。二者苾刍入宫。夫人有娠。王生是念。岂非苾刍共为恶行令其有娠。三者苾刍入宫。王失珍宝及诸宝类。王作是念。岂非苾刍偷窃我物。四者王有密语闻彻于外。王作是念。岂非苾刍传通密语。五者苾刍入宫。王嗔太子迁移职位。太子念曰岂非苾刍于王谗构。令我今时致此忧戚。六者苾刍入宫。太子于父为不义事。诸人闻已。岂非苾刍传通密语令失孝义。七者苾刍入宫。王之所重尊胜大臣被黜职位。便作是念。岂非苾刍于王谗说。令我堕在不如意处。八者卑位大臣王与重赏。诸人议曰。岂非苾刍为其荐达。九者王数出师征伐。余国人皆议曰岂非苾刍共王论说。数令我等征伐疲劳。十者苾刍入宫。王出征伐告战士曰。其所得者悉皆自属。后既平殄。王便却夺。诸人议曰。此是苾刍教王夺我。佛告诸苾刍。以此因缘不应辄入宫内。或令四兵不得安隐。此非苾刍之所应作。

摄颂曰。

&nbsp;&nbsp;&nbsp;&nbsp;夫人笑娠宝&nbsp;&nbsp;&nbsp;&nbsp;泄言嗔太子

&nbsp;&nbsp;&nbsp;&nbsp;损王黜举事&nbsp;&nbsp;&nbsp;&nbsp;数征还夺财


如是乃至我观十利。为诸苾刍制其学处应如是说。

若复苾刍明相未出。刹帝利灌顶王。未藏宝及宝类。若入过宫门阃者。除余缘故。波逸底迦。

如是世尊在王舍城竹林园中。为诸苾刍制学处已。告诸苾刍曰。赡部洲内有二大城。一名花子。二名胜音。此之二城互有衰盛。若花子城盛则胜音城衰。若胜音城盛则花子城衰。时胜音城人民富盛。有王御世。名曰仙道。正法治人国土丰乐。无诸战阵亦无病苦。龙王欢喜五谷熟成。广说如上。彼王夫人名曰月光颜容姝特众所爱敬。王之太子名曰顶髻有二大臣。一名利益。二名除患。时摩揭陀国王舍城王名曰影胜。以法理人国无灾患。如余广说夫人名胜身。仪貌超绝国内无比。王之太子名未生怨。有一大臣。名曰行雨。是大婆罗门种高胜贵族。尔时仙道大王曾于一时朝集大会。告众人曰。颇有余国丰乐炽盛与我国相似不。时彼众中有摩揭陀国兴易之人。作如是语。大王于此东方有摩揭陀国王舍大城。王名影胜。彼国丰乐与王相似。时仙道王闻此语已。于影胜王生爱念心。问大臣曰。彼王国内何所乏耶。答曰彼处无宝。王曰唤别宝人简取好者。便以妙宝盛满金箧并王敕书。遣使送往摩揭与影胜王语使者曰。当报彼王。从今已往王可共我为敌国知识。必有所须我当为办。使持王信到王舍城影胜王所。奉书具白。王既览书并开国信。生大欢喜。王曰彼之国中何所乏少。诸人答曰。彼无好叠。时王即以摩揭陀国所出上叠。盛满箱箧准如上事。报仙道王并致书曰。敬览来信并受国珍。未面相亲深惭远意。彼有须者我当为办。使持王信到胜音城。即以书及国信奉仙道王。王见庆喜问使者曰。王之形状其量如何。并问性行。使者报曰。影胜王其形长大一似大王。性行雄猛躬为征战。王即依量造五德上甲。令使送去。云何为五。一者盛热之时着便凉冷。二者刀斫不入。三者箭射不穿。四者善辟诸毒。五者能发光明。王造甲已并裁敕书曰。今赠宝甲五德圆备。若念我者幸当自着。希招远意勿惠余人。即以此甲付与使者。使者持去到王舍城。便以此甲奉影胜王。白言大王。此之宝甲具足五德。仙道大王故遣送来。时影胜王览书观甲心生希有。唤别宝者令其准价。宝人白言。大王此一一宝并皆无价。然众共商量准直金钱十亿。王既闻已便生忧念。远方知友赠我宝甲。此一一宝其价难知。我国无此如何酬谢。以手支颊低颜而坐。是时行雨大臣入见大王似带忧色。问言大王何故面有忧色。王曰。我今宁得心不怀忧。远处国王赠我宝甲。此一一宝其价难知。我国更无奇异珍物。既无报答。为此怀忧。大臣答曰。愿王勿忧。有好赠物。王曰何处得有。大臣答曰。彼之国王唯赠一领宝甲。王之国内有佛世尊。乃是人中妙宝。一切有情共所尊敬。十方世界无与等者。王曰诚有此事。欲如之何。大臣曰。可于叠上画世尊像遣使驰送。王曰。若如是者我当白佛。随佛言教当奉行之。时影胜王往诣佛所。礼佛足已在一面坐。以事白佛。佛言。大王善哉妙意。可画一铺佛像送与彼王。其画像法先画像已。于其像下书三归依。云我从今日乃至命存。归依佛陀两足中尊。归依达摩离欲中尊。归依僧伽诸众中尊。次书五学处。一不杀生。二不偷盗。三不欲邪行。四不妄语。五不饮诸酒。次书十二缘生流转还灭。所谓此有故彼有。此生故彼生。从无明缘行乃至积集而生。此无故彼无。此灭故彼灭。从无明灭乃至积集俱灭。皆广书之。复于像上边书其二颂曰。

&nbsp;&nbsp;&nbsp;&nbsp;汝当求出离&nbsp;&nbsp;&nbsp;&nbsp;于佛教勤精

&nbsp;&nbsp;&nbsp;&nbsp;降伏生死军&nbsp;&nbsp;&nbsp;&nbsp;如象摧草舍

&nbsp;&nbsp;&nbsp;&nbsp;于此法律中&nbsp;&nbsp;&nbsp;&nbsp;当修不放逸

&nbsp;&nbsp;&nbsp;&nbsp;能竭烦恼海&nbsp;&nbsp;&nbsp;&nbsp;当尽苦边际


如是画讫授与使人。应报彼曰。汝持画像至本国时。可于广博之处悬缯幡盖。香花布列盛设庄严。方开其像。若有问云此是何物。应答彼言。此是世尊形像。舍转轮王位而成正觉。又问此下字义云何。答曰是归依三宝为出离因。次下云何。答曰教持五戒生人天道。次下云何。答曰是十二缘生。明三界五趣流转还灭因果道理。若问于上二颂其义云何。答曰斯之二颂明劝诸有情。依教修行破生死军。勿为放逸速趣菩提。时影胜王奉佛教已。欢喜顶受礼足而去。王即画像上下具书其事。以种种妙香遍熏尊像。然后细卷内金函中。次以金函内银函中。次以银函内铜函中。复以上妙香叠密裹此函。置香象上严整衢路。幢幡导从出王舍城。时影胜王并作敕书报仙道王曰。虽未相见使至览书。蒙赠宝甲世所希有。今画世尊形像三界最尊。令使持将冀申供养。既至彼已可去王城有两驿半。平治道路严饰城隍。躬领四兵。幢幡花盖于广博处张设尊仪。殷勤供养获大福德。既封书已持付使人敕曰。如我所嘱当须忆念尽可为之。使既奉旨敬辞而去。路经多日渐至胜音城。可有两驿半在于此停住。遣信白王并持书去。王得书已开读忿怒。告大臣曰。未知彼国有何奇异胜妙信物。书云可两驿半平治道路严饰城隍。花盖幢幡集诸人众。遣我自领四兵远出迎接。看此形况意欲相轻。卿等宜应总集四兵。我自亲往伐摩揭陀国。大臣奏曰。曾闻彼王有大度量。不应以随宜国信轻触大王。王今宜可且顺其言亲往观察。若称王意斯曰善哉。如不尔者兴师未晚。王曰诚有斯理随书且作。于两驿半平治道路。乃至王自亲观。依彼来书盛陈供养。引至城邑于平坦处。无量百千人众聚集。香花普设充遍街衢。王开画像瞻仰而住。于时中国商人共来观像。咸皆合掌异口同音俱出大声。唱言南谟佛陀也南谟佛陀也。其仙道王既睹尊仪闻佛陀号。见所未见闻所未闻。遍体身毛悉皆惊竖。王便问曰。佛陀之名何所诠表。商主答曰。大王中国有城。名劫比罗跋窣睹。中有净饭王。生一太子。具三十二相有八十种好。相师瞻之云。此太子若在家者当为转轮圣王。七宝圆满千子具足。降伏四洲以法化世。若出家者当证如来应正等觉。于人天内号曰佛陀。此即是彼真容影像。王闻喜悦问曰。此下文字其义云何。商人曰大王此是归依三宝。王曰次下云何。答曰此明五戒。又问次下云何。答曰此是十二缘生流转还灭。其上云何。答曰此明劝诫厌离生死希求涅槃。皆为广说。

时仙道王闻商人说十二缘生。无明行等生灭道理。善诵其文。便还宫内。即于初夜依文而思。于后夜时舍诸缘务。迄至天明结跏趺坐。端身正念系意现前。思量观察十二缘生生灭道理。所谓此有故彼有。此生故彼生。从无明缘行行缘识。识缘名色。名色缘六处。六处缘触。触缘受。受缘爱。爱缘取。取缘有。有缘生。生缘老死忧悲苦恼。如是纯大苦蕴积集而生。所谓此无故彼无。此灭故彼灭。从无明灭则行灭。行灭则识灭。识灭则名色灭。名色灭则六处灭。六处灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老死忧悲苦恼灭。如是纯大苦蕴积集皆灭。时仙道王于缘生理既深晓悟。不起于座以智金刚杵。摧破二十种萨迦耶见山。得预流果。既见谛已。遥心庆悦渴仰世尊。说伽他曰。

&nbsp;&nbsp;&nbsp;&nbsp;敬礼大医王&nbsp;&nbsp;&nbsp;&nbsp;善疗于心病

&nbsp;&nbsp;&nbsp;&nbsp;世尊虽在远&nbsp;&nbsp;&nbsp;&nbsp;能令慧眼明


时王欢喜。即便裁书报影胜王曰。我赖仁恩知有三宝。悟缘生理得见真谛。苦海沦溺彼岸可期。拔之淤泥欢庆何极。然我欲得亲见苾刍。为作方便令来至此。使者持书至影胜王处。王读书讫往诣佛所。顶礼佛足白言。世尊其胜音城仙道王。见佛形像得悟真谛。遣使持书来至于此。求见苾刍。唯愿世尊慈悲发遣。说是语已礼佛而去。尔时世尊。便作是念。谁与彼城有因缘耶。能至于彼广为化度。观知圣者迦多演那于彼有缘能为教化。世尊便命迦多演那曰。汝可观彼胜音城内仙道大王。并诸眷属人物之类。时迦多演那唯然受教。既观察已辞佛而出。执持衣钵入城乞食。饭食讫嘱授卧具已。便将五百苾刍随路而去往胜音城。时影胜王并作敕书。遣使持去。报仙道王曰。承悟缘生得预流果。复于苾刍乐欲相见。佛令五百苾刍远赴祈请。仁可殷勤同大师想。去城两驿半许。修治道路严设香花。治整四兵自来迎接。又于城内闲寂之处造一大寺。营五百房床榻卧具。无令阙乏。饮食所须悉皆预办。若作如是供养事者。获福无量。使持书至授仙道王。既读书已如言悉作。苾刍既至宾迎入城。即于空闲广博之处。悬缯幡盖严设道场。请苾刍坐。时有无量百千大众悉皆云集。尔时圣者迦多演那。随彼机缘为说法要。令诸大众皆蒙利益。或得预流果者。或得余果。乃至出家得阿罗汉果。或有发趣声闻独觉乘心者。或有发趣大乘者。时胜音城有二长者。一名底洒。二名补洒。往诣圣者迦多演那所。至已礼足白言。圣者我今欲于善说法律而为出家。于圣者所修治梵行。时迦多演那知其心至。即与出家并受圆具。观其根器教以要法。彼二便于日夜之中勤修无倦。断一切惑证阿罗汉果。即升虚空现诸神变。身出水火便入无余妙涅槃界。彼诸亲族即火焚烧为供养已。收其余骨造二窣睹波。时仙道王。于日日中常诣圣者迦多演那处听说妙法。既听得已还入宫中。告诸宫人曰。圣者迦多演那每常为我说深妙法。宫人白言。大王有福逢佛出世。因成果满得闻正法。王告宫人曰。尔等何因不往听法。宫人答曰。我等内人无由数出。若其圣者迦多演那。得入宫中为说法者。我等当听。王闻语已往圣者所。顶礼双足白言。圣者宫内女人乐欲闻法。唯愿尊者兴慈愍心。暂入宫中随彼所愿。时迦多演那白言。大王世尊制戒。不许苾刍入王宫中为女说法。王言圣者若如是者。谁入宫中为女说法。答曰有苾刍尼许入为说。时仙道王闻是语已。即作书报影胜王曰。宫内女人乐欲闻法。颇有方便得令苾刍尼来不。时影胜王既览来书。便往佛所礼双足已白言。大德彼仙道王复遣书来。云内宫妃后乐闻正法。欲见苾刍尼。其事云何。尔时世尊闻斯语已。便作是念。何苾刍尼与彼城中宫人之类。因缘感会共相济脱。观知世罗苾刍尼能化于彼。佛告世罗苾刍尼曰。汝当观彼胜音城中宫人之类。尼白佛言。谨受圣教。礼佛足已往旧住处。嘱授卧具竟执持衣钵。与五百苾刍尼俱向胜音城。影胜王复与彼书令遣迎接。造房五百供给所须。敷设道场为众说法。多人悟解发三菩提心。时世罗尼日日自往王宫之内。为妃后等宣说法要。

彼仙道大王妙解弹筝。其月光夫人善能为舞。曾于一时王在宫内。自手弹筝月光起舞。于其舞际见夫人身有无常相。至第七日必当命终。时王见已心生忧恼。手所弹筝便投于地。月光见已白言。大王岂我舞曲不中弦管。致使大王放筝于地。王曰非关舞恶。然我见汝身有死相。于七日内必定身亡。月光白王曰。若如是者幸当见放。我愿出家。王曰共立要契可遂汝情。若出家已断诸烦恼证阿罗汉果者。我便望断。若有余结惑而命终者。于所去处当告我知。夫人曰尔。时仙道王即引月光。至世罗苾刍尼处。礼足已白言。圣者月光夫人欲于善说法律而为出家。唯愿圣者慈悲摄受。与其出家并受圆具。世罗报曰。善哉大王即与出家并受圆具。观其业报知欲命终。教授月光修无常观。月光依言而作。于第七日忽尔命过。生四大王众天。诸天法尔初生之时必起三念。我何处死。知在人中。今生何处。生在四大王众天。曾作何业。于佛教中净修梵行。时月光天女作是念已。若我不往礼世尊者是所不应。即取璎珞庄严其身。即以种种上妙天花盛满衣襆。夜诣佛所。天光晃耀满竹林园。便以妙花普散佛所。顶礼佛足在一面坐。尔时世尊观彼机性而为说法彼闻法已得预流果。说伽他曰。

&nbsp;&nbsp;&nbsp;&nbsp;世界人天咸供养&nbsp;&nbsp;&nbsp;&nbsp;能除业惑生老死

&nbsp;&nbsp;&nbsp;&nbsp;于百千生难得逢&nbsp;&nbsp;&nbsp;&nbsp;我今幸遇诚希有

&nbsp;&nbsp;&nbsp;&nbsp;我依大师除结惑&nbsp;&nbsp;&nbsp;&nbsp;今时获得清净眼

&nbsp;&nbsp;&nbsp;&nbsp;超渡苦流升彼岸&nbsp;&nbsp;&nbsp;&nbsp;究竟当入涅槃城


时彼天女说此颂已。顶礼佛足往胜音城仙道王所。时王于楼上独寝。天女既至身光大明。弹指作声警觉王睡。王闻惊坐问曰。作声者谁。答曰我是月光。王曰夫人可来与我共卧。天女报言。大王我已身死生四大王众天。人天事殊理无同宿。王若欲得与我交欢者。于佛教中出家修道。若一切烦恼悉永断者。众望都息。若有余惑而命终者。生四王天与我相见。作是语已腾空而去。时仙道王闻是教已惊喜交集。念出家事通夜不眠。至天晓已命大臣曰。卿可往问月光夫人今在何处。大臣白言。彼已身死。王闻便念。我今不应蒙天警觉不用其语处在居家。可立顶髻太子为王付以国事。我当于善说法律而为出家。时仙道王告二大臣曰。卿等当知。我于顶髻爱念情深。于卿二人情义亦重。可于顶髻处止恶劝善。我欲出家。二臣闻已流泪交襟。复命顶髻曰。如汝比来顺我言教。从今已去二大臣言。亦应听受。于诸国人以法而化。我欲舍俗出家。太子闻已悲泣难胜。时仙道王既付嘱已。鸣鼓宣令普告国人曰。所有国政委付太子。我欲出家。我比为王不能依法。汝国人等各相容恕。时诸人众闻是告已。荷王恩惠悉皆啼泣不能自裁。王立太子以知国事。多出财宝广设无遮。沙门婆罗门及贫下类。无不周给。将一侍者徒步而去。向王舍城。时顶髻王及国人众悉皆随后。送别而归。其王渐去至王舍城。在一园中暂停息已。告彼人曰。汝今可往白影胜王曰。有仙道王今在城外。使者。即便往至王所。以事具白。王闻惊起告诸臣曰。其仙道王多有兵众。何不预报忽来至此。使者白王。彼无兵众唯一侍者。王闻语已便作是念。彼是刹帝利灌顶大王。我今不应空无备拟独引入城。即便修治道路严饰城郭。躬引四兵至仙道王所。欢言执手共相慰问。同乘一象入王舍城。即以香汤澡浴。奉上妙衣。既饮食已问言。王今何故弃大宝位。将一侍人。躬涉远途而来至此。答言大王我无别事。本意故来于世尊所欲求出家并受圆具。净修梵行志求解脱。时影胜王翘身合掌作如是语。善哉佛陀。善哉达摩。善哉僧伽。具大慈悲有胜威力。能令如是刹帝利灌顶大王。舍尊胜位来诣佛所。而求出家并受圆具修苾刍行。时影胜王即将仙道王诣世尊所。尔时世尊。与无量百千四众围绕演说妙法。遥见影胜王共仙道王欲来入众。告诸苾刍。彼影胜王并将进物来至我所。汝等当知。于诸如来所有进奉。无过导引受化有情。作是语已默然而住。时影胜王共仙道王俱至佛所。礼双足已在一面立。白言世尊。此是胜音国仙道大王。足步而至。欲于如来善说法律。求出家受圆具修苾刍行。唯愿世尊慈悲摄受。世尊即告仙道王曰。善来苾刍可修梵行。王闻是语须发自落。法服着身瓶钵在手。威仪进止如百岁苾刍。时影胜王礼佛而出。仙道苾刍即依众住。于晨朝时着衣持钵。入王舍城次行乞食。时诸士女百千万众。闻彼入城俱来瞻仰。宫闺之类咸升楼阁。倾望竭诚共观希有。时彼苾刍既得食已还至本处。饭食讫收衣钵洗足而坐。时影胜王诸臣翼从至仙道苾刍所。躬申敬礼说伽他曰。

&nbsp;&nbsp;&nbsp;&nbsp;胜音国大王&nbsp;&nbsp;&nbsp;&nbsp;舍百千城邑

&nbsp;&nbsp;&nbsp;&nbsp;今乞余残食&nbsp;&nbsp;&nbsp;&nbsp;岂不生劳苦

&nbsp;&nbsp;&nbsp;&nbsp;先用妙金槃&nbsp;&nbsp;&nbsp;&nbsp;众宝以庄严

&nbsp;&nbsp;&nbsp;&nbsp;今但持瓦钵&nbsp;&nbsp;&nbsp;&nbsp;岂不生劳苦

&nbsp;&nbsp;&nbsp;&nbsp;先食香粳饭&nbsp;&nbsp;&nbsp;&nbsp;美馔随所欲

&nbsp;&nbsp;&nbsp;&nbsp;今者食粗疏&nbsp;&nbsp;&nbsp;&nbsp;岂不生劳苦

&nbsp;&nbsp;&nbsp;&nbsp;先着迦尸服&nbsp;&nbsp;&nbsp;&nbsp;妙叠及诸缯

&nbsp;&nbsp;&nbsp;&nbsp;今披粪扫衣&nbsp;&nbsp;&nbsp;&nbsp;岂不生劳苦

&nbsp;&nbsp;&nbsp;&nbsp;先处胜宫殿&nbsp;&nbsp;&nbsp;&nbsp;侍卫以多人

&nbsp;&nbsp;&nbsp;&nbsp;今独树下居&nbsp;&nbsp;&nbsp;&nbsp;岂不生劳苦

&nbsp;&nbsp;&nbsp;&nbsp;先在妙床褥&nbsp;&nbsp;&nbsp;&nbsp;细软随情乐

&nbsp;&nbsp;&nbsp;&nbsp;今时卧草敷&nbsp;&nbsp;&nbsp;&nbsp;岂不生劳苦

&nbsp;&nbsp;&nbsp;&nbsp;先与上宫后&nbsp;&nbsp;&nbsp;&nbsp;娱乐镇随心

&nbsp;&nbsp;&nbsp;&nbsp;今时独寝息&nbsp;&nbsp;&nbsp;&nbsp;岂不生劳苦

&nbsp;&nbsp;&nbsp;&nbsp;先乘无价象&nbsp;&nbsp;&nbsp;&nbsp;宝马及珍舆

&nbsp;&nbsp;&nbsp;&nbsp;今时徒步行&nbsp;&nbsp;&nbsp;&nbsp;岂不生劳苦

&nbsp;&nbsp;&nbsp;&nbsp;库藏皆盈溢&nbsp;&nbsp;&nbsp;&nbsp;受用常随意

&nbsp;&nbsp;&nbsp;&nbsp;今时无所有&nbsp;&nbsp;&nbsp;&nbsp;岂不生劳苦


时仙道苾刍既闻是语。亦以伽他而答之曰。

&nbsp;&nbsp;&nbsp;&nbsp;诸有难调事&nbsp;&nbsp;&nbsp;&nbsp;我今皆伏除

&nbsp;&nbsp;&nbsp;&nbsp;乞食用资身&nbsp;&nbsp;&nbsp;&nbsp;如牛负辕轭


影胜王曰。

&nbsp;&nbsp;&nbsp;&nbsp;仁今有何意&nbsp;&nbsp;&nbsp;&nbsp;作此忧愁语

&nbsp;&nbsp;&nbsp;&nbsp;心中所念者&nbsp;&nbsp;&nbsp;&nbsp;我悉相供给


仙道苾刍曰。

&nbsp;&nbsp;&nbsp;&nbsp;诸有乐法人&nbsp;&nbsp;&nbsp;&nbsp;心无有忧恋

&nbsp;&nbsp;&nbsp;&nbsp;若不知法者&nbsp;&nbsp;&nbsp;&nbsp;从冥入于冥

&nbsp;&nbsp;&nbsp;&nbsp;大王应善听&nbsp;&nbsp;&nbsp;&nbsp;我今说正法

&nbsp;&nbsp;&nbsp;&nbsp;由解正法故&nbsp;&nbsp;&nbsp;&nbsp;生天得涅槃

&nbsp;&nbsp;&nbsp;&nbsp;此身无可爱&nbsp;&nbsp;&nbsp;&nbsp;有一德应知

&nbsp;&nbsp;&nbsp;&nbsp;善调令住境&nbsp;&nbsp;&nbsp;&nbsp;随心即安乐

&nbsp;&nbsp;&nbsp;&nbsp;假使寿百年&nbsp;&nbsp;&nbsp;&nbsp;形命终归尽

&nbsp;&nbsp;&nbsp;&nbsp;云何为妻子&nbsp;&nbsp;&nbsp;&nbsp;财食常贪着

&nbsp;&nbsp;&nbsp;&nbsp;妻子如怨家&nbsp;&nbsp;&nbsp;&nbsp;珍财常畏失

&nbsp;&nbsp;&nbsp;&nbsp;我今皆舍弃&nbsp;&nbsp;&nbsp;&nbsp;解脱诸忧恼

&nbsp;&nbsp;&nbsp;&nbsp;人命将尽时&nbsp;&nbsp;&nbsp;&nbsp;咒药不能救

&nbsp;&nbsp;&nbsp;&nbsp;神仙及诸圣&nbsp;&nbsp;&nbsp;&nbsp;无能违拒者

&nbsp;&nbsp;&nbsp;&nbsp;天虽有威力&nbsp;&nbsp;&nbsp;&nbsp;胜处寿长年

&nbsp;&nbsp;&nbsp;&nbsp;衰相现前时&nbsp;&nbsp;&nbsp;&nbsp;必死无能救

&nbsp;&nbsp;&nbsp;&nbsp;诸王得自在&nbsp;&nbsp;&nbsp;&nbsp;威力无人敌

&nbsp;&nbsp;&nbsp;&nbsp;多财有名称&nbsp;&nbsp;&nbsp;&nbsp;终归入死门

&nbsp;&nbsp;&nbsp;&nbsp;假令修苦行&nbsp;&nbsp;&nbsp;&nbsp;勇猛越诸人

&nbsp;&nbsp;&nbsp;&nbsp;设多兵众力&nbsp;&nbsp;&nbsp;&nbsp;讵能超死苦

&nbsp;&nbsp;&nbsp;&nbsp;非空非海内&nbsp;&nbsp;&nbsp;&nbsp;亦非山石间

&nbsp;&nbsp;&nbsp;&nbsp;无有地方所&nbsp;&nbsp;&nbsp;&nbsp;不被死所害

&nbsp;&nbsp;&nbsp;&nbsp;非空非海内&nbsp;&nbsp;&nbsp;&nbsp;亦非山石间

&nbsp;&nbsp;&nbsp;&nbsp;无有地方所&nbsp;&nbsp;&nbsp;&nbsp;不被业所害

&nbsp;&nbsp;&nbsp;&nbsp;死后身膖胀&nbsp;&nbsp;&nbsp;&nbsp;皮肉渐分离

&nbsp;&nbsp;&nbsp;&nbsp;唯余白骨在&nbsp;&nbsp;&nbsp;&nbsp;观斯何可爱

&nbsp;&nbsp;&nbsp;&nbsp;诸骨咸销散&nbsp;&nbsp;&nbsp;&nbsp;但有空髑髅

&nbsp;&nbsp;&nbsp;&nbsp;形色甚可恶&nbsp;&nbsp;&nbsp;&nbsp;谁当生爱乐

&nbsp;&nbsp;&nbsp;&nbsp;在热处凉宫&nbsp;&nbsp;&nbsp;&nbsp;若寒居暖室

&nbsp;&nbsp;&nbsp;&nbsp;常护持身命&nbsp;&nbsp;&nbsp;&nbsp;不免死来侵

&nbsp;&nbsp;&nbsp;&nbsp;若人行善因&nbsp;&nbsp;&nbsp;&nbsp;果不共他有

&nbsp;&nbsp;&nbsp;&nbsp;王等不侵害&nbsp;&nbsp;&nbsp;&nbsp;是故应修福

&nbsp;&nbsp;&nbsp;&nbsp;若行十恶死&nbsp;&nbsp;&nbsp;&nbsp;妻子皆不哭

&nbsp;&nbsp;&nbsp;&nbsp;殡送事随宜&nbsp;&nbsp;&nbsp;&nbsp;是名为恶死

&nbsp;&nbsp;&nbsp;&nbsp;若行十善死&nbsp;&nbsp;&nbsp;&nbsp;妻子皆忆念

&nbsp;&nbsp;&nbsp;&nbsp;殡葬并如法&nbsp;&nbsp;&nbsp;&nbsp;是名为善死

&nbsp;&nbsp;&nbsp;&nbsp;生时唯独来&nbsp;&nbsp;&nbsp;&nbsp;死时还独去

&nbsp;&nbsp;&nbsp;&nbsp;自受于苦乐&nbsp;&nbsp;&nbsp;&nbsp;无有共分者

&nbsp;&nbsp;&nbsp;&nbsp;伺命来取时&nbsp;&nbsp;&nbsp;&nbsp;父子不相救

&nbsp;&nbsp;&nbsp;&nbsp;亲属及珍宝&nbsp;&nbsp;&nbsp;&nbsp;无能赎命者

&nbsp;&nbsp;&nbsp;&nbsp;生老及病死&nbsp;&nbsp;&nbsp;&nbsp;日夜恒随逐

&nbsp;&nbsp;&nbsp;&nbsp;无有藏避处&nbsp;&nbsp;&nbsp;&nbsp;终被死王牵

&nbsp;&nbsp;&nbsp;&nbsp;智者见是事&nbsp;&nbsp;&nbsp;&nbsp;舍而求出家

&nbsp;&nbsp;&nbsp;&nbsp;当离烦恼海&nbsp;&nbsp;&nbsp;&nbsp;不受胞胎患

&nbsp;&nbsp;&nbsp;&nbsp;我舍诸怨苦&nbsp;&nbsp;&nbsp;&nbsp;得成苾刍性

&nbsp;&nbsp;&nbsp;&nbsp;终出生死狱&nbsp;&nbsp;&nbsp;&nbsp;长趣涅槃城


时影胜王蒙仙道苾刍为说妙法。闻已恭敬深心渴仰。白言圣者。生死长远卒难出离。我处王位与寂静相违。但有随喜未能解缚。说是语已顶礼而去。