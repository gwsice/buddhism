## 增壹阿含经卷第二十五

东晋罽宾三藏瞿昙僧伽提婆译

### 五王品第三十三

#### （一） <a name="33_1"></a>

闻如是。

一时。佛在舍卫国祇树给孤独园。

尔时。五大国王波斯匿为首。集在园观之中。各作此论。云何为五王。所谓波斯匿王．毗沙王．优填王．恶生王．优陀延王。

尔时。五王集在一处。各作此论。诸贤当知。如来说此五欲。云何为五。若眼见色甚爱敬念。世人所希望。若耳闻声．鼻嗅香．舌知味．身知细滑。如来说此五欲。此五欲中何者最妙。为眼见色妙耶。为耳闻声妙耶。为鼻嗅香妙耶。为舌知味妙耶。为身知细滑妙耶。此五事何者为最妙。

其中或有国王而作是说。色最为妙。或有作是论。声最为妙。或有作是论。香最为胜。或有作是论。味最为妙。或有作是论。细滑为最胜。

是时。言色妙者。优陀延王之所说也。言声妙者。优填王之所论也。言香妙者。恶生王之所论也。言味妙者。波斯匿王之所论也。言细滑妙者。毗沙王之所论也。是时。五王各相谓言。我等共论此五欲。然复不知何者为妙。

是时。波斯匿王语四王曰。今如来近在舍卫国祇树给孤独园。我等尽共至世尊所。问斯义。若世尊有所教敕。当共奉行。

是时。诸王闻波斯匿王语已。便共相将至世尊所。头面礼足。在一面坐。是时。波斯匿王以所共论五欲者。具白如来。

尔时。世尊告诸五王曰。诸王所论各随时宜。所以然者。夫人性行深著色者。睹无厌足。此人于色最妙．最上。无复过者。尔时。彼人不著声．香．味．细滑之法。五欲之中色为最妙。

若复有人性行著声。彼闻声已。极怀欢喜而无厌足。此人于声最妙．最上。五欲之中声最为妙。

若复有人性行著香。彼闻香已。极怀欢喜而无厌足。此人于香最妙．最上。五欲之中香最为妙。

若复有人性行著味。彼知味已。极怀欢喜而无厌足。此人于味最妙．最上。五欲之中味最为妙。

若复有人性行著细滑。彼得细滑已。极怀欢喜而无厌足。此人于细滑最上．最妙。五欲之中细滑最为妙。

若复彼人心以著色。尔时彼人不著声．香．味．细滑之法。若复彼人性行著声。尔时彼人不著色．香．味．细滑之法。若复彼人性行著香。尔时彼人不著色．声．味．细滑之法。若复彼人性行著味。尔时彼人不著色．声．香．细滑之法。若复彼人性行著细滑。尔时彼人不著色．声．香．味之法。

是时。世尊便说此偈。

&nbsp;&nbsp;&nbsp;&nbsp;欲意炽盛时&nbsp;&nbsp;&nbsp;&nbsp;所欲必可克

&nbsp;&nbsp;&nbsp;&nbsp;得已倍欢喜&nbsp;&nbsp;&nbsp;&nbsp;所愿无有疑

&nbsp;&nbsp;&nbsp;&nbsp;彼以得此欲&nbsp;&nbsp;&nbsp;&nbsp;贪欲意不解

&nbsp;&nbsp;&nbsp;&nbsp;以此为欢喜&nbsp;&nbsp;&nbsp;&nbsp;缘之最为妙

&nbsp;&nbsp;&nbsp;&nbsp;若复听声时&nbsp;&nbsp;&nbsp;&nbsp;所欲必可克

&nbsp;&nbsp;&nbsp;&nbsp;闻已倍欢喜&nbsp;&nbsp;&nbsp;&nbsp;所愿无有疑

&nbsp;&nbsp;&nbsp;&nbsp;彼以得此声&nbsp;&nbsp;&nbsp;&nbsp;贪之意不解

&nbsp;&nbsp;&nbsp;&nbsp;以此为欢喜&nbsp;&nbsp;&nbsp;&nbsp;从之最为妙

&nbsp;&nbsp;&nbsp;&nbsp;若复嗅香时&nbsp;&nbsp;&nbsp;&nbsp;所欲必可克

&nbsp;&nbsp;&nbsp;&nbsp;嗅已倍欢喜&nbsp;&nbsp;&nbsp;&nbsp;所欲无有疑

&nbsp;&nbsp;&nbsp;&nbsp;彼以得此香&nbsp;&nbsp;&nbsp;&nbsp;贪之意不解

&nbsp;&nbsp;&nbsp;&nbsp;以此为欢喜&nbsp;&nbsp;&nbsp;&nbsp;从之最为妙

&nbsp;&nbsp;&nbsp;&nbsp;若复得味时&nbsp;&nbsp;&nbsp;&nbsp;所欲必可克

&nbsp;&nbsp;&nbsp;&nbsp;得已倍欢喜&nbsp;&nbsp;&nbsp;&nbsp;所欲无有疑

&nbsp;&nbsp;&nbsp;&nbsp;彼以得此味&nbsp;&nbsp;&nbsp;&nbsp;贪之意不解

&nbsp;&nbsp;&nbsp;&nbsp;以此为欢喜&nbsp;&nbsp;&nbsp;&nbsp;从之最为妙

&nbsp;&nbsp;&nbsp;&nbsp;若得细滑时&nbsp;&nbsp;&nbsp;&nbsp;所欲必可克

&nbsp;&nbsp;&nbsp;&nbsp;得已倍欢喜&nbsp;&nbsp;&nbsp;&nbsp;所欲无疑难

&nbsp;&nbsp;&nbsp;&nbsp;彼以得细滑&nbsp;&nbsp;&nbsp;&nbsp;贪之意不解

&nbsp;&nbsp;&nbsp;&nbsp;以此为欢喜&nbsp;&nbsp;&nbsp;&nbsp;从之最为妙

是故。大王。若言色妙者。当平等论之。所以然者。于色有气味。若色无味者。众生终不染著。以其有味故。五欲之中色为最妙。然色有过失。若当色无过失。众生则无厌患。以其有过失故。众生厌患之。然色有出要。若当色无出要者。此众生类不得出生死之海。以其出要故。众生得至无畏涅槃城中。五欲之中色为最妙。

然复。大王。若言声妙者。当平等论之。所以然者。于声有气味故。若声无味者。众生终不染著。以其有味故。五欲之中声为最妙。然声有过失。若当声无过失。众生则无厌患。以其有过失故。众生厌患之。然声有出要。若当声无出要者。此众生类不得出生死之海。以其出要故。众生得至无畏涅槃城中。五欲之中声为最妙。

大王当知。若言香妙者。当平等论之。所以然者。于香有气味故。若香无气味者。众生之类终不染著。以其有味故。五欲之中香为最妙。然香有过失。若香无过失者。众生则不厌患。以其有过失故。众生厌患之。然香有出要。若当香无出要者。此众生类不得出生死之海。以其出要故。众生得至无畏涅槃城中。五欲之中香为最妙。

然复。大王。若言味妙者。当平等论之。所以然者。于味有气味故。若味无气味者。众生之类终不染著。以其有气味故。五欲之中味为最妙。然味有过失。若当味无过失者。众生则不厌患。以其有过失故。众生厌患之。然味有出要。若当味无出要者。此众生类不得出生死之海。以其出要故。众生得至无畏涅槃城中。味为最妙。

然复。大王当知。言细滑妙者。当平等论之。所以然者。于细滑无气味者。众生终不染著。以其有味故。五欲之中细滑为最妙。然细滑有过失。若细滑无过失者。众生之类则不厌患之。以其有过失故。众生厌患之。然细滑有出要。若当细滑无出要者。此众生类不得出生死之海。以其出要故。众生得至无畏涅槃城中。五欲之中细滑为最妙。是故。大王。所乐之处。心即染著。如是。大王。当作是知。

尔时。五王闻佛所说。欢喜奉行。

#### （二） <a name="33_2"></a>

闻如是。

一时。佛在舍卫国祇树给孤独园。

尔时。舍卫城中有月光长者。饶财多宝。象马七珍皆悉备具。金．银．珍宝不可称计。然月光长者无有儿息。尔时。长者以无儿故。求祷天神。请求日．月．天神．地神．鬼子母．四天王．二十八大神鬼王．释及梵天．山神．树神．五道之神．树木．药草。靡处不周。皆悉归命。见赐一男儿。

尔时。月光长者妇经数日中便自怀妊。即语长者。我自怀妊。即语长者。我自觉有娠。长者闻已。欢喜踊跃。不能自胜。即与夫人敷好床座。食好甘食。著好衣裳。

是时。夫人经八．九月。便生男儿。颜色端正。世之希有。如桃华色。是时。此儿两手执无价摩尼珠。即时。便说此偈。

&nbsp;&nbsp;&nbsp;&nbsp;此家颇有财&nbsp;&nbsp;&nbsp;&nbsp;宝物及谷食

&nbsp;&nbsp;&nbsp;&nbsp;我今欲惠施&nbsp;&nbsp;&nbsp;&nbsp;使贫无有乏

&nbsp;&nbsp;&nbsp;&nbsp;若此无物者&nbsp;&nbsp;&nbsp;&nbsp;财宝及谷食

&nbsp;&nbsp;&nbsp;&nbsp;今有无价珠&nbsp;&nbsp;&nbsp;&nbsp;常用惠施人

是时。父母及家中人闻此语已。各各驰走。云何乃生此鬼魅种。唯有父母哀愍儿故。不东西驰走。即时。母向儿说此偈。

&nbsp;&nbsp;&nbsp;&nbsp;为天干沓和&nbsp;&nbsp;&nbsp;&nbsp;鬼魅及罗刹

&nbsp;&nbsp;&nbsp;&nbsp;是谁姓字何&nbsp;&nbsp;&nbsp;&nbsp;我今欲知之

是时。小儿复以偈报母曰。

&nbsp;&nbsp;&nbsp;&nbsp;非天干沓和&nbsp;&nbsp;&nbsp;&nbsp;非鬼魅罗刹

&nbsp;&nbsp;&nbsp;&nbsp;我今父母生&nbsp;&nbsp;&nbsp;&nbsp;是人不足疑

是时。夫人闻此语已。欢喜踊跃。不能自胜。以此因缘。尽向月光长者说是语。

时。长者便作是念。此将是何缘。我今当以此事向尼犍子说。即抱此儿诣尼犍子所。头面礼足。在一面坐。是时。月光长者以此因缘具向尼犍子说。时。尼犍子闻此语已。告长者。此儿薄福之人。无益于身。当取杀之。若不杀者。门户衰耗。皆当死尽。

是时。月光长者作是思惟。我前后来无有儿息。由此因缘。请求天地。无处不遍。乃经历尔许年岁。方生此儿。我今不堪取此儿杀。当更问余沙门．婆罗门。令断我疑。

尔时。如来成佛未久。众人称号名大沙门。是时。月光长者便作是念。我可以因缘。具向大沙门说之。是时。长者即从座起。抱此儿往诣世尊所。中道复作是念。今有长老梵志。年过耆艾。聪明黠慧。众人所敬待。彼尚不知．不见。况此沙门瞿昙。年少学道未久。岂能知此事乎。将恐不解吾疑。我今宜可中道还家。

是时。有天神昔与长者知旧。知长者心中所念。在虚空中而告之曰。长者当知。小可前进。必当获利。得大果报。亦当至甘露之处。如来出世甚为难遇。如来降甘露雨。时时乃有。又复。长者。有四事最小不可轻。云何为四。国王虽小最不可轻。火虽小亦不可轻。龙虽小复不可轻。学道之人虽复年幼亦不可轻。是谓。长者。有此四事最不可轻。

是时。天神便说此偈。

&nbsp;&nbsp;&nbsp;&nbsp;国王虽复小&nbsp;&nbsp;&nbsp;&nbsp;斩害由其法

&nbsp;&nbsp;&nbsp;&nbsp;小火虽未炽&nbsp;&nbsp;&nbsp;&nbsp;焚烧山草木

&nbsp;&nbsp;&nbsp;&nbsp;神龙虽现小&nbsp;&nbsp;&nbsp;&nbsp;降雨随时宜

&nbsp;&nbsp;&nbsp;&nbsp;学者年幼稚&nbsp;&nbsp;&nbsp;&nbsp;度人无有量

尔时。月光长者心开意解。欢喜踊跃。不能自胜。即前进至世尊所。头面礼足。在一面坐。以此因缘。具白世尊。

尔时。世尊告长者曰。今此小儿极有大福。此小儿若当大者。当将五百徒众来至我所。而出家学道得阿罗汉。我声闻中福德第一。无能及者。

是时。长者闻此语已。欢喜踊跃。不能自胜。白世尊言。如世尊教。非如尼揵子语。是时。月光长者重白世尊。唯愿受请及比丘僧并愍此小儿。

尔时。世尊默然受请。时。长者以见默然受请。即从座起。头面礼足。便退而去。还至家中。供办种种甘馔饮食。敷好坐具。清旦自白。时到。唯愿降神。

是时。世尊以知时到。将诸比丘前后围绕。入舍卫城。至长者家。即就于座。是时。长者见佛．比丘僧坐已定。即办种种饮食。自手斟酌。欢喜不乱。以见食竟。除去钵器。行清净水。更取小座。如来前坐。欲得闻佛所说妙法。是时。月光长者白世尊言。我今持居家田业尽与此儿。唯愿世尊当与立名。

世尊告曰。此儿生时。人皆驰走东西。云是尸婆罗鬼。今即立字尸婆罗。

尔时。世尊渐与长者及长者妇而说妙论。所谓论者。施论．戒论．生天之论。欲不净想。漏为大患。出要为妙。尔时。世尊以见长者及长者妇。心开意解。无复狐疑。诸佛世尊常所说法。苦．习．尽．道。是时世尊尽与长者说之。令发欢喜之心。长者夫妇即于座上。诸尘垢尽。得法眼净。犹如新白[(畾/且)\*毛]易染为色。是时。长者夫妇亦复如是。即于座上得法眼净。彼以见法。分别诸法。以度犹豫。无复狐疑。得无所畏。解如来深奥之法。即受五戒。

尔时。世尊便说此偈。

&nbsp;&nbsp;&nbsp;&nbsp;祠祀火为上&nbsp;&nbsp;&nbsp;&nbsp;诸论颂为首

&nbsp;&nbsp;&nbsp;&nbsp;王为人中尊&nbsp;&nbsp;&nbsp;&nbsp;海为众流源

&nbsp;&nbsp;&nbsp;&nbsp;月为星中明&nbsp;&nbsp;&nbsp;&nbsp;日为众明最

&nbsp;&nbsp;&nbsp;&nbsp;八方及上下&nbsp;&nbsp;&nbsp;&nbsp;所生万品物

&nbsp;&nbsp;&nbsp;&nbsp;欲求其福者&nbsp;&nbsp;&nbsp;&nbsp;三佛最为尊

尔时。世尊说此偈已。即从座起而去。

是时。长者求五百童子。使侍卫尸婆罗。是时。尸婆罗年向二十。往至父母所。白父母言。唯愿二尊许使出家学道。

尔时。二亲即便听许。所以然者。世尊先以记之。当将五百童子至世尊所。求作沙门。是时。尸婆罗及五百人礼父母足。便退而去。至世尊所。头面礼足。在一面立。尔时。尸婆罗白世尊言。唯愿听许。得在道次。

是时。世尊即便听许使作沙门。未经几日。便成阿罗汉。六通清彻。具八解脱。是时。五百童子前白佛言。唯愿世尊听作沙门。世尊默然可之。出家未经几日。便成罗汉。

尔时。尊者尸婆罗还在舍卫国本邦之处。众人敬仰。得四事供养。衣被．饮食．床褥卧具．病瘦医药。是时。尊者尸婆罗便作是念。我今在此本邦之中。极为烦闹。今可在人间游化。是时。尊者尸婆罗到时。著衣持钵。入舍卫城乞食。乞食已。还诣所止。收摄坐具。著衣持钵。出只桓精舍。将五百比丘。前后围绕。在人间游化。所至到处。无不供养者。皆供给衣被．饮食．床褥卧具．病瘦医药。复有诸天告诸村落。今有尊者尸婆罗。得阿罗汉福德第一。将五百比丘。在人间游化。诸贤可往供养。今不为者。后悔无益。

是时。尊者尸婆罗便作是念。今甚厌患此供养。当何处避之。令人不知吾处。是时。即入深山之中。诸天复在村落间。各各告曰。今尊者尸婆罗在此山中。可往供养。今不为者。后悔无益。是时。人民闻天语已。即负饮食。往诣尊者尸婆罗所。唯愿尊住。为我等故。

是时。尸婆罗渐渐人中游化。来至罗阅城迦兰陀竹园所。与大比丘五百人俱。亦得供养衣被．饮食．床褥卧具．病瘦医药。时。尸婆罗复作是念。我今向在何处夏坐。令人不知吾处。复重作念。当在耆阇山东。广普山西。于中夏坐。即将五百比丘。在彼山中而受夏坐。

是时。释提桓因知尸婆罗心中所念。即于山中化作浮图。园果树木皆悉备具。周匝有浴池。化作五百高台。复化作五百床座。复化作五百小床座。复化作五百绳床。以天甘露而食之。是时。尊者尸婆罗便作是念。我今已夏坐讫。不见如来甚久。今可往亲觐世尊。即将五百比丘。往舍卫城。尔时盛热。比丘众皆悉汗出。污染身体。

是时。尊者尸婆罗作是念。今日比丘众身体极热。得少许云在上及细雨者。甚是佳事。值小浴池及得少浆。以生此念。即空中有大云。及作细雨。亦有浴池。有四非人负好甘浆。毗沙门王所遣。唯愿尊者受此甘浆。及施比丘僧。

尔时。受此浆已。与比丘僧使饮之。

尔时。尸婆罗复作是念。我今可在此间止宿。是时。释提桓因知尸婆罗心中所念。即于道侧。化作五百房舍。床卧备具。是时。诸天奉上饮食。尸婆罗食讫。即从坐起而去。

尔时。尊者尸婆罗叔父在舍卫城内住。饶财多宝。无所短乏。然复悭贪。不肯布施。不信佛．法．众。不造功德。是时。诸亲族语此人曰。长者。用此财货为。然复不作后世遗粮。

尔时。彼长者闻此语已。一日之中以百千两金布施与外道梵志。不向三尊。

是时。尊者尸婆罗闻叔父以百千两金施与外道异学。不布施与三尊。是时。尊者尸婆罗往诣祇洹精舍。至世尊所。头面礼足。在一面坐。尔时。世尊与尸婆罗说微妙之法。是时。尊者尸婆罗从如来闻法已。即从坐起。礼世尊足。右绕三匝。便退而去。

是时。尊者尸婆罗即其日。著衣持钵。入舍卫城乞食。渐渐往诣叔父家。到已。在门外默然立。是时。长者见尊者尸婆罗在门外乞食。即语之曰。汝昨日何故不来。我昨日以百千两金惠施。我可以一张[疊\*毛]。持用施卿。

尸婆罗对曰。我今不用[疊\*毛]为。今日来者。故乞食耳。

长者对曰。我昨日以用百千两金惠施。更不能复惠施。

是时。尊者尸婆罗欲得度长者故。便飞在空中。身出水火。坐卧经行。随意所造。是时。长者见此变化已。便作是说。可还来下就坐。今当相施。

是时。尊者尸婆罗即舍神足。寻来就坐。是时。彼长者以弊恶饮食极为粗丑。与尊者尸婆罗使食之。是时。尊者尸婆罗生长豪家。饮食自恣。但以彼长者故。而受此食。便取食之。是时。尊者尸婆罗食讫。还诣所在。

即其夜。虚空神天来语长者曰。

&nbsp;&nbsp;&nbsp;&nbsp;善施极大施&nbsp;&nbsp;&nbsp;&nbsp;乃与尸婆罗

&nbsp;&nbsp;&nbsp;&nbsp;无欲以解脱&nbsp;&nbsp;&nbsp;&nbsp;爱断以无疑

夜半．清旦二时说此偈。

&nbsp;&nbsp;&nbsp;&nbsp;善施极大施&nbsp;&nbsp;&nbsp;&nbsp;乃与尸婆罗

&nbsp;&nbsp;&nbsp;&nbsp;无欲以解脱&nbsp;&nbsp;&nbsp;&nbsp;爱断以无疑

是时。长者闻天人语。便作是念。我昨日以百千两金施与外道。乃无此应。我今日以弊恶食施与尸婆罗。乃致此应。何时当晓。自当以百千两金施尸婆罗。是时。长者即其日检校家中。有直百千两金者。即持诣尸婆罗所。到已。头面礼足。在一面住。尔时。长者以百千两金。奉上尸婆罗。并作是语。唯愿受此百千两金。

是时。尊者尸婆罗报曰。当使长者受福无穷。长寿自然。然复如来不许比丘受百千两金。

是时。长者便往至世尊所。到已。头面礼足。在一面坐。尔时。彼长者白世尊言。唯愿世尊使尸婆罗比丘受此百千两金。使我蒙其福。

尔时。世尊告一比丘。汝往至尸婆罗比丘所。云吾唤卿。

比丘对曰。如是。世尊。是时。彼比丘从佛受教。即往至彼尸婆罗所。以如来语而告之。

是时。尊者尸婆罗承彼比丘语。即往至世尊所。头面礼足。在一面坐。尔时。世尊告尸婆罗曰。汝今可受此长者百千两金。使蒙其福。此是宿缘之业可受其报。

尸婆罗对曰。如是。世尊。

是时。尊者尸婆罗即时而说达嚫。

&nbsp;&nbsp;&nbsp;&nbsp;施衣及余物&nbsp;&nbsp;&nbsp;&nbsp;欲求其福德

&nbsp;&nbsp;&nbsp;&nbsp;往至天世人&nbsp;&nbsp;&nbsp;&nbsp;五乐自娱乐

&nbsp;&nbsp;&nbsp;&nbsp;从天至人中&nbsp;&nbsp;&nbsp;&nbsp;度有无疑难

&nbsp;&nbsp;&nbsp;&nbsp;涅槃无为处&nbsp;&nbsp;&nbsp;&nbsp;诸佛之所乐

&nbsp;&nbsp;&nbsp;&nbsp;施惠无难者&nbsp;&nbsp;&nbsp;&nbsp;蒙此获福祐

&nbsp;&nbsp;&nbsp;&nbsp;当起慈惠心&nbsp;&nbsp;&nbsp;&nbsp;作福无有懈

是时。尊者尸婆罗语长者言。可持此百千两金。著我房中。尔时。长者承受其教。持此百千两金。著尊者尸婆罗房中。便退而去。

是时。尸婆罗告诸比丘。诸有所乏者。来至此而取之。若复须衣被．饮食．床敷卧具．病瘦医药。皆来取之。勿在余处而求之也。展转相告令知之。

是时。众多比丘白世尊言。此尸婆罗昔作何福。生长者家。端正无双。如桃华色。复作何福。两手捉珠出母胎中。复作何福。将五百人。诣如来所。出家学道。值如来世。复作何福。所至到处。衣食自然无所短乏。余比丘无能及者。

尔时。世尊告诸比丘。过去久远九十一劫。有佛号毗婆尸如来．至真．等正觉．明行成为．善逝．世间解．无上士．道法御．天人师。号佛．世尊。出现于世。游在槃头国界。与六十万八千众俱。四事供养。衣被．饮食．床敷卧具．病瘦医药。

尔时。有梵志名曰耶若达。住彼土界。饶财多宝。金银．珍宝．车磲．马瑙．真珠．琥珀。不可称计。是时。耶若达出彼国界。往至毗婆尸如来所。到已。共相问讯。在一面坐。是时。毗婆尸如来渐与说法。便发欢喜之心。是时。耶若达白毗婆尸如来。唯愿当受我请。欲饭佛及比丘僧。是时。如来默然受请。耶若达梵志以见世尊默然受请。即从座起。绕佛三匝而去。至家中办种种甘馔饮食。

是时。耶若达夜半便作是念。我今已办种种饮食。唯乏无酪。明日清旦当往城门中。其有卖酪者。尽当买之。是时。耶若达清旦敷好坐具。寻复诣城门中求酪。

当于尔时。有放牛人持酪。名尸婆罗。欲往祠祀。是时。耶若达梵志语放牛人曰。卿酪卖者。吾当与价。尸婆罗报曰。我今欲祠祀。婆罗门报曰。汝今祀天为何所求。但卖与我。当重顾价。放牛人报曰。梵志。今用酪为。梵志报曰。我今请毗婆尸如来及比丘僧。然饮食尽办。唯无有酪。是时。尸婆罗问梵志曰。毗婆尸如来者。为何等相貌。梵志报曰。如来者。无与等。戒具清净。慧．定三昧不可及。天上．人中无能及者。

是时。耶若达梵志叹说如来之德。尸婆罗闻已心开意解。是时。尸婆罗语梵志曰。我今躬持此酪往施如来。复用祀天为。是时。耶若达梵志将此放牛人往至家中。即白。时到。今正是时。唯尊屈顾。

时。如来以知时到。著衣持钵。将诸比丘。前后围绕。至耶若达梵志家。各次第坐。是时。放牛人见如来容貌世之希有。诸根惔怕。有三十二相．八十种好。庄严其身。亦如日月。犹如须弥山出众山上。光明远照。靡不蒙润。见已欢喜。便前进世尊所。而作是说。设当如来功德如梵志所论者。使此一瓶酪尽充众僧。尔时。尸婆罗白世尊言。愿受此酪。是时。如来即舒钵受酪。亦复与比丘僧。犹故有酪。

尔时。放牛人白世尊言。今故有余酪。时。如来告曰。汝今更持此酪施佛及比丘众。时。放牛人对曰。如是。世尊。是时。放牛人更重行酪。犹故遗余酪在。放牛人复白佛言。今故有遗余酪在。是时。如来告此人曰。今可持此酪与比丘尼众．优婆塞．优婆夷众。使得充饱。故有遗余酪在。尔时。佛语放牛人。汝今持此酪与檀越主人。对曰。如是。寻复与檀越主人。故有遗余酪在。复施与乞人贫匮者。亦有遗余酪在。来白佛言。故有遗余酪在。时佛告曰。今持此酪。泻著净地。若著水中。所以然者。我不见有人．天及世能消此酪者。唯除如来。放牛人即受佛教。持此酪而著水中。寻时。水中大火炎出。高数十仞。

是时。放牛人见此变怪已。叹未曾有。还至世尊所。头面礼足。叉手而住。复作此誓愿。今持此酪施与四部之众。设当有福德者。缘此福祐。莫堕八难之处。莫生贫匮之家。所生之处。六情完具。面目端正。亦莫在家。使将来之世亦值如此圣尊。

比丘当知。三十一劫复有佛名式诘如来。出现于世。是时。式诘如来游化于野马世界。与大比丘十万人俱。是时。式诘如来到时。著衣持钵。入城乞食。时。彼城中有大商客。名曰善财。遥见式诘如来诸根寂静。容貌端正。有三十二相．八十种好。庄严其身。面如日月。见已。便发欢喜之心。前至世尊所。头面礼足。在一面坐。尔时。贾人以好宝珠。散如来上。现其微心。普作誓愿。持此功德所生之处。饶财多宝。无所乏短。无令手中有空缺时。乃至母胞胎中亦使不空。

于此劫中复有毗舍罗婆如来．至真．等正觉．明行成为．善逝．世间解．无上士．道法御．天人师。号佛．世尊。尔时。有长者名善觉。饶财多宝。复请毗舍罗婆如来．至真．等正觉。及比丘僧。时。彼长者少于使人。是时长者躬自办种种甘馔饮食。饭彼如来。作是誓愿。我持功德。所生之处。常值三尊。无所短乏。恒多使人。令将来之世值如来。如今日也。

今此贤劫中有佛名拘屡孙如来．至真．等正觉。出现于世。尔时。有长者名多财。复请拘屡孙如来。七日之中饭佛及比丘僧。供养衣被．饮食．床敷卧具．病瘦医药。所生之处常饶财多宝。莫生贫贱之家。使我所生之处恒得四事供养。为四部之众．国王．人民所见宗敬。天．龙．鬼神．人．若非人。所见接遇。

诸比丘当知。尔时耶若达梵志。岂异人乎。莫作是观。所以然者。今月光长者今身是也。尔时放牛人。名尸婆罗。以酪供养佛者。今比丘尸婆罗是也。尔时善财贾人。岂异人乎。莫作是观。今尸婆罗比丘是也。尔时善觉长者。岂异人乎。莫作是观。今尸婆罗比丘是。尔时多财长者。岂异人乎。莫作是观。今日尸婆罗比丘是也。

诸比丘当知。尸婆罗比丘作此誓愿。使我所生之处。恒端正无双。常在富贵家生。使将来之世值遇世尊。设为我说者。即得解脱。得出家作沙门。缘此功德。今尸婆罗比丘得生富贵家。端正无双。今遭值我。即得阿罗汉。然比丘当知。复以宝珠散如来上。持是功德。今处母胎。手执双珠出母胎中。价直阎浮提。当生之日便作是说。复请拘屡孙如来求多使人。今将五百徒众至我所。出家学道。得阿罗汉。复于七日之中供养拘屡孙如来。求得四事供养。今日不乏衣被．饮食．床敷卧具．病瘦医药。缘此功德。余比丘所不及。释提桓因身来供养给其所须。又且诸天转告村落。使四部之众知有尸婆罗。此其义也。我弟子中第一福德者。尸婆罗比丘是也。

尔时。诸比丘闻佛所说。欢喜奉行。

#### （三） <a name="33_3"></a>

闻如是。

一时。佛在舍卫国祇树给孤独园。

尔时。世尊告诸比丘。五健丈夫堪任战斗出现于世。云何为五。于是。有人著铠持仗。入军战斗。遥见风尘。便怀恐怖。是谓第一战斗人也。

复次。第二战斗人。著铠持仗。欲入军战。若见风尘。不怀恐怖。但见高幢。便怀恐怖。不堪前斗。是谓第二人。

复次。第三战斗人。著铠持仗。欲入军战斗。彼若见风尘。若见高幢。不怀恐怖。若见弓箭。便怀恐怖。不堪战斗。是谓第三人也。

复次。第四战斗人。著铠持仗。入军共斗。彼若见风尘。若见高幢。若见箭。不怀恐惧。但入阵时。便为他所捉。或断命根。是谓第四战斗人也。

复次。第五战斗人。著铠持仗。欲入阵斗。彼若见风尘。若见高幢。若见箭。若为他所捉。乃至于死。不怀恐怖。能坏他军境界无外而领人民。是谓第五战斗人也。

如是。比丘。世间有此五种人。今比丘众中亦有此五种之人出现于世。云何为五。或有一比丘游他村落。彼闻村中有妇人。端正无双。面如桃华色。彼闻已。到时。著衣持钵。入村乞食。即见此女人颜貌无双。便起欲想。除去三衣。还佛禁戒。而作居家。犹如彼斗人。小见风尘。以怀恐怖。似此比丘也。

复次。有比丘闻有女人在村落中住。端正无比。到时。著衣持钵。入村乞食。彼若见女人不起欲想。但与彼女人共相调戏。言语往来。因此调戏。便舍法服。还为白衣。如彼第二人。见风尘不怖。但见高幢便怀恐怖。此比丘亦复如是。

复次。有一比丘闻村落中有女人。容貌端正。世之希有。如桃华色。到时。著衣持钵。入村乞食。若见女人不起欲想。设共女人共调戏。亦复不起欲意之想。但与彼女人手拳相加。或相捻挃。于中便起欲想。舍三法衣。还为白衣。习于家业。如彼第三人入阵时。见风尘．见高憧不恐怖。见弓箭便怀恐怖。

复次。有一比丘闻村落中有女人。面容端正。世之希有。到时。著衣持钵。入村乞食。彼若见女人不起欲想。设共言语。亦复不起欲想。设彼女人共相捻挃。便起欲想。然不舍法服。习于家业。如彼第四人入军。为他所获。或丧命根。而不得出。

复次。有一比丘。依村落而住。彼闻村中有女人。然比丘到时。著衣持钵。入村乞食。彼若见女人不起欲想。设共言笑。亦不起欲想。设复共相捻挃。亦复不起欲想。是时。比丘观此身中三十六物恶秽不净。谁著此者。由何起欲。此欲为止何所。为从头耶。形体出耶。观此诸物了无所有。从头至足亦复如是。五藏所属。无有想像。亦无来处。彼观缘本。不知所从来处。彼复作是念。我观此欲从因缘生。彼比丘观此已。欲漏心得解脱。有漏心得解脱。无明漏心得解脱。便得解脱智。生死已尽。梵行已立。所作已办。更不复受胎。如实知之。如彼第五战斗之人。不难众敌而自游化。由是故。我今说此人舍于爱欲。入于无畏之处。得至涅槃城。是谓。比丘。有此五种之人。出现于世。

尔时。世尊便说此偈。

&nbsp;&nbsp;&nbsp;&nbsp;欲我知汝本&nbsp;&nbsp;&nbsp;&nbsp;意以思想生

&nbsp;&nbsp;&nbsp;&nbsp;非我思想生&nbsp;&nbsp;&nbsp;&nbsp;且汝而不有

是故。诸比丘。当观恶秽淫不净行。除去色欲。如是。诸比丘。当作是学。

尔时。诸比丘闻佛所说。欢喜奉行。

#### （四） <a name="33_4"></a>

闻如是。

一时。佛在舍卫国祇树给孤独园。

尔时。世尊告诸比丘。有五战斗之人出现于世。云何为五。或有一人著铠持仗。入军战斗。彼见风尘。便怀恐怖。不敢入彼大阵之中。是谓第一之人。

复次。第二战斗之人著铠持仗。入军战斗。彼见风尘。不生畏惧。但闻击鼓之音。便怀恐怖。是谓第二之人。

复次。第三之人著铠持仗。入军战斗。彼见风尘。不生畏惧。设闻鼓角之声。不起畏惧。彼若见高幢。便怀恐怖。不堪战斗。是谓第三之人。

复次。第四战斗之人著铠持仗。入军战斗中。若见风尘。不起畏惧。若闻鼓角之音。复非恐惧。若见高幢。亦非怖畏。设为他所捉。或断命根。是谓第四之人。

复次。第五有人著铠持仗。入军共斗。彼尽能有所坏广接国界。是谓第五之人出现于世。

比丘当知。今比丘亦有五种之人。出现于世间。云何为五。或有一比丘住村落中。彼闻有女人。端正无双。如桃华色。彼比丘到时。著衣持钵。入村乞食。不守根门。不护身．口．意法。彼若见女人便起欲意。还舍禁戒。习白衣法。如彼初人闻扬尘之声。不堪战斗。便怀恐怖。我由是故而说此人。

复次。有比丘住在村落。彼闻村中有女人。端正无比。面如桃华色。而便舍戒。习白衣法。如彼第二斗人。但闻鼓角之声。不堪战斗。此亦如是。

复次。有比丘住在村落。闻有女人在彼村落。彼闻已。便起欲意。若见女人不起欲想。但共女人共相调戏。于中便舍禁戒。习白衣法。如彼第三人遥见幢已。便怀恐怖。不堪战斗。由是故。今说此人。是谓第三战斗之人。

复次。有比丘住在村落。彼比丘闻村中有女人。闻已。著衣持钵。入村乞食。不守护身．口．意。彼见女人端正无双。于中便起欲意。或与女人共相捻挃或手拳相加。便舍禁戒。还为白衣。如彼第四战斗之人。在大军中为他所捉。丧失命根。由是之故。今说此人。

复次。有比丘闻村落中有女人。世之希有。彼虽闻此不起欲想。彼比丘到时。著衣持钵。入村乞食。而守护身．口．意。彼虽见女人。不起欲想。无有邪念。设共女言语往返。亦不起欲想。亦无邪念。设共女人共相捻挃。手拳相加。尔时便起欲想。身．口．意便炽盛。欲意已炽盛。还诣园中。至长老比丘所。以此因缘。向长老比丘说之。诸贤当知。我今欲意炽盛。不能自禁制。唯愿说法。使脱欲之恶露不净。是时。长老比丘告曰。汝今当观此欲为从何生。复从何灭。如来所说。夫去欲者。以不净观除之。及修行不净观之道。

是时。长老比丘便说此偈言。

&nbsp;&nbsp;&nbsp;&nbsp;设知颠倒者&nbsp;&nbsp;&nbsp;&nbsp;加心而炽盛

&nbsp;&nbsp;&nbsp;&nbsp;当去诸炽心&nbsp;&nbsp;&nbsp;&nbsp;欲意止休息

诸贤知之。欲从想生。以兴想念。便生欲意。或能自害。复害他人。起若干灾患之变。于现法中受其苦患。复于后世受苦无量。欲意以除。亦不自害。不害他人。于现法报不受其苦。是故。今当除想念。以无想念。便无欲心。以无欲心。便无乱想。

尔时。彼比丘受如此教敕。即思惟不净之相。以思惟不净之想。尔时有漏心得解脱。至无为处。如彼第五人著铠持仗入军战斗。彼见众敌无有恐惧。设有来害者心不移动。能破外寇。居他界中。由是故。今说此人能破魔众。去诸乱想。至无为处。是谓第五人出现于世。

比丘当知。世间有此五人出现世间。是故。诸比丘。当念修行欲不净想。如是。诸比丘。当作是学。

尔时。诸比丘闻佛所说。欢喜奉行。

#### （五） <a name="33_5"></a>

闻如是。

一时。佛在舍卫国祇树给孤独园。

尔时。世尊告诸比丘。夫扫地之人有五事不得功德。云何为五。于是。扫地之人不知逆风。不知顺风。复不作聚。复不除粪。然扫地之处复非净洁。是谓。比丘。扫地之人。虽有五事。不成大功德。

复次。比丘。扫地之人成五功德。云何为五。于是。扫地之人知逆风．顺风之理。亦知作聚。亦能除之。不留遗余极令净好。是谓。比丘。有此五事成大功德。是故。诸比丘。当除前五事。修后五法。如是。诸比丘。当作是学。

尔时。诸比丘闻佛所说。欢喜奉行。

#### （六） <a name="33_6"></a>

闻如是。

一时。佛在舍卫国祇树给孤独园。

尔时。世尊告诸比丘。若有人扫偷婆不得五功德。云何为五。于是。有人扫偷婆不以水洒地．不除去瓦石．不平整其地．不端意扫地．不除去秽恶。是谓。比丘。扫地之人不成五功德。

比丘当知。扫地之人成五功德。云何为五。于是。扫偷婆之人以水洒地．去瓦石．平整其地．端意扫地．除去秽恶。是谓。比丘。有五事令人得功德。是故。诸比丘。欲求其功德者。当行此五事。如是。诸比丘。当作是学。尔时。诸比丘闻佛所说。欢喜奉行。

#### （七） <a name="33_7"></a>

闻如是。

一时。佛在舍卫国祇树给孤独园。

尔时。世尊告诸比丘。长游行之人有五艰难。云何为五。于是。恒游行人不诵法教。所诵之教而忘失之。不得定意。以得三昧。复忘失之。闻法不能持。是谓。比丘。多游行人有此五难。

比丘当知。不多游行人有五功德。云何为五。未曾得法而得法。已得不复忘失。多闻能有所持。能得定意。以得三昧不复失之。是谓。比丘。不多游行人有此五功德。是故。诸比丘。莫多游行。如是。诸比丘。当作是学。

尔时。诸比丘闻佛所说。欢喜奉行。

#### （八） <a name="33_8"></a>

闻如是。

一时。佛在舍卫国祇树给孤独园。

尔时。世尊告诸比丘。若有比丘恒一处止。有五非法。云何为五。于是。比丘一处住者。意著屋舍。畏恐人夺。或意著财产。复恐人夺。或多集物。犹如白衣。贪著亲亲。不欲使人至亲亲家。恒共白衣而相往来。是谓。比丘。一处住人有此五非法。是故。诸比丘。当求方便。勿一处住。如是。诸比丘。当作是学。

尔时。诸比丘闻佛所说。欢喜奉行。

#### （九） <a name="33_9"></a>

闻如是。

一时。佛在舍卫国祇树给孤独园。

尔时。世尊告诸比丘。不一处住人有五功德。云何为五。不贪屋。不贪器物。不多集财物。不著亲族。不与白衣共相往来。是谓。比丘。不住一处人有此五功德。是故。诸比丘。当求方便。行此五事。如是。诸比丘。当作是学。

尔时。诸比丘闻佛所说。欢喜奉行。

#### （一○） <a name="33_10"></a>

闻如是。

一时。佛在摩竭国光明池侧。尔时世尊与大比丘众五百人俱。在人间游化。

尔时。世尊遥见大树为火所烧。见已。如来更诣一树下。到已。就树下坐。尔时。世尊告诸比丘。云何。比丘。宁持身投此火中为。宁与端正女人而共交游。

尔时。诸比丘白佛言。宁与女人共相交游。不投身入此火中。所以然者。此火毒热不可称计。断其命根。受苦无量。

世尊告曰。我今告汝等。非沙门行。言是沙门。非梵行人。言是梵行。不闻正法。言我闻法。无清白法。如是之人。宁投入此火中不与女人共相交游。所以然者。彼人宁受此苦痛。不以此罪入地狱中受苦无量。云何。比丘。宁受人礼拜恭敬为。宁使人取利剑断其手足。

诸比丘对曰。宁受恭敬礼拜。不使人以剑断其手足。所以然者。断其手足。痛不可称计。

世尊告曰。我今告汝等。非沙门行。言是沙门。非梵行人。言是梵行。不闻正法。言闻正法。无清白行。断善根。如是之人。宁投身受此利剑。不以无戒受他恭敬。所以然者。此痛斯须间耳。地狱苦痛不可称计。云何。比丘。宁受人衣裳为。宁以热铁鍱用缠裹身。

诸比丘对曰。宁以受人衣裳。不受此苦痛。所以然者。此毒痛不可称计。

世尊告曰。我今重告汝。无戒之人宁以热铁鍱缠裹其身。不受人衣裳。所以然者。此痛须臾间耳。地狱苦痛不可称计。云何。比丘。宁受人信施之食为。宁以吞热铁丸乎。

诸比丘对曰。宁受人信施之食。不吞热铁丸。所以然者。此痛不可堪处。

世尊告曰。我今语汝。宁吞热铁丸。不以无戒受人信施。所以然者。吞热铁丸。痛斯须间。不以无戒受他信施。云何。比丘。宁受人床敷之具为。宁卧热铁床上。

诸比丘对曰。我等。世尊。宁受人床卧之具。不卧铁床上。所以然者。此之毒痛不可称计。

世尊告曰。彼愚痴之人无有戒行。非沙门。言是沙门。无有梵行。言修梵行。宁当卧铁床上。不以无戒受他信施。何以故。卧铁床上。痛斯须间。不以无戒受他信施。

比丘当知。如我今日观无戒之人所趣向处。设彼人间者。形体枯悴。沸血从面孔出。便取命终。不与女人共相交游。不受人礼敬之德。不受人衣被．饭食．床敷卧具．病瘦医药。以其无戒之人。不观后世．前世之罪。不顾命根受此苦痛。无戒之人当生三恶趣中。所以然者。以其造恶行之所致也。

如来今日观察善行人之所趣向。正使中毒。为刀所伤。自断命根。何以故。欲舍此身受天之福。当生善处。皆由前世受善行报之所致也。

是故。比丘。当念修行戒身．定身．慧身．解脱身．解脱所见身。欲使今世获其果报。得甘露道。正使受人衣被．饮食．床敷卧具．病瘦医药而无过失。又使檀越受福无穷。如是。诸比丘。当作是学。

尔时。说此法时。六十比丘漏尽意解。六十比丘还舍法服而作白衣。

尔时。诸比丘闻佛所说。欢喜奉行。

&nbsp;&nbsp;&nbsp;&nbsp;五王及月光&nbsp;&nbsp;&nbsp;&nbsp;尸婆．二种斗

&nbsp;&nbsp;&nbsp;&nbsp;二扫二行法&nbsp;&nbsp;&nbsp;&nbsp;去住有二种

&nbsp;&nbsp;&nbsp;&nbsp;枯树最在后
