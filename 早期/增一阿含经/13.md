## 增壹阿含经卷第十三

东晋罽宾三藏瞿昙僧伽提婆译

###地主品第二十三

#### （一）

闻如是。

一时。佛在舍卫国祇树给孤独园。

尔时。王波斯匿告诸群臣曰。汝等催严羽宝之车。吾欲往诣世尊所。礼拜问讯。

是时。左右受王教令。寻严驾羽宝之车。即白王曰。严驾已办。今正是时。

尔时。王波斯匿即乘宝羽之车。步骑数千。前后围绕。出舍卫国。至祇洹精舍。往诣世尊所。如诸王法。除去五饰。所谓盖．天冠．剑．履屣及金拂。舍著一面。至世尊所。头面礼足。在一面坐。

尔时。世尊与说深法。劝乐令喜。是时。王波斯匿闻说法已。白世尊曰。唯愿世尊受我三月请。及比丘僧。莫在余处。是时。世尊默然受波斯匿请。

时。王波斯匿见世尊默然受请。即从坐起。头面礼足。便退而去。还至舍卫城。敕诸群臣曰。吾欲饭佛及比丘僧三月供养。给所须物。衣被．饭食．床卧具．病瘦医药。汝等亦当发欢喜心。

诸臣对曰。如是。

时。王波斯匿即于宫门外。作大讲堂。极为殊妙。悬缯幡盖。作倡妓乐。不可称计。施诸浴池。办诸油灯。办种种饭食。味有百种。是时。王波斯匿即白。时到。唯愿世尊临顾此处。

尔时。世尊以见时到。著衣持钵。将诸比丘僧。前后围绕。入舍卫城。至彼讲堂所。到已。就座而坐。及比丘僧各随次而坐。

是时。王波斯匿将诸宫人。手自行食。供给所须。乃至三月。无所短乏。给与衣被．饭食．床卧具．病瘦医药。见世尊食讫。持种种华散世尊及比丘僧上。更取小座于如来前坐。白世尊曰。我曾从佛闻以因缘本末。施畜生食者。获福百倍。与犯戒人食者。获福千倍。施持戒人食者。获福万倍。施断欲仙人食者。获福亿倍。与向须陀洹食者。获福不可计。况复成须陀洹乎。况向斯陀含．得斯陀含道。况向阿那含．得阿那含道。况向阿罗汉．得阿罗汉道。况向辟支佛．得辟支佛。况向如来．至真．等正觉。况成佛及比丘僧。其福功德不可称计。我今所作功德。今日已办。

世尊告曰。大王。勿作是语。作福无厌。今日何故说所作已办。所以然者。生死长远。不可称记。

过去久远。有王名曰地主。统领此阎浮里地。彼王有臣名曰善明。少小与王周旋。无所畏难。是时。彼王分阎浮地半与彼臣使治。是时。善明小王自造城郭。东西十二由旬。广七由旬。土地丰熟。人民众多。

尔时。彼城名曰远照。善明王主第一夫人名日月光。不长．不短。不肥．不瘦。不白．不黑。颜貌端政。世之希有。口出优钵华香。身作栴檀香。未经几日。身便怀妊。彼夫人即往白王。我今有娠。王闻此语。欢喜踊跃。不能自胜。便敕左右。更施设座具。快乐无比。夫人怀妊日数遂满。生一男儿。当生之时。阎浮里内晃然金色。颜貌端政。三十二相。身体金色。善明大王见此太子。欢喜踊跃。庆贺无量。便召诸师。婆罗门．道士。躬抱太子。使彼瞻相。我今以生此子。卿等与吾瞻相。便立名字。

时。诸相师受王教令。各共抱瞻。观察形貌。咸共白王。圣王。太子端政无双。诸根不缺。有三十二相。今此王子当有两趣。若当在家者。便为转轮圣王。七宝具足。所谓七宝者。轮宝．象宝．马宝．珠宝．玉女宝．居士宝．典兵宝。是为七。当有千子。勇悍刚强。能却众敌。于此四海之内。不加刀杖。自然靡伏。若此王子出家学道者。成无上正觉。名德远布。弥满世界。生此王子。当此之日。光明远照。今字王子名曰灯光。时。诸相师以立名字。各退坐而去。

时。王竟日抱此太子。未常离目。时。王为此王子立三讲堂。秋．冬．夏节随适所宜。宫人婇女充满宫里。使吾太子于此游戏。

时。王太子年二十九。以信坚固。出家学道。即日出家。即夜成佛。尔时。阎浮里地悉共闻知。彼王太子出家学道。即日成佛。父王清旦闻王太子出家学道。即夜成佛。时。父王便作是念。昨夜吾闻诸天在空皆共称善。此必善应。非有恶向。我今可往而共相见。

时。王将四十亿众。男女围绕。便诣灯光如来所。到已。头面礼足。在一面坐。及四十亿众。各共礼足。在一面坐。是时。如来与父王及四十亿众渐说妙论。所谓论者。施论．戒论．生天之论。欲为秽污。漏不净行。出家为要。获清净报。尔时。如来观众生意。心性柔和。诸佛如来常所说法。苦．习．尽．道。尽与彼四十亿众广说其义。即于坐上。诸尘垢尽。得法眼净。

时。四十亿众白灯光如来曰。我等意愿剃除须发。出家学道。大王当知。尔时。四十亿众尽得出家学道。即以其日成阿罗汉。

尔时。灯光如来将四十亿众。皆是无著。游彼国界。国土人民四事供养。衣被．饮食．床卧具．病瘦医药。无所渴乏。是时。地主大王闻子灯光成无上正真．等正觉。将四十亿众。皆是无著。游彼国界。我今当遣信。往请如来在此游化。若使来者。充我本愿。若不来者。我躬自当往拜跪问讯。即敕一臣。汝往至彼问讯如来。持我名字。头面礼足。兴居轻利。游步康强。云王地主问讯如来。兴居轻利。游步康强。唯愿世尊临顾此土。

尔时。彼人受王教敕便往至彼国界。到已。头面礼足。在一面立。便作是说。大王地主礼如来足。问讯礼竟。兴居轻利。游步康强。唯愿世尊临顾彼国。尔时。世尊默然受彼请。

时。灯光如来将诸大众。以渐人间游行。与大比丘四十亿众俱。在在处处。靡不恭敬者。衣被．饭食．床卧具．病瘦医药。皆悉贡献。渐至地主国界时。地主大王闻灯光如来至此国界。在北婆罗园中。将大比丘众四十亿人。我今可躬自往迎。

时。地主大王复将四十亿众往诣灯光如来所。到已。头面礼足。在一面坐。及四十亿众礼足已。在一面坐。

尔时。灯光如来渐与彼王及四十亿众面说妙论。所谓论者。施论．戒论．生天之论。欲为秽污。漏不净行。出家为要。获清净报。尔时。如来观众生意。心性柔和。诸佛如来常所说法。苦．习．尽．道。尽与彼四十亿众广说其义。即于坐上。诸尘垢尽。得法眼净。

时。四十亿众白灯光如来曰。我等意愿剃除须发。出家学道。大王当知。尔时。四十亿众尽得出家学道。即以其日。成阿罗汉道。时。地主国王即从坐起。头面礼足。便退而去。

时。灯光如来将八十亿众。皆是阿罗汉。游彼国界。国土人民四事供养。衣被．饭食．床卧具．病瘦医药。事事供给。无所乏短。是时。地主国王复于余时。将诸群臣至彼如来所。头面礼足。在一面坐。是时。灯光如来与彼国王说微妙法。地主大王白如来曰。唯愿世尊尽我形寿受我供养。及比丘僧。当供给衣被．饭食．床卧具．病瘦医药。悉当供给。尔时。灯光如来默然受彼王请。

时。王见佛默然受请。重白世尊。我今从世尊求愿。唯见听许。世尊告曰。如来法者。以过此愿。王白世尊。我今求愿者。极为净妙。世尊告曰。所求之愿。云何净妙。王白世尊。如我意中。今日众僧在一器食。明日复用余器食。今日众僧著一种服。明日复更易服。今日众僧坐一种座。明日复更坐余座。今日使人与众僧使。明日复更易使人。我所求愿者。正谓此耳。灯光如来告曰。随汝所愿。今正是时。

地主大王欢喜踊跃。不能自胜。即从坐起。头面礼足。便退而去。还至宫中。到已。告诸群臣。我今意欲尽其形寿供养灯光如来．至真．等正觉及比丘众衣被．饭食．床卧具．病瘦医药。汝等亦当劝发佐吾供办。诸臣对曰。如大王教。去城不远一由旬内。造立堂舍。雕文刻镂。五色玄黄。悬缯幡盖。作倡伎乐。香汁洒地。修治浴池。办具灯明及甘馔．饮食．施设坐具。便白。时到。今正是时。愿尊屈顾。

时。灯光如来以知时至。著衣持钵。将比丘众。前后围绕。便往至讲堂所。各各就座而坐。时。地主大王见佛．比丘僧坐讫。将宫人婇女及诸大臣。手自斟酌。行种种饮食。味各百种。大王当知。尔时。地主国王七万岁中。供养灯光如来及八十亿众诸阿罗汉。未曾懈废。时。彼如来教化周讫。便于无余涅槃界而般涅槃。

时。地主大王以若干百种香花供养。于四衢道路。起四庙寺。各用七宝金．银．琉璃．水精。悬缯幡盖。及八十亿众各各以渐于无余涅槃界而般涅槃。尔时。大王取八十亿众。收其舍利。各各兴起神寺。皆悬缯幡盖。香华供养。大王当知。尔时。地主大王复供养灯光如来寺及八十亿罗汉寺。复经七万岁。随时供养。然灯．散华。悬缯幡盖。大王当知。灯光如来遗法灭尽。然后彼王方取灭度。

尔时。地主大王者岂是异人乎。莫作是观。所以然者。尔时地主大王者。即我身是。我于尔时。七万岁中。以衣被．饭食．床卧具．病瘦医药。供养彼佛。令不减少。般涅槃后。复于七万岁中供养形像舍利。烧香．然灯。悬缯幡盖。无所渴乏。我于尔时。以此功德。求在生死获此福祐。不求解脱。大王当知。尔时所有福德。今有遗余耶。莫作是观。如我今日观彼富有。无有毫厘如毛发许。所以然者。生死长远。不可称记。于中悉食福尽。无有毫厘许在。是故。大王。莫作是说言。我所作福祐。今日已办。大王。当作是说。我今身．口．意所作众行。尽求解脱。不求在生死福业。便于长夜安隐无量。

尔时。王波斯匿便怀恐惧。衣毛皆竖。悲泣交集。以手抆泪。头面礼世尊足。自陈过状。如愚．如騃。无所觉知。唯愿世尊受我悔过。今五体投地。改已往之失。更不造此言教。唯愿世尊受我悔过。如是再三。

世尊告曰。善哉。善哉。大王。今于如来前悔其非法。改往修来。我今要受汝悔过。更莫复造。

尔时。于大众中有一比丘尼。名迦旃延。即从坐起。头面礼足。白世尊曰。今世尊所说。甚为微妙。又世尊告波斯匿王作是语。大王当知。身．口．意所作众行。尽求解脱。莫求在生死食其福业。更于长夜获安隐无量。所以然者。我自忆三十一劫。饭式诘如来．至真．等正觉。出现于世。明行成为．善逝．世间解．无上士．道法御．天人师。号佛．众祐。游在野马世界。

尔时。彼佛到时著衣持钵。入野马城乞食。是时。城内有一使人。名曰纯黑。时。彼使人见如来执钵入城乞食。见已。便作是念。今如来入城必须饮食。即入家出食施与如来。兴发此愿。持此功德。莫堕三恶趣中。使我当来之世。亦当值如此圣尊。亦当使彼圣尊为我说法。时得解脱。世尊并波斯匿王咸共知之。当尔时。纯黑使人者岂异人乎。莫作是观。所以然者。尔时纯黑使人者。即我身是。

我于尔时。饭式诘如来作此誓愿。使将来之世。值如此圣尊与我说法。时得解脱。我于三十一劫不堕三恶趣中。生天．人中。最后今日受此身分。遭值圣尊得出家学道。尽诸有漏。成阿罗汉。若世尊所说极为微妙。语波斯匿王。身．口．意所作众行。尽求解脱。莫在生死食此福业。我若见比丘．比丘尼．优婆塞．优婆斯。欢喜心意向如来者。我便生此念。此诸贤士。用意犹不爱敬供奉如来。设我见四部之众。即往告曰。汝等诸贤。为须何物。衣钵耶。尼师檀耶。针筒耶。澡罐耶。及余沙门什物。我尽当供给。我已许之。便在处处乞求。若我得者是其大幸。若使不得。便往至郁单越．瞿耶尼．弗于逮。求索来与。所以然者。皆由此四部之众得涅槃道。

尔时。世尊观察迦旃延比丘尼心。便告诸比丘。汝等颇见如此之比信心解脱。如迦旃延比丘尼乎。

诸比丘对曰。不见也。世尊。

世尊告曰。我声闻中第一比丘尼。得信解脱者。所谓迦旃延比丘尼是也。

尔时。迦旃延比丘尼及波斯匿王．四部之众闻佛所说。欢喜奉行。

#### （二）

闻如是。

一时。佛在罗阅城耆阇崛山中。与大比丘众五百人俱。

尔时。尊者婆拘卢在一山曲。补纳故衣。是时。释提桓因遥见尊者婆拘卢在一山曲。补纳故衣。见已。便作是念。此尊者婆拘卢已成阿罗汉。诸缚已解。长寿无量。恒自降伏。思惟非常．苦．空．非身。不著世事。亦复不与他人说法。寂默自修如外道异学。不审此尊能与他说法。为不堪任乎。我今当与试之。

尔时。天帝释便从三十三天没不现。来至耆阇崛山。在尊者婆拘卢前住。头面礼足。在一面立。尔时。释提桓因便说此偈。

&nbsp;&nbsp;&nbsp;&nbsp;智者所叹说&nbsp;&nbsp;&nbsp;&nbsp;何故不说法

&nbsp;&nbsp;&nbsp;&nbsp;坏结成圣行&nbsp;&nbsp;&nbsp;&nbsp;何为寂然住

尔时。尊者婆拘卢复以此偈。报释提桓因曰。

&nbsp;&nbsp;&nbsp;&nbsp;有佛舍利弗&nbsp;&nbsp;&nbsp;&nbsp;阿难均头槃

&nbsp;&nbsp;&nbsp;&nbsp;亦及诸尊长&nbsp;&nbsp;&nbsp;&nbsp;善能说妙法

尔时。释提桓因白尊者婆拘卢曰。众生之根有若干种。然尊当知。世尊亦说众生种类。多于地土。何故尊者婆拘卢不与他人说法。

婆拘卢报曰。众生之类难可觉知。世界若干。国土不同。皆著我所．非我所。我今观察此义已。故不与人说法。

释提桓因曰。愿尊与我说我所．非我所之义。

尊者婆拘卢曰。我人寿命。若男．若女士夫之类。尽依此命而得存在。然复。拘翼。世尊亦说。比丘当知。当自炽然。无起邪法。亦当贤圣默然。我观此义已。故默然耳。

是时。释提桓因遥向世尊叉手。便说此偈。

&nbsp;&nbsp;&nbsp;&nbsp;归命十力尊&nbsp;&nbsp;&nbsp;&nbsp;圆光无尘翳

&nbsp;&nbsp;&nbsp;&nbsp;普为一切人&nbsp;&nbsp;&nbsp;&nbsp;此者甚奇特

尊者婆拘卢报曰。何故帝释而作是说。此者甚奇特。

释提桓因报言。自念我昔至世尊所。到已。礼世尊足。而问此义。天．人之类有何想念。尔时。世尊告我曰。此世界若干种。各各殊异。根原不同。我闻此语已。寻对曰。如是。世尊所说世界若干种。各各不同。设与彼众生说法。咸共受持有成果者。我以此故说。此者甚奇特。然尊者婆拘卢所说。亦复如是。世界若干种。各各不同。

是时。释提桓因便作是念。此尊堪任与人说法。非为不能。是时。释提桓因即从坐起而去。

尔时。释提桓因闻尊者婆拘卢所说。欢喜奉行。

#### （三）

闻如是。

一时。佛在占波国雷声池侧。

是时。尊者二十亿耳在一静处。自修法本。不舍头陀十二法行。昼夜经行。不离三十七道品之教。若坐．若行。常修正法。初夜．中夜．竟夜。恒自克励。不舍斯须。然复不能于欲漏法心得解脱。是时。尊者二十亿耳所经行处。脚坏血流。盈满路侧。犹如屠牛之处。乌鹊食血。然复不能于欲漏心得解脱。是时。尊者二十亿耳便作是念。释迦文佛苦行精进弟子中。我为第一。然我今日漏心不得解脱。又我家业。多财饶宝。宜可舍服。还作白衣。持财物广惠施。然今作沙门。甚难不易。

尔时。世尊遥知二十亿耳心之所念。便腾游虚空。至彼经行处。敷坐具而坐。是时。尊者二十亿耳前至佛所。头面礼足。在一面坐。

尔时。世尊问二十亿耳曰。汝向何故作是念。释迦文尼佛精进苦行弟子中。我为第一。然我今日漏心不得解脱。又我家业。饶财多宝。宜可舍服。还作白衣。持财物广施。然今作沙门。甚难不易。

二十亿耳对曰。如是。世尊。

世尊告曰。我今还问汝。随汝报我。云何。二十亿耳。汝本在家时。善弹琴乎。

二十亿耳对曰。如是。世尊。我本在家时。善能弹琴。

世尊告曰。云何。二十亿耳。若弹弦极急。向不齐等。尔时琴音可听采不。

二十亿耳对曰。不也。世尊。

世尊告曰。云何。二十亿耳。若琴弦复缓。尔时琴音可听采不。

二十亿耳对曰。不也。世尊。

世尊告曰。云何。二十亿耳。若琴弦不急不缓。尔时琴音可听采不。

二十亿耳对曰。如是。世尊。若琴弦不缓不急。尔时琴音便可听采。

世尊告曰。此亦如是。极精进者。犹如调戏。若懈怠者。此堕邪见。若能在中者。此则上行。如是不久。当成无漏人。

尔时。世尊与二十亿耳比丘说微妙法已。还雷音池侧。

尔时。尊者二十亿耳思惟世尊教敕。不舍须臾。在闲静处修行其法。所以族姓子出家学道。剃除须发。修无上梵行。生死已尽。梵行已立。所作已办。更不复受有。如实知之。尊者二十亿耳便成阿罗汉。

尔时。世尊告诸比丘。我声闻中第一弟子精勤苦行。所谓二十亿耳比丘是。

尔时。诸比丘闻佛所说。欢喜奉行。

#### （四）

闻如是。

一时。佛在舍卫国祇树给孤独园。

尔时。舍卫城中婆提长者遇病命终。然彼长者无有子息。所有财宝尽没入官。尔时。王波斯匿尘土坌身来至世尊所。头面礼足。在一面坐。

是时。世尊问王曰。大王。何故尘土坌身来至我所。

波斯匿王白世尊曰。此舍卫城内有长者名婆提。今日命终。彼无子姓。躬往收摄财宝。理使入官。纯金八万斤。况复余杂物乎。然彼长者存在之日。所食如此之食。极为弊恶。不食精细。所著衣服垢坌不净。所乘车骑极为瘦弱。

世尊告曰。如是。大王。如王来言。夫悭贪之人得此财货。不能食啖。不与父母．妻子．仆从．奴婢。亦复不与朋友．知识。亦复不与沙门．婆罗门．诸尊长者。若有智之士得此财宝。便能惠施广济。一切无所爱惜。供给沙门．婆罗门．诸高德者。

时。王波斯匿说曰。此婆提长者命终为生何处。

世尊告曰。此婆提长者命终生涕哭大地狱中。所以然者。此断善根之人。身坏命终。生涕哭地狱中。

波斯匿王曰。婆提长者断善根耶。

世尊告曰。如是。大王。如王所说。彼长者断于善根。然彼长者故福已尽。更不造新。

王波斯匿曰。彼长者颇有遗余福乎。

世尊告曰。无也。大王。乃无毫厘之余有存在者。如彼田家公。但收不种。后便穷困。渐以命终。所以然者。但食故业。更不造新。此长者亦复如是。但食故福。更不造新福。此长者今夜当在涕哭地狱中。

尔时。波斯匿王便怀恐怖。收泪而曰。此长者昔日作何功德福业生在富家。复作何不善根本。不得食此极富之货。不乐五乐之中。

尔时。世尊告波斯匿王曰。过去久远迦叶佛时。此长者在此舍卫城中为田家子。尔时。佛去世后。有辟支佛出世。往诣此长者家。尔时。此长者见辟支佛在门外。见已。便生是念。如此尊者出世甚难。我今可以饮食往施此人。尔时。长者便施彼辟支佛食。辟支佛得食已。便飞在虚空而去。时。彼长者见辟支佛作神足。作是誓愿。持此善本之愿。使世世所生之处。不堕三恶趣。常多财宝。后有悔心。我向所有食。应与奴仆。不与此秃头道人使食。尔时。田家长者岂异人乎。莫作是观。所以然者。尔时田家长者。今此婆提长者是。

是时施已。发此誓愿。持此功德。所生之处不堕恶趣。恒多财饶宝。生富贵之家。无所渴乏。既复施已。后生悔心。我宁与奴仆使食。不与此秃头道人使食。以此因缘本末。不得食此极有之货。亦复不乐五乐之中。不自供养。复不与父母．兄弟．妻子．仆从．朋友．知识。不施沙门．婆罗门．诸尊长者。但食故业。不造新者。是故。大王。若有智之士得此财货。当广布施。莫有所惜。复当得无极之财。如是。大王。当作是学。

尔时。波斯匿王白世尊曰。自今以后。当广布施沙门．婆罗门四部之众。诸外道．异学来乞求者。我不堪与。

世尊告曰。大王。莫作是念。所以然者。一切众生皆由食得存。无食便丧。

尔时。世尊便说此偈。

&nbsp;&nbsp;&nbsp;&nbsp;念当广惠施&nbsp;&nbsp;&nbsp;&nbsp;终莫断施心

&nbsp;&nbsp;&nbsp;&nbsp;必当值贤圣&nbsp;&nbsp;&nbsp;&nbsp;度此生死源

尔时。波斯匿王白世尊曰。我今倍复欢庆向于如来。所以然者。一切众生皆由食得存。无食不存。尔时。波斯匿王曰。自今以后。当广惠施。无所吝惜。

是时。世尊与王说微妙之法。

时。王即从坐起。头面礼足。便退而去。

尔时。王波斯匿闻佛所说。欢喜奉行。

#### （五）

闻如是。

一时。佛在舍卫国祇树给孤独园。

尔时。尊者阿难在闲静处。便生此念。世间颇有此香。亦逆风香。亦顺风香。亦逆顺风香乎。尔时。尊者阿难便从坐起。往诣世尊所。头面礼足。在一面坐。

尔时。尊者阿难白世尊曰。我于闲静之处。便生此念。世间颇有此香。亦逆风香。亦顺风香。亦逆顺风香乎。

尔时。世尊告阿难曰。有此妙香。亦逆风香。亦顺风香。亦逆顺风香。

是时。阿难白世尊曰。此是何者香。亦逆风香。亦顺风香。亦逆顺风香。

世尊告曰。有此之香。然此香气力。亦逆风香。亦顺风香。亦逆顺风香。

阿难白佛言。此何等香。亦逆风香。亦顺风香。亦逆顺风香。

世尊告曰。此三种香。亦逆风香。亦顺风香。亦逆顺风香。

阿难言。何等为三。

世尊告曰。戒香．闻香．施香。是谓。阿难。有此香种。然复此逆风香。亦顺风香。亦逆顺风香。诸世间所有之香。此三种香最胜．最上。无与等者。无能及者。犹如由牛有酪。由酪有酥。由酥有醍醐。然此醍醐最胜．最上。无与等者。亦不能及。此亦如是。诸所有世间诸香。此三种香最胜．最上。无能及者。

尔时。世尊便说此偈。

&nbsp;&nbsp;&nbsp;&nbsp;木蜜及栴檀&nbsp;&nbsp;&nbsp;&nbsp;优钵及诸香

&nbsp;&nbsp;&nbsp;&nbsp;亦诸种种香&nbsp;&nbsp;&nbsp;&nbsp;戒香最为胜

&nbsp;&nbsp;&nbsp;&nbsp;此戒以成就&nbsp;&nbsp;&nbsp;&nbsp;无欲无所染

&nbsp;&nbsp;&nbsp;&nbsp;等智而解脱&nbsp;&nbsp;&nbsp;&nbsp;逝处魔不知

&nbsp;&nbsp;&nbsp;&nbsp;此香虽为妙&nbsp;&nbsp;&nbsp;&nbsp;及诸檀蜜香

&nbsp;&nbsp;&nbsp;&nbsp;戒香之为妙&nbsp;&nbsp;&nbsp;&nbsp;十方悉闻之

&nbsp;&nbsp;&nbsp;&nbsp;栴檀虽有香&nbsp;&nbsp;&nbsp;&nbsp;优钵及余香

&nbsp;&nbsp;&nbsp;&nbsp;此诸众香中&nbsp;&nbsp;&nbsp;&nbsp;闻香最第一

&nbsp;&nbsp;&nbsp;&nbsp;栴檀虽有香&nbsp;&nbsp;&nbsp;&nbsp;优钵及余香

&nbsp;&nbsp;&nbsp;&nbsp;此诸众香中&nbsp;&nbsp;&nbsp;&nbsp;施香最第一

是谓此三种香。亦逆风香。亦顺风香。亦逆顺风香。是故。阿难。当求方便。成此三香。如是。阿难。当作是学。

尔时。阿难闻佛所说。欢喜奉行。

#### （六）

闻如是。

一时。佛在罗阅城迦兰陀竹园所。与大比丘众五百人俱。

尔时。世尊到时著衣持钵。入罗阅城乞食。尔时。提婆达兜亦入城乞食。时。提婆达兜所入巷中。佛亦往至彼。然佛遥见提婆达兜来。便欲退而去。

是时。阿难白世尊曰。何故欲远此巷。

世尊告曰。提婆达兜今在此巷。是以避之。

阿难白佛言。世尊。岂畏提婆达兜乎。

世尊告曰。我不畏提婆达兜也。但此恶人不应与相见。

阿难曰。然。世尊。可使此提婆达兜乃可使在他方。

尔时。世尊便说此偈言。

&nbsp;&nbsp;&nbsp;&nbsp;我终无此心&nbsp;&nbsp;&nbsp;&nbsp;使彼在他方

&nbsp;&nbsp;&nbsp;&nbsp;彼自当造行&nbsp;&nbsp;&nbsp;&nbsp;便自在他所

阿难白世尊曰。然提婆达兜有过于如来所。

世尊告曰。愚惑之人不应与相见。是时。世尊向阿难而说此偈。

&nbsp;&nbsp;&nbsp;&nbsp;不应见愚人&nbsp;&nbsp;&nbsp;&nbsp;莫与愚从事

&nbsp;&nbsp;&nbsp;&nbsp;亦莫与言论&nbsp;&nbsp;&nbsp;&nbsp;说于是非事

是时。阿难复以此偈报世尊曰。

&nbsp;&nbsp;&nbsp;&nbsp;愚者何所能&nbsp;&nbsp;&nbsp;&nbsp;愚者有何过

&nbsp;&nbsp;&nbsp;&nbsp;正使共言说&nbsp;&nbsp;&nbsp;&nbsp;竟有何等失

尔时。世尊复以此偈报阿难曰。

&nbsp;&nbsp;&nbsp;&nbsp;愚者自造行&nbsp;&nbsp;&nbsp;&nbsp;所作者非法

&nbsp;&nbsp;&nbsp;&nbsp;正见反常律&nbsp;&nbsp;&nbsp;&nbsp;邪见日以滋

是故。阿难。莫与恶知识从事。所以然者。与愚人从事。无信．无戒．无闻．无智。与善知识从事。便增益诸功德。戒具成就。如是。阿难。当作是学。

尔时。阿难闻佛所说。欢喜奉行。

#### （七）

闻如是。

一时。佛在罗阅城迦兰陀竹园所。与五百人俱。

尔时。王阿阇世恒以五百釜食给与提婆达兜。彼时。提婆达兜名闻四远。戒德具足。名称悉备。乃能使王日来供养。

是时。提婆达兜得此利养已。诸比丘闻之。白世尊曰。国中人民。叹说提婆达兜名称远布。乃使王阿阇世恒来供养。

尔时。世尊告诸比丘。汝等比丘。莫施此心。贪提婆达兜利养。所以然者。提婆达兜愚人造此三事。身．口．意行。终无惊惧。亦不恐怖。如今提婆达兜愚人。当复尽此诸善功德。如取恶狗鼻坏之。倍复凶恶。提婆达兜愚人亦复如是。受此利养。遂起贡高。是故。诸比丘。亦莫兴意著于利养。设有比丘著于利养。而不获三法。云何为三。所谓贤圣戒．贤圣三昧．贤圣智慧而不成就。若有比丘不著利养。便获三法。云何为三。所谓贤圣戒．贤圣三昧．贤圣智慧。若欲成此三法。当发善心。不著利养。如是。诸比丘。当作是学。

尔时。诸比丘闻佛所说。欢喜奉行。

#### （八）

闻如是。

一时。佛在舍卫国祇树给孤独园。

尔时。世尊告诸比丘。有此三不善根。云何为三。贪不善根．恚不善根．痴不善根。若比丘有此三不善根者。堕三恶趣。云何为三。所谓地狱．饿鬼．畜生。如是。比丘。若有此三不善根者。便有三恶趣。

比丘当知。有此三善根。云何为三。不贪善根．不恚善根．不痴善根。是谓比丘有此三善根。若有此三善根者。便有二善处。涅槃为三。云何二趣。所谓人．天是也。是谓比丘有此三善者。则生此善处。是故。诸比丘。当离三不善根。修三善根。如是。诸比丘。当作是学。

尔时。诸比丘闻佛所说。欢喜奉行。

#### （九）

闻如是。

一时。佛在舍卫国祇树给孤独园。

尔时。世尊告诸比丘。有此三聚。云何为三。所谓等聚．邪聚．不定聚。彼云何为等聚。所谓等见．等治．等语．等业．等命．等方便．等念．等定。是谓等聚。彼云何名为邪聚。所谓邪见．邪治．邪语．邪业．邪命．邪方便．邪念．邪定。是谓邪聚。彼云何名为不定聚。所谓不知苦．不知习．不知尽．不知道．不知等聚．不知邪聚。是谓名为不定聚。

诸比丘当知。复有三聚。云何为三。所谓善聚．等聚．定聚。彼云何名善聚。所谓三善根。何等善根。所谓不贪善根．不恚善根．不痴善根。是谓善聚。云何名为等聚。所谓贤圣八品道。等见．等治．等语．等业．等命．等方便．等念．等三昧。是谓等聚。彼云何名为定聚。所谓知苦．知习．知尽．知道．知善聚．知恶趣．知定聚。是谓名为定聚。是故。诸比丘。此三聚中。邪聚．不定聚。当远之。此正聚者当奉行。如是。诸比丘。当作是学。

尔时。诸比丘闻佛所说。欢喜奉行。

#### （一○）

闻如是。

一时。佛在舍卫国祇树给孤独园。

尔时。世尊告诸比丘。有此三观想。云何为三。所谓观欲想．嗔恚想．杀害想。是谓比丘有此三想。比丘当知。若有观欲想。命终时便堕地狱中。若观嗔恚想。命终时生畜生中。所谓鸡狗之属。蛇蚖之类而生其中。若观害想。亦命终者生饿鬼中。形体烧然。苦痛难陈。是谓。比丘。有此三想生地狱中．饿鬼．畜生。

复有三想。云何为三。所谓出要想．不害想．不恚想。若有人有出要想者。命终之时生此人中。若有不害想者。命终时自然天上。若有人不杀心者。命终时断五结。便于彼处而般涅槃。是谓。比丘。有此三想。常念修行。此三恶想当远离之。如是。诸比丘。当作是学。

尔时。诸比丘闻佛所说。欢喜奉行。

&nbsp;&nbsp;&nbsp;&nbsp;地主．婆拘．耳&nbsp;&nbsp;&nbsp;&nbsp;婆提．逆顺香

&nbsp;&nbsp;&nbsp;&nbsp;愚．世．三不善&nbsp;&nbsp;&nbsp;&nbsp;三聚．观在后
