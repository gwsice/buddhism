## 增壹阿含经卷第三

东晋罽宾三藏瞿昙僧伽提婆译

### 弟子品第四

[南传增支部 一集 第十四 是第一品](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/01%20%E4%B8%80%E9%9B%86%201.md#shi_di_yi_pin)

#### （一） <a name="4_1"></a>

闻如是。

一时。佛在舍卫国祇树给孤独园。

尔时。世尊告诸比丘。我声闻中第一比丘。宽仁博识。善能劝化。将养圣众。不失威仪。所谓阿若拘邻比丘是。初受法味。思惟四谛。亦是阿若拘邻比丘。善能劝导。福度人民。所谓优陀夷比丘是。速成神通。中不有诲。所谓摩诃男比丘是。恒飞虚空。足不蹈地。善肘比丘是。乘虚教化。意无荣冀。所谓婆破比丘是。居乐天上。不处人中。所谓牛迹比丘是。恒观恶露不净之想。善胜比丘是。将养圣众。四事供养。所谓优留毗迦叶比丘是。心意寂然。降伏诸结。所谓江迦叶比丘是。观了诸法。都无所著。所谓象迦叶比丘是。

&nbsp;&nbsp;&nbsp;&nbsp;拘邻陀．夷．男&nbsp;&nbsp;&nbsp;&nbsp;善肘．婆第五

&nbsp;&nbsp;&nbsp;&nbsp;牛迹．及善胜&nbsp;&nbsp;&nbsp;&nbsp;迦叶三兄弟

#### （二） <a name="4_2"></a>

我声闻中第一比丘。威容端正。行步庠序。所谓马师比丘是。智慧无穷。决了诸疑。所谓舍利弗比丘是。神足轻举。飞到十方。所谓大目揵连比丘是。勇猛精进。堪任苦行。所谓二十亿耳比丘是。十二头陀。难得之行。所谓大迦叶比丘是。天眼第一。见十方域。所谓阿那律比丘是。坐禅入定。心不错乱。所谓离曰比丘是。能广劝率。施立斋讲。陀罗婆摩罗比丘是。安造房舍。兴招提僧。所谓小陀罗婆摩罗比丘是。贵豪种族。出家学道。所谓罗吒婆罗比丘是。善分别义。敷演道教。所谓大迦旃延比丘是。

&nbsp;&nbsp;&nbsp;&nbsp;马师．舍利弗&nbsp;&nbsp;&nbsp;&nbsp;拘律．耳．迦叶

&nbsp;&nbsp;&nbsp;&nbsp;阿那律．离曰&nbsp;&nbsp;&nbsp;&nbsp;摩罗．吒．旃延

#### （三） <a name="4_3"></a>

我声闻中第一比丘。堪任受筹。不违禁法。所谓军头波漠比丘是。降伏外道。履行正法。所谓宾头卢比丘是。瞻视疾病。供给医药。所谓识比丘是。四事供养衣被．饮食。亦是识比丘。能造偈颂。叹如来德。鹏耆舍比丘是。言论辩了而无疑滞。亦是鹏耆舍比丘。得四辩才。触难答对。所谓摩诃拘絺罗比丘是。清净闲居。不乐人中。所谓坚牢比丘是。乞食耐辱。不避寒暑。所谓难提比丘是。独处静坐。专意念道。所谓今毗罗比丘是。一坐一食。不移乎处。所谓施罗比丘是。守持三衣。不离食．息。所谓浮弥比丘是。

&nbsp;&nbsp;&nbsp;&nbsp;军头．宾头卢&nbsp;&nbsp;&nbsp;&nbsp;识．鹏．拘絺罗

&nbsp;&nbsp;&nbsp;&nbsp;善牢及难提&nbsp;&nbsp;&nbsp;&nbsp;今毗．施罗．弥

#### （四） <a name="4_4"></a>

我声闻中第一比丘。树下坐禅。意不移转。所谓狐疑离曰比丘是。苦身露坐。不避风雨。所谓婆嗟比丘是。独乐空闲。专意思惟。所谓陀素比丘是。著五纳衣。不著荣饰。所谓尼婆比丘是。常乐冢间。不处人中。所谓优多罗比丘是。恒坐草蓐。日福度人。所谓卢醯宁比丘是。不与人语。视地而行。所谓优钳摩尼江比丘是。坐起行步。常入三昧。所谓删提比丘是。好游远国。教授人民。所谓昙摩留支比丘是。喜集圣众。论说法味。所谓迦泪比丘是。

&nbsp;&nbsp;&nbsp;&nbsp;狐疑．婆蹉离&nbsp;&nbsp;&nbsp;&nbsp;陀苏．婆．优多

&nbsp;&nbsp;&nbsp;&nbsp;卢醯．优迦摩&nbsp;&nbsp;&nbsp;&nbsp;息．昙摩留泪

#### （五） <a name="4_5"></a>

我声闻中第一比丘。寿命极长。终不中夭。所谓婆拘罗比丘是。常乐闲居。不处众中。所谓婆拘罗比丘是。能广说法。分别义理。所谓满愿子比丘是。奉持戒律。无所触犯。优波离比丘是。得信解脱。意无犹豫。所谓婆迦利比丘是。天体端正。与世殊异。所谓难陀比丘是。诸根寂静。心不变易。亦是难陀比丘。辩才卒发。解人疑滞。所谓婆陀比丘是。能广说义。理不有违。所谓斯尼比丘是。喜著好衣。行本清净。所谓天须菩提比丘是。常好教授诸后学者。难陀迦比丘是。善诲禁戒比丘尼僧。所谓须摩那比丘是。

&nbsp;&nbsp;&nbsp;&nbsp;婆拘．满．波离&nbsp;&nbsp;&nbsp;&nbsp;婆迦利．难陀

&nbsp;&nbsp;&nbsp;&nbsp;陀．尼．须菩提&nbsp;&nbsp;&nbsp;&nbsp;难陀．须摩那

#### （六） <a name="4_6"></a>

我声闻中第一比丘。功德盛满。所适无短。所谓尸婆罗比丘是。具足众行道品之法。所谓优波先迦兰陀子比丘是。所说和悦。不伤人意。所谓婆陀先比丘是。修行安般。思惟恶露。所谓摩诃迦延那比丘是。计我无常。心无有想。所谓优头槃比丘是。能杂种论。畅悦心识。所谓拘摩罗迦叶比丘是。著弊恶衣。无所羞耻。所谓面王比丘是。不毁禁戒。诵读不懈。所谓罗云比丘是。以神足力能自隐曀。所谓般兔比丘是。能化形体。作若干变。所谓周利般兔比丘是。

&nbsp;&nbsp;&nbsp;&nbsp;尸婆．优波先&nbsp;&nbsp;&nbsp;&nbsp;婆陀．迦延那

&nbsp;&nbsp;&nbsp;&nbsp;优头．王．迦叶&nbsp;&nbsp;&nbsp;&nbsp;罗云．二般兔

#### （七） <a name="4_7"></a>

我声闻中第一比丘。豪族富贵。天性柔和。所谓释王比丘是。乞食无厌足。教化无穷。所谓婆提婆罗比丘是。气力强盛。无所畏难。亦是婆提婆罗比丘是。音响清彻。声至梵天。所谓罗婆那婆提比丘是。身体香洁。熏乎四方。鸯迦阇比丘是。我声闻中第一比丘。知时明物。所至无疑。所忆不忘。多闻广远。堪任奉上。所谓阿难比丘是。庄严服饰。行步顾影。所谓迦持利比丘是。诸王敬待。群臣所宗。所谓月光比丘是。天人所奉。恒朝侍省。所谓输提比丘是。以舍人形。像天之貌。亦是输提比丘。诸天师导。旨授正法。所谓天比丘是。自忆宿命无数劫事。所谓果衣比丘是。

&nbsp;&nbsp;&nbsp;&nbsp;释王．婆提波&nbsp;&nbsp;&nbsp;&nbsp;罗婆．鸯迦阇

&nbsp;&nbsp;&nbsp;&nbsp;阿难．迦．月光&nbsp;&nbsp;&nbsp;&nbsp;输提．天．婆醯

#### （八） <a name="4_8"></a>

我声闻中第一比丘。体性利根。智慧渊远。所谓鸯掘魔比丘是。能降伏魔外道邪业。所谓僧迦摩比丘是。入水三昧。不以为难。所谓质多舍利弗比丘是。广有所识。人所敬念。亦是质多舍利弗比丘是。入火三昧。普照十方。所谓善来比丘是。能降伏龙。使奉三尊。所谓那罗陀比丘是。降伏鬼神。改恶修善。所谓鬼陀比丘是。降干沓和。勤行善行。所谓毗卢遮比丘是。恒乐空定。分别空义。所谓须菩提比丘是。志在空寂。微妙德业。亦是须菩提比丘。行无想定。除去诸念。所谓耆利摩难比丘是。入无愿定。意不起乱。所谓焰盛比丘是。

&nbsp;&nbsp;&nbsp;&nbsp;鸯掘．僧迦摩&nbsp;&nbsp;&nbsp;&nbsp;质多．婆．那罗

&nbsp;&nbsp;&nbsp;&nbsp;阅叉．浮卢遮&nbsp;&nbsp;&nbsp;&nbsp;善业及摩难

#### （九） <a name="4_9"></a>

我声闻中第一比丘。入慈三昧。心无恚怒。梵摩达比丘是。入悲三昧。成就本业。所谓须深比丘是。得喜行德。无若干想。所谓娑弥陀比丘是。常守护心。意不舍离。所谓跃波迦比丘是。行焰盛三昧。终不解脱。所谓昙弥比丘是。言语粗犷。不避尊贵。所谓比利陀婆遮比丘是。入金光三昧。亦是比利陀婆遮比丘。入金刚三昧。不可沮坏。所谓无畏比丘是。所说决了。不怀怯弱。所谓须泥多比丘是。恒乐静寂。意不处乱。所谓陀摩比丘是。义不可胜。终不可伏。所谓须罗陀比丘是。

&nbsp;&nbsp;&nbsp;&nbsp;梵达．须深摩&nbsp;&nbsp;&nbsp;&nbsp;娑弥．跃．昙弥

&nbsp;&nbsp;&nbsp;&nbsp;毗利陀．无畏&nbsp;&nbsp;&nbsp;&nbsp;须泥陀．须罗

#### （一○） <a name="4_10"></a>

我声闻中第一比丘。晓了星宿。预知吉凶。所谓那伽波罗比丘是。恒喜三昧。禅悦为食。所谓婆私吒比丘是。常以喜为食。所谓须夜奢比丘是。恒行忍辱。对至不起。所谓满愿盛明比丘是。修习日光三昧。所谓弥奚比丘是。明算术法。无有差错。所谓尼拘留比丘是。分别等智。恒不忘失。所谓鹿头比丘是。得雷电三昧者。不怀恐怖。所谓地比丘是。观了身本。所谓头那比丘是。最后取证得漏尽通。所谓须拔比丘是。

&nbsp;&nbsp;&nbsp;&nbsp;那迦．吒．舍那&nbsp;&nbsp;&nbsp;&nbsp;弥奚．尼拘留

&nbsp;&nbsp;&nbsp;&nbsp;鹿头．地．头那&nbsp;&nbsp;&nbsp;&nbsp;须拔最在后

此百贤圣悉应广演

### 增壹阿含经比丘尼品第五 <a name="bi_qiu_ni_pin"></a>

[南传增支部 一集 第十四 是第一品](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/01%20%E4%B8%80%E9%9B%86%201.md#shi_di_yi_pin)

#### （一） <a name="5_1"></a>

我声闻中第一比丘尼。久出家学。国王所敬。所谓大爱道瞿昙弥比丘尼是。智慧聪明。所谓识摩比丘尼是。神足第一。感致诸神。所谓优钵华色比丘尼是。行头陀法。十一限碍。所谓机梨舍瞿昙弥比丘尼是。天眼第一。所照无碍。所谓奢拘梨比丘尼是。坐禅入定。意不分散。所谓奢摩比丘尼是。分别义趣。广演道教。所谓波头兰阇那比丘尼是。奉持律教。无所加犯。所谓波罗遮那比丘尼是。得信解脱。不复退还。所谓迦旃延比丘尼是。得四辩才。不怀怯弱。所谓最胜比丘尼是。

&nbsp;&nbsp;&nbsp;&nbsp;大爱及识摩&nbsp;&nbsp;&nbsp;&nbsp;优钵．机昙弥

&nbsp;&nbsp;&nbsp;&nbsp;拘利．奢．兰阇&nbsp;&nbsp;&nbsp;&nbsp;那罗．迦旃胜

#### （二） <a name="5_2"></a>

我声闻中第一比丘尼。自识宿命无数劫事。所谓拔陀迦毗离比丘尼是。颜色端正。人所敬爱。所谓醯摩阇比丘尼是。降伏外道。立以正教。所谓输那比丘尼是。分别义趣。广说分部。所谓昙摩提那比丘尼是。身著粗衣。不以为愧。所谓优多罗比丘尼是。诸根寂静。恒若一心。所谓光明比丘尼是。衣服齐整。常如法教。所谓禅头比丘尼是。能杂种论。亦无疑滞。所谓檀多比丘尼是。堪任造偈。赞如来德。所谓天与比丘尼是。多闻博知恩慧接下。所谓瞿卑比丘尼是。

&nbsp;&nbsp;&nbsp;&nbsp;拔陀．阇．输那&nbsp;&nbsp;&nbsp;&nbsp;昙摩那．优多

&nbsp;&nbsp;&nbsp;&nbsp;光明．禅．檀多&nbsp;&nbsp;&nbsp;&nbsp;天与及瞿卑

#### （三） <a name="5_3"></a>

我声闻中第一比丘尼。恒处闲静。不居人间。所谓无畏比丘尼是。苦体乞食。不择贵贱。所谓毗舍佉比丘尼是。一处一坐。终不移易。所谓拔陀婆罗比丘尼是。遍行乞求。广度人民。所谓摩怒呵利比丘尼是。速成道果。中间不滞。所谓陀摩比丘尼是。执持三衣。终不舍离。所谓须陀摩比丘尼是。恒坐树下。意不改易。所谓珕须那比丘尼是。恒居露地。不念覆盖。所谓奢陀比丘尼是。乐空闲处。不在人间。所谓优迦罗比丘尼是。长坐草蓐。不著服饰。所谓离那比丘尼是。著五纳衣。以次分越。所谓阿奴波摩比丘尼是。

&nbsp;&nbsp;&nbsp;&nbsp;无畏．多毗舍&nbsp;&nbsp;&nbsp;&nbsp;婆陀．阿奴波

&nbsp;&nbsp;&nbsp;&nbsp;檀．须檀．奢多&nbsp;&nbsp;&nbsp;&nbsp;优迦．离．阿奴

#### （四） <a name="5_4"></a>

我声闻中第一比丘尼。乐空冢间。所谓优迦摩比丘尼是。多游于慈。愍念生类。所谓清明比丘尼是。悲泣众生。不及道者。所谓素摩比丘尼是。喜得道者。愿及一切。所谓摩陀利比丘尼是。护守诸行。意不远离。所谓迦罗伽比丘尼是。守空执虚。了之无有。所谓提婆修比丘尼是。心乐无想。除去诸著。所谓日光比丘尼是。修习无愿。心恒广济。所谓末那婆比丘尼是。诸法无疑。度人无限。所谓毗摩达比丘尼是。能广说义。分别深法。所谓普照比丘尼是。

&nbsp;&nbsp;&nbsp;&nbsp;优迦．明．素摩&nbsp;&nbsp;&nbsp;&nbsp;摩陀．迦．提婆

&nbsp;&nbsp;&nbsp;&nbsp;日光．摩那婆&nbsp;&nbsp;&nbsp;&nbsp;毗摩达．普照

#### （五） <a name="5_5"></a>

我声闻中第一比丘尼。心怀忍辱。如地容受。所谓昙摩提比丘尼是。能教化人。使立檀会。所谓须夜摩比丘尼是。办具床座。亦是须夜摩比丘尼是。心已永息。不兴乱想。所谓因陀阇比丘尼是。观了诸法。而无厌足。所谓龙比丘尼是。意强勇猛。无所染著。所谓拘那罗比丘尼是。入水三昧。普润一切。所谓婆须比丘尼是。入焰光三昧。悉照萠类。所谓降提比丘尼是。观恶露不净。分别缘起。所谓遮波罗比丘尼是。育养众人。施与所乏。守迦比丘尼是。我声闻中最后第一比丘尼。拔陀军陀罗拘夷国比丘尼是。

&nbsp;&nbsp;&nbsp;&nbsp;昙摩．须夜摩&nbsp;&nbsp;&nbsp;&nbsp;因提．龙．拘那

&nbsp;&nbsp;&nbsp;&nbsp;婆须．降．遮波&nbsp;&nbsp;&nbsp;&nbsp;守迦．拔陀罗

此五十比丘尼。当广说如上。

### 增壹阿含经清信士品第六 <a name="qing_xin_shi_pin"></a>

[南传增支部 一集 第十四 是第一品](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/01%20%E4%B8%80%E9%9B%86%201.md#shi_di_yi_pin)

#### （一） <a name="6_1"></a>

我弟子中。初闻法药。成贤圣证。三果商客是。第一智慧。质多长者是。神德第一。所谓犍提阿蓝是。降伏外道。所谓掘多长者是。能说深法。所谓优波掘长者是。恒坐禅思。呵侈阿罗婆是。降伏魔宫。所谓勇健长者是。福德盛满。阇利长者是。大檀越主。所谓须达长者是。门族成就。泯兔长者是。

&nbsp;&nbsp;&nbsp;&nbsp;三果．质．干提&nbsp;&nbsp;&nbsp;&nbsp;掘．波及罗婆

&nbsp;&nbsp;&nbsp;&nbsp;勇．阇利．须达&nbsp;&nbsp;&nbsp;&nbsp;泯兔是谓十

#### （二） <a name="6_2"></a>

我弟子中第一优婆塞。好问义趣。所谓生漏婆罗门是。利根通明。所谓梵摩俞是。诸佛信使。御马摩纳是。计身无我。喜闻笒婆罗门是。论不可胜。毗裘婆罗门是。能造诵偈。优婆离长者是。言语速疾。亦是优波离长者。喜施好宝。不有吝心。所谓殊提长者是。建立善本。所谓优迦毗舍离是。能说妙法。所谓最上无畏优婆塞是。所说无畏。善察人根。所谓头摩大将领毗舍离是。

&nbsp;&nbsp;&nbsp;&nbsp;生漏．梵摩俞&nbsp;&nbsp;&nbsp;&nbsp;御马及闻笒

&nbsp;&nbsp;&nbsp;&nbsp;毗裘．优波离&nbsp;&nbsp;&nbsp;&nbsp;殊提．优．畏．摩

#### （三） <a name="6_3"></a>

我弟子中第一优婆塞。好喜惠施。所谓毗沙王是。所施狭少。光明王是。建立善本。王波斯匿是。得无根善信。起欢喜心。所谓王阿阇世是。至心向佛。意不变易。所谓优填王是。承事正法。所谓月光王子是。供奉圣众。意恒平等。所谓造祇洹王子是。常喜济彼。不自为己。师子王子是。善恭奉人。无有高下。无畏王子是。颜貌端正。与人殊胜。所谓鸡头王子是。

&nbsp;&nbsp;&nbsp;&nbsp;毗沙王．光明&nbsp;&nbsp;&nbsp;&nbsp;波斯匿．阇王

&nbsp;&nbsp;&nbsp;&nbsp;月．只桓．优填&nbsp;&nbsp;&nbsp;&nbsp;师子．畏．鸡头

#### （四） <a name="6_4"></a>

我弟子中第一优婆塞。恒行慈心。所谓不尼长者是。心恒悲念一切之类。所谓摩诃纳释种是。常行喜心。所谓拔陀释种是。恒行护心。不失善行。所谓毗阇先优婆塞是。堪任行忍。所谓师子大将是。能杂种论。所谓毗舍御优婆塞是。贤圣默然。难提婆罗优婆塞是。勤修善行。无有休息。所谓优多罗优婆塞是。诸根寂静。所谓天摩优婆塞是。我弟子中最后受证。所谓拘夷那摩罗是。

&nbsp;&nbsp;&nbsp;&nbsp;不尼．摩诃纳&nbsp;&nbsp;&nbsp;&nbsp;拔陀．优多罗

&nbsp;&nbsp;&nbsp;&nbsp;师子．毗舍．离&nbsp;&nbsp;&nbsp;&nbsp;优多．天．摩罗

四十优婆塞。尽当广说如上。

### 增壹阿含经清信女品第七 <a name="qing_xin_nv_pin"></a>

[南传增支部 一集 第十四 是第一品](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/01%20%E4%B8%80%E9%9B%86%201.md#shi_di_yi_pin)

#### （一） <a name="7_1"></a>

我弟子中第一优婆斯。初受道证。所谓难陀难陀婆罗优婆斯是。智慧第一。久寿多罗优婆斯是。恒喜坐禅。须毗耶女优婆斯是。慧根了了。毗浮优婆斯是。堪能说法。鸯竭阇优婆斯是。善演经义。跋陀娑罗须焰摩优婆斯是。降伏外道。婆修陀优婆斯是。音响清彻。无优优婆斯是。能种种论。婆罗陀优婆斯是。勇猛精进。所谓须头优婆斯是。

&nbsp;&nbsp;&nbsp;&nbsp;难陀陀．久寿&nbsp;&nbsp;&nbsp;&nbsp;须毗．鸯竭阇

&nbsp;&nbsp;&nbsp;&nbsp;须焰及无优&nbsp;&nbsp;&nbsp;&nbsp;婆罗陀．须头

#### （二） <a name="7_2"></a>

我弟子中第一优婆斯。供养如来。所谓摩利夫人是。承事正法。所谓须赖婆夫人是。供养圣众。舍弥夫人是。瞻视当来过去贤士。所谓月光夫人是。檀越第一。雷电夫人是。恒行慈三昧。所谓摩诃光优婆斯是。行悲哀愍。毗提优婆斯是。喜心不绝。拔提优婆斯是。行守护业。难陀母优婆斯是。得信解脱。照曜优婆斯是。

&nbsp;&nbsp;&nbsp;&nbsp;摩利．须赖婆&nbsp;&nbsp;&nbsp;&nbsp;舍弥．光月．雷

&nbsp;&nbsp;&nbsp;&nbsp;大光．毗提．陀&nbsp;&nbsp;&nbsp;&nbsp;难陀及照曜

#### （三） <a name="7_3"></a>

我弟子中第一。恒行忍辱。所谓无优优婆斯是。行空三昧。所谓毗仇先优婆斯是。行无想三昧。所谓优那陀优婆斯是。行无愿三昧。无垢优婆斯是。好教授彼。尸利夫人优婆斯是。善能持戒。鸯竭摩优婆斯是。形貌端正。雷焰优婆斯是。诸根寂静。最胜优婆斯是。多闻博知。泥罗优婆斯是。能造颂偈。修摩迦提须达女优婆斯是。无所怯弱。亦是须达女优婆斯是。我声闻中最后取证优婆斯者。所谓蓝优婆斯是。

&nbsp;&nbsp;&nbsp;&nbsp;无优．毗仇先&nbsp;&nbsp;&nbsp;&nbsp;优那．无垢．尸

&nbsp;&nbsp;&nbsp;&nbsp;鸯竭．雷焰．胜&nbsp;&nbsp;&nbsp;&nbsp;泥．修．蓝摩女

此三十优婆斯。广说如上。

### 增壹阿含经阿须伦品第八

#### （一） <a name="8_1"></a>

闻如是。

一时。佛在舍卫国祇树给孤独园。

尔时。世尊告诸比丘。受形大者。莫过阿须伦王。比丘当知。阿须伦形广长八万四千由延。口纵广千由旬。比丘当知。或有是时。阿须伦王欲触犯日时。倍复化身十六万八千由旬。往日月前。日月王见已。各怀恐怖。不宁本处。所以然者。阿须伦形甚可畏故。彼日月王以怀恐惧。不复有光明。然阿须伦不敢前捉日月。何以故。日月威德有大神力。寿命极长。颜色端正。受乐无穷。欲知寿命长短者。住寿一劫。复是此间众生福祐。令日月王不为阿须伦所见触恼。尔时。阿须伦便怀愁忧。即于彼没。

如是。诸比丘。弊魔波旬恒在汝后。求其方便。坏败善根。波旬便化极妙奇异色．声．香．味．细滑之法。欲迷乱诸比丘意。波旬作是念。我当会遇得比丘眼便。亦当得耳．鼻．口．身．意之便。尔时。比丘虽见极妙六情之法。心不染著。尔时。弊魔波旬便怀愁忧。即退而去。所以然者。多萨阿竭．阿罗呵威力所致。何以故。诸比丘不近色．声．香．味．细滑法。尔时。比丘恒作是学。受人信施。极为甚难。不可消化。堕坠五趣。不得至无上正真之道。要当专意。未获者获。未得者得。未度者度。未得证者教令成证。是故。诸比丘。未有信施。不起想念。以有信施。便能消化。不起染著。如是。诸比丘。当作是学。

尔时。诸比丘闻佛所说。欢喜奉行。

#### （二）<a name="8_2"></a>

[南传增支部 一集 第十三 一人品](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/01%20%E4%B8%80%E9%9B%86%201.md#yi_ren_pin)

闻如是。

一时。佛在舍卫国祇树给孤独园。

尔时。世尊告诸比丘。若有一人出现于世。多饶益人。安隐众生。愍世群萌。欲使天．人获其福祐。云何为一人。所谓多萨阿竭．阿罗呵．三耶三佛。是谓一人出现于世。多饶益人。安隐众生。愍世群萌。欲使天．人获其福祐。是故。诸比丘。常兴恭敬于如来所。是故。诸比丘。当作是学。

尔时。诸比丘闻佛所说。欢喜奉行。

#### （三）<a name="er-di"></a> <a name="8_3"></a>

闻如是。

一时。佛在舍卫国祇树给孤独园。

尔时。世尊告诸比丘。若有一人出现于世。便有一人入道在于世间。亦有二谛．三解脱门．四谛真法．五根．六邪见灭．七觉意．贤圣八道品．九众生居．如来十力．十一慈心解脱。便出现于世。云何为一人。所谓多萨阿竭．阿罗呵．三耶三佛。是谓一人出现于世。便有一人入道在于世间。亦有二谛．三解脱门．四谛真法．五根．六邪见灭．七觉意．贤圣八道品．九众生居．如来十力．十一慈心解脱。便出现于世。是故。诸比丘。常兴恭敬于如来所。亦当作是学。

尔时。诸比丘闻佛所说。欢喜奉行。

#### （四） <a name="8_4"></a>

闻如是。

一时。佛在舍卫国祇树给孤独园。

尔时。世尊告诸比丘。若有一人出现于世。便有智慧光明出现于世。云何为一人。所谓多萨阿竭．阿罗呵．三耶三佛。是谓一人出现于世。便有智慧光明出现于世。是故。诸比丘。当信心向佛。无有倾邪。如是。诸比丘。当作是学。

尔时。诸比丘闻佛所说。欢喜奉行。

#### （五） <a name="8_5"></a>

闻如是。

一时。佛在舍卫国祇树给孤独园。

尔时。世尊告诸比丘。若有一人出现于世。无明大冥便自消灭。尔时。凡愚之士为此无明所见缠结。生死所趣。如实不知。周旋往来今世．后世。从劫至劫。无有解已。若多萨阿竭．阿罗呵．三耶三佛出现世时。无明大闇便自消灭。是故。诸比丘。当念承事诸佛。如是。诸比丘。当作是学。

尔时。诸比丘闻佛所说。欢喜奉行。

#### （六） <a name="8_6"></a>

闻如是。

一时。佛在舍卫国祇树给孤独园。

尔时。世尊告诸比丘。若有一人出现于世。便有三十七品出现于世。云何三十七品道。所谓四意止．四意断．四神足．五根．五力．七觉意．八真行。便出现于世。云何为一人。所谓多萨阿竭．阿罗呵．三耶三佛。是故。诸比丘。常当承事于佛。亦当作是学。

尔时。诸比丘闻佛所说。欢喜奉行。

#### （七）<a name="8_7"></a>

[南传增支部 一集 第十三 一人品](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/01%20%E4%B8%80%E9%9B%86%201.md#yi_ren_pin)

闻如是。

一时。佛在舍卫国祇树给孤独园。

尔时。世尊告诸比丘。若有一人没尽于世。人民之类多怀愁忧。天及人民普失荫覆。云何为一人。所谓多萨阿竭．阿罗呵．三耶三佛。是谓一人没尽于世。人民之类多怀愁忧。天及人民普失荫覆。所以然者。若多萨阿竭于世灭尽。三十七品亦复灭尽。是故。诸比丘。常当恭敬于佛。如是。诸比丘。当作是学。

尔时。诸比丘闻佛所说。欢喜奉行。

#### （八） <a name="8_8"></a>

闻如是。

一时。佛在舍卫国祇树给孤独园。

尔时。世尊告诸比丘。若有一人出现于世。尔时天及人民便蒙光泽。便有信心于戒．闻．施．智慧。犹如秋时月光盛满而无尘秽。普有所照。此亦如是。若多萨阿竭．阿罗呵．三耶三佛出现世间。天及人民便蒙光泽。有信心于戒．闻．施．智慧。如月盛满。普照一切。是故。诸比丘。兴恭敬心于如来所。如是。诸比丘。当作是学。

尔时。诸比丘闻佛所说。欢喜奉行。

#### （九） <a name="8_9"></a>

闻如是。

一时。佛在舍卫国祇树给孤独园。

尔时。世尊告诸比丘。若有一人出现于世。尔时天及人民皆悉炽盛。三恶众生便自减少。犹如国界圣王治化时。彼城中人民炽盛。邻国力弱。此亦如是。若多萨阿竭出现世时。三恶趣道便自减少。如是。诸比丘。当信向佛。是故。诸比丘。当作是学。

尔时。诸比丘闻佛所说。欢喜奉行。

#### （一○）<a name="8_10"></a>

[南传增支部 一集 第十三 一人品](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/01%20%E4%B8%80%E9%9B%86%201.md#yi_ren_pin)

闻如是。

一时。佛在舍卫国祇树给孤独园。

尔时。世尊告诸比丘。若有一人出现于世。无与等者。不可摸则。独步无侣。无有俦匹。诸天．人民无能及者。信．戒．闻．施．智慧。无能及者。云何为一人。所谓多萨阿竭．阿罗呵．三耶三佛。是谓一人出现于世。无与等者。不可摸则。独步无伴。无有俦匹。诸天．人民无能及者。信．戒．闻．施．智慧。皆悉具足。是故。诸比丘。当信敬于佛。如是。诸比丘。当作是学。

尔时。诸比丘闻佛所说。欢喜奉行。

&nbsp;&nbsp;&nbsp;&nbsp;须伦．益一道&nbsp;&nbsp;&nbsp;&nbsp;光明及闇冥

&nbsp;&nbsp;&nbsp;&nbsp;道品．没尽．信&nbsp;&nbsp;&nbsp;&nbsp;炽盛．无与等
