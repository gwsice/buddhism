## 增壹阿含经卷第四十四

东晋罽宾三藏瞿昙僧伽提婆译

### 十不善品第四十八

#### （一）

闻如是。

一时。佛在舍卫国祇树给孤独园。

尔时。世尊告诸比丘。其有众生。修行杀生。广布杀生。种地狱罪。饿鬼．畜生行。若生人中。寿命极短。所以然者。由害他命。

若有众生盗他物者。种三恶道之罪。若生人中。恒遭贫匮。食不充口。衣不盖形。皆由盗故。劫夺物者。即断他命根。

若有众生。好喜贪泆。种三恶道。若生人中。门不贞良。窃盗淫泆。

若有众生妄语者。种地狱罪。若生人中。为人所轻。言不信受。为人所贱。所以然者。皆由前世妄语所致。

若有众生两舌者。种三恶道之罪。设生人中。心恒不定。常怀愁忧。所以然者。由彼人两头传虚言故。

若有众生粗言者。种三恶道之罪。若生人中。为人丑弊。常喜骂呼。所以然者。由彼人言不专正之所致也。

若有众生斗乱彼此。种三恶道之罪。设生人中。多诸怨憎。亲亲离散。所以然者。皆由前世斗乱之所致也。

若有众生嫉妒者。种三恶道。若生人中。乏诸衣裳。所以然者。由彼人起贪嫉故。

若有众生起害意。种三恶道。设生人中。恒多虚妄。不解至理。心乱不定。所以然者。皆由前世恚怒所致也。无有慈仁。

若有众生。行邪见者。种三恶道。若生人中。乃在边地。不生中国。不睹三尊道法之义。或复聋盲喑哑。身形不正。不解善法．恶法之趣。所以然者。皆由前世无信根故。亦不信沙门．婆罗门．父母．兄弟。

比丘知之。由此十恶之报。致此殃衅。是故。比丘。当离十恶。修行正见。如是。比丘。当作是学。

尔时。诸比丘闻佛所说。欢喜奉行。

#### （二）

闻如是。

一时。佛在舍卫国祇树给孤独园。

尔时。世尊十五日说戒时。将诸比丘。前后围绕。往诣普会讲堂。尔时。世尊默然观察。诸圣众寂寞不语。是时。阿难白佛言。今日圣众尽集讲堂。唯然。世尊。当与诸比丘说禁戒。尔时。世尊亦复默然不语。

是时。阿难须臾复白佛言。今正是时。宜说禁戒。初夜欲尽。

尔时。世尊复默不语。尔时。阿难须臾复白佛言。中夜欲竟。众僧劳顿。唯愿世尊以时说戒。

尔时。世尊复默然不语。是时。阿难须臾复白佛言。后夜欲尽。唯愿世尊以时说戒。

佛告阿难。众中不净者故不说戒。今听上座。使说禁戒。若僧上座。不堪任说戒者。听持律说禁戒。若无持律者。其能诵戒通利者。当唱之使说戒。自今已后。如来更不说戒。众中不净。如来于中说戒。彼人头破为七分。如彼酬罗果无异。

是时。阿难悲泣交集。并作是说。圣众今日便为孤穷。如来正法去何速疾。不净之人出何速疾。

是时。大目乾连便作是念。此众中何等毁法之人。在此众中乃令如来不说禁戒。是时。大目乾连入三昧定。遍观圣众心中瑕秽。尔时。目连见马师．满宿二比丘在众会中。是时目连即从座起。至彼比丘所。而告之曰。汝等速起。离此座中。如来见讥。由卿等故。如来不说禁戒。

尔时。二比丘默然不语。是时。目连复再三告曰。汝等速起。不须住此。

是时。彼比丘默然不对。是时。目连即前捉手将至门外。还取门闭。前白佛言。不净比丘已将在外。唯然世尊时说禁戒。

佛告目连。止。止。目连。如来更不与比丘说戒。如来所说言不有二。还诣座所。

是时。目连复白佛言。今此众中已生瑕秽。我不堪任行维那法。唯愿世尊更差余人。尔时。世尊默然可之。是时。目连头面礼世尊足。还就本座。

是时。阿难白世尊言。毗婆尸如来出现世时圣众多少。为经几时。乃生瑕秽。乃至迦叶弟子多少。云何说戒。

佛告阿难。九十一劫有佛出世。名毗婆尸如来．至真．等正觉。出现世间。尔时。三会圣众。初一会时比丘有百千六万八千圣众。第二会时十六万圣众。第三会时十万圣众。皆是阿罗汉。彼佛寿八万四千岁。百岁之中圣众清净。彼佛恒以一偈为禁戒。

&nbsp;&nbsp;&nbsp;&nbsp;忍辱为第一&nbsp;&nbsp;&nbsp;&nbsp;佛说无为最

&nbsp;&nbsp;&nbsp;&nbsp;不以剃须发&nbsp;&nbsp;&nbsp;&nbsp;害他为沙门

是时。彼佛以此一偈。百岁之中而为禁戒。已生瑕秽。便立禁戒。

复于三十一劫中。有佛名试诘如来．至真．等正觉。出现于世。尔时。亦复三会圣众。初一会时有十六万圣众。第二会时十四万圣众。第三会时十万圣众。彼佛尔时。八十年中清净无瑕秽。亦说一偈。

&nbsp;&nbsp;&nbsp;&nbsp;若眼见非邪&nbsp;&nbsp;&nbsp;&nbsp;慧者护不著

&nbsp;&nbsp;&nbsp;&nbsp;弃捐于众恶&nbsp;&nbsp;&nbsp;&nbsp;在世为黠慧

尔时。彼佛八十年中说此一偈。后有瑕秽。更立禁戒。

尔时。试诘佛寿七万岁。于彼劫中。复有佛出现世间。名曰毗舍罗婆。亦三会圣众。初会之时十万圣众。尽是罗汉。第二会时八万罗汉。第三会时七万罗汉。诸漏已尽。毗舍罗婆如来七十年中无瑕秽。尔时。复以一偈半为禁戒。

&nbsp;&nbsp;&nbsp;&nbsp;不害亦不非&nbsp;&nbsp;&nbsp;&nbsp;奉行于大戒

&nbsp;&nbsp;&nbsp;&nbsp;于食知止足&nbsp;&nbsp;&nbsp;&nbsp;床座亦复然

&nbsp;&nbsp;&nbsp;&nbsp;执志为专一&nbsp;&nbsp;&nbsp;&nbsp;是则诸佛教

七十年中以此一偈为禁戒。后有瑕秽。更立禁戒。毗舍罗婆如来寿七万岁。

于此贤劫中。有佛出世。名曰拘楼孙如来。出现世间。尔时。二会圣众。初会之时七万圣众。皆是阿罗汉。第二会时六万阿罗汉。彼佛尔时。六十年中无有瑕秽。彼佛尔时。以二偈以为禁戒。

&nbsp;&nbsp;&nbsp;&nbsp;譬如蜂采华&nbsp;&nbsp;&nbsp;&nbsp;其色甚香洁

&nbsp;&nbsp;&nbsp;&nbsp;以味惠施他&nbsp;&nbsp;&nbsp;&nbsp;道士游聚落

&nbsp;&nbsp;&nbsp;&nbsp;不诽谤于人&nbsp;&nbsp;&nbsp;&nbsp;亦不观是非

&nbsp;&nbsp;&nbsp;&nbsp;但自观身行&nbsp;&nbsp;&nbsp;&nbsp;谛观正不正

六十年中说此二偈。以为禁戒。自此已来。以有瑕秽。便立禁戒。彼佛寿六万岁。

于此贤劫中有佛出世。名曰拘那含牟尼如来．至真．等正觉。尔时。二会圣众。初会之时六十万圣众。皆是阿罗汉。第二会时四十万圣众。皆是阿罗汉。尔时。彼佛四十年中无有瑕秽。以一偈为禁戒。

&nbsp;&nbsp;&nbsp;&nbsp;执志莫轻戏&nbsp;&nbsp;&nbsp;&nbsp;当学尊寂道

&nbsp;&nbsp;&nbsp;&nbsp;贤者无愁忧&nbsp;&nbsp;&nbsp;&nbsp;常灭志所念

四十年中说此一偈。以为禁戒。自此已来。便有瑕秽。更立禁戒。彼佛寿四万岁。

于此贤劫有佛。名为迦叶。出现世间。尔时。彼佛亦二会圣众。初会之时四十万众。第二会时三十万众。皆是阿罗汉。二十年中无有瑕秽。恒以一偈。以为禁戒。

&nbsp;&nbsp;&nbsp;&nbsp;一切恶莫作&nbsp;&nbsp;&nbsp;&nbsp;当奉行其善

&nbsp;&nbsp;&nbsp;&nbsp;自净其志意&nbsp;&nbsp;&nbsp;&nbsp;是则诸佛教

二十年中说此一偈。以为禁戒。犯禁之后。更立制限。尔时。迦叶佛寿二万岁。

我今如来出现于世。一会圣众千二百五十人。十二年中无有瑕秽。亦以一偈为禁戒。

&nbsp;&nbsp;&nbsp;&nbsp;护口意清净&nbsp;&nbsp;&nbsp;&nbsp;身行亦清净

&nbsp;&nbsp;&nbsp;&nbsp;净此三行迹&nbsp;&nbsp;&nbsp;&nbsp;修行仙人道

十二年中说此一偈。以为禁戒。以生犯律之人。转有二百五十戒。自今已后众僧集会。启白如律。诸贤。咸听。今十五日说戒。今僧忍者。众僧和合。说禁戒以启此已。设有比丘有所说者。不应说戒。各共默然。若无语者。应为说戒。乃至说戒序后。复当问。诸贤。谁不清净。如是再三。谁不清净。清净者。默然持之。然今人寿命极短。尽寿不过百年。是故。阿难。善受持之。

尔时。阿难白世尊言。过去久远诸佛世尊。寿命极长。犯律者少。无有瑕秽。然今人民寿命为短少。不过十十。过去诸佛灭度之后。有遗法住世。为经几时。

佛告阿难。过去诸佛灭度之后。法不久存。

阿难白佛言。设如来灭度之后。正法存世当经几时。

佛告阿难曰。我灭度之后。法当久存。迦叶佛灭度后。遗法住七日中。汝今。阿难。如来弟子为少。莫作是观。东方弟子无数亿千。南方弟子无数亿千。是故。阿难。当建此意。我释迦文佛寿命极长。所以然者。肉身虽取灭度。法身存在。此是其义。当念奉行。

尔时。阿难及诸比丘闻佛所说。欢喜奉行。

#### （三）

闻如是。

一时。佛在舍卫国祇树给孤独园。与大比丘众五百人俱。

尔时。阿难偏露右肩。右膝著地。白世尊言。如来玄鉴。无事不察。当来．过去．现在三世皆悉明了。诸过去诸佛姓字．名号。弟子菩萨翼从多少。皆悉知之。一劫．百劫．若无数劫。悉观察知。亦复知国王．大臣．人民姓字。斯能分别。如今现在国界若干。亦复明了。将来久远弥勒出现。至真．等正觉。欲闻其变。弟子翼从佛境丰乐。为经几时。

佛告阿难。汝还就座。听我所说。弥勒出现。国土丰乐。弟子多少。善思念之。执在心怀。是时。阿难从佛受教。即还就座。

尔时。世尊告阿难曰。将来久远于此国界。当有城郭名曰鸡头。东西十二由旬。南北七由旬。土地丰熟。人民炽盛。街巷成行。尔时。城中有龙王名曰水光。夜雨泽香。昼则清和。是时。鸡头城中有罗刹鬼名曰叶华。所行顺法。不违正教。伺人民寝寐之后。除去秽恶诸不净者。又以香汁而洒其地。极为香净。阿难当知。尔时。阎浮地东．西．南．北十万由旬。诸山河石壁皆自消灭。四大海水各据一方。

时。阎浮地极为平整。如镜清明。举阎浮地内。谷食丰贱。人民炽盛。多诸珍宝。诸村落相近。鸡鸣相接。是时。弊花果树枯竭。秽恶亦自消灭。其余甘美果树。香气殊好者。皆生乎地。尔时。时气和适。四时顺节。人身之中无有百八之患。贪欲．嗔恚．愚痴不大殷勤。人心平均皆同一意。相见欢悦。善言相向。言辞一类。无有差别。如彼郁单曰人。而无有异。是时。阎浮地内人民大小皆同一向。无若干之差别也。彼时男女之类意欲大小便。地自然开。事讫之后。地复还合。尔时。阎浮地内自然生粳米。亦无皮裹。极为香美。食无患苦。所谓金银．珍宝．车磲．玛瑙．真珠．虎珀。各散在地。无人省录。是时。人民手执此宝。自相谓言。昔者之人由此宝故。各相伤害。系闭牢狱。更无数苦恼。如今此宝与瓦石同流。无人守护。

尔时。法王出现。名曰蠰佉。正法治化。七宝成就。所谓七宝者。轮宝．象宝．马宝．珠宝．玉女宝．典兵宝．守藏之宝。是谓七宝。领此阎浮地内。不以刀杖。自然靡伏。如今。阿难。四珍之藏。乾陀越国伊罗钵宝藏。多诸珍琦异物。不可称计。第二弥梯罗国般绸大藏。亦多珍宝。第三须赖吒大国有宝藏。亦多珍宝。第四婆罗奈蠰佉有大藏。多诸珍宝。不可称计。此四大藏自然应现。诸守藏人各来白王。唯愿大王以此宝藏之物。惠施贫穷。尔时。蠰佉大王得此宝已。亦复不省录之。意无财物之想。时。阎浮地内自然树上生衣。极细柔软。人取著之。如今郁单曰人自然树上生衣。而无有异。

尔时。彼王有大臣。名曰修梵摩。是王少小同好。王甚爱敬。又且颜貌端正。不长．不短。不肥．不瘦。不白．不黑。不老．不少。是时。修梵摩有妻。名曰梵摩越。玉女中最极为殊妙。如天帝妃。口作优钵莲花香。身作栴檀香。诸妇人八十四态。永无复有。亦无疾病乱想之念。尔时。弥勒菩萨于兜率天。观察父母不老．不少。便降神下应。从右胁生。如我今日右胁生无异。弥勒菩萨亦复如是。兜率诸天各各唱令。弥勒菩萨已降神下。是时。修梵摩即与子立字。名曰弥勒。有三十二相．八十种好。庄严其身。身黄金色。尔时。人寿极长。无有诸患。皆寿八万四千岁。女人年五百岁然后出适。尔时。弥勒在家未经几时。便当出家学道。

尔时。去鸡头城不远。有道树名曰龙华。高一由旬。广五百步。时。弥勒菩萨坐彼树下。成无上道果。当其夜半。弥勒出家。即其夜成无上道。时。三千大千刹土。六变震动。地神各各相告曰。今弥勒已成佛。转至闻四天王宫。弥勒已成佛道。转转闻彻三十三天．焰天．兜率天．化自在天．他化自在天。声展转乃至梵天。弥勒已成佛道。尔时。魔名大将以法治化。闻如来名教音响之声。欢喜踊跃。不能自胜。七日七夜不眠不寐。是时。魔王将欲界无数天人。至弥勒佛所。恭敬礼拜。

弥勒圣尊与诸天渐渐说法微妙之论。所谓论者。施论．戒论．生天之论。欲不净想。出要为妙。尔时。弥勒见诸人民已发心欢喜。诸佛世尊常所说法。苦．习．尽．道。悉与诸天人广分别其义。尔时。座上八万四千天子诸尘垢尽。得法眼净。尔时。大将魔王告彼界人民之类曰。汝等速出家。所以然者。弥勒今日已度彼岸。亦当度汝等使至彼岸。

尔时。鸡头城中长者。名曰善财。闻魔王教令。又闻佛音响。将八万四千众。至弥勒佛所。头面礼足。在一面坐。尔时。弥勒渐与说法微妙之论。所谓论者。施论．戒论．生天之论。欲不净想。出要为妙。尔时。弥勒见诸人民心开意解。如诸佛世尊常所说法。苦．习．尽．道。与诸人民广分别义。尔时。座上八万四千人。诸尘垢尽。得法眼净。是时。善财与八万四千人等。即前白佛。求索出家。善修梵行。尽成阿罗汉道。尔时。弥勒初会八万四千阿罗汉。

是时。蠰佉王闻弥勒已成佛道。便往至佛所。欲得闻法。时。弥勒与说法。初善．中善．竟善。义理深邃。尔时。大王复于异时立太子。赐剃头师珍宝。复以杂宝与诸梵志。将八万四千众生。往至佛所。求作沙门。尽成道果。得阿罗汉。

是时。修梵摩大长者闻弥勒已成佛道。将八万四千梵志之众。往至佛所。求作沙门。得阿罗汉。唯修梵摩一人。断三结使。必尽苦际。

是时。佛母梵摩越复将八万四千婇女之众。往至佛所。求作沙门。是时。诸女人尽得罗汉。唯有梵摩越一人。断三结使。成须陀洹。

尔时。诸刹利妇闻弥勒如来出现世间。成等正觉。数千万众往至佛所。头面礼足。在一面坐。各各生心。求作沙门。出家学道。或有越次取证。或有不取证者。尔时。阿难。其不越次取证者。尽是奉法之人。患厌一切世间不可乐想。尔时。弥勒当说三乘之教。如我今日弟子之中。大迦叶者行十二头陀。过去诸佛所善修梵行。此人常佐弥勒。劝化人民。

尔时。迦叶去如来不远。结加趺坐。正身正意。系念在前。尔时。世尊告迦叶曰。吾今年已衰耗。年向八十余。然今如来有四大声闻。堪任游化。智慧无尽。众德具足。云何为四。所谓大迦叶比丘．君屠钵汉比丘．宾头卢比丘．罗云比丘。汝等四大声闻要不般涅槃。须吾法没尽。然后乃当般涅槃。大迦叶亦不应般涅槃。要须弥勒出现世间。所以然者。弥勒所化弟子。尽是释迦文佛弟子。由我遗化得尽有漏。摩竭国界毗提村中。大迦叶于彼山中住。又弥勒如来将无数千人众。前后围绕。往至此山中。遂蒙佛恩。诸鬼神当与开门。使得见迦叶禅窟。

是时。弥勒伸右手指示迦叶。告诸人民。过去久远释迦文佛弟子。名曰迦叶。今日现在。头陀苦行最为第一。是时。诸人民见已。叹未曾有。无数百千众生。诸尘垢尽。得法眼净。或复有众生。见迦叶身已。此名为最初之会。九十六亿人。皆得阿罗汉。斯等之人皆是我弟子。所以然者。悉由受我教训之所致也。亦由四事因缘。惠施．仁爱．利人．等利。尔时。阿难。弥勒如来当取迦叶僧伽梨著之。是时。迦叶身体奄然星散。是时。弥勒复取种种香华。供养迦叶。所以然者。诸佛世尊有恭敬心于正法故。弥勒亦由我所受正法化。得成无上正真之道。

阿难当知。弥勒佛第二会时。有九十四亿人。皆是阿罗汉。亦复是我遗教弟子。行四事供养之所致也。又弥勒第三之会九十二亿人。皆是阿罗汉。亦复是我遗教弟子。

尔时。比丘姓号皆名慈氏弟子。如我今日诸声闻皆称释迦弟子。尔时。弥勒与诸弟子说法。汝等比丘。当思惟无常之想．乐有苦想．计我无我想．实有空想．色变之想．青瘀之想．腹胀之想．食不消想．血想．一切世间不可乐想。所以然者。比丘当知。此十想者。皆是过去释迦文佛与汝等说。令得尽有漏．心得解脱。

若复此众中释迦文佛弟子。过去时修于梵行。来至我所。或于释迦文佛所。奉持其法。来至我所。或复于释迦文佛所。供养三宝。来至我所。或于释迦文佛所。弹指之顷。修于善本。来至此间。或于释迦文佛所。行四等心。来至此者。或于释迦文佛所。受持五戒．三自归。来至我所。或于释迦文佛所。起神寺庙。来至我所。或于释迦文佛所。补治故寺。来至我所。或于释迦文佛所。受八关斋法。来至我所。或于释迦文佛所。香花供养。来至此者。或复于彼闻佛法。悲泣堕泪。来至我所。或复于释迦文佛。专意听法。来至我所。复尽形寿善修梵行。来至我所。或复书读讽诵。来至我所者。承事供养。来至我所者。

是时。弥勒便说此偈。

&nbsp;&nbsp;&nbsp;&nbsp;增益戒闻德&nbsp;&nbsp;&nbsp;&nbsp;禅及思惟业

&nbsp;&nbsp;&nbsp;&nbsp;善修于梵行&nbsp;&nbsp;&nbsp;&nbsp;而来至我所

&nbsp;&nbsp;&nbsp;&nbsp;劝施发欢心&nbsp;&nbsp;&nbsp;&nbsp;修行心原本

&nbsp;&nbsp;&nbsp;&nbsp;意无若干想&nbsp;&nbsp;&nbsp;&nbsp;皆来至我所

&nbsp;&nbsp;&nbsp;&nbsp;或发平等心&nbsp;&nbsp;&nbsp;&nbsp;承事于诸佛

&nbsp;&nbsp;&nbsp;&nbsp;饭食于圣众&nbsp;&nbsp;&nbsp;&nbsp;皆来至我所

&nbsp;&nbsp;&nbsp;&nbsp;或诵戒契经&nbsp;&nbsp;&nbsp;&nbsp;善习与人说

&nbsp;&nbsp;&nbsp;&nbsp;炽然于法本&nbsp;&nbsp;&nbsp;&nbsp;今来至我所

&nbsp;&nbsp;&nbsp;&nbsp;释种善能化&nbsp;&nbsp;&nbsp;&nbsp;供养诸舍利

&nbsp;&nbsp;&nbsp;&nbsp;承事法供养&nbsp;&nbsp;&nbsp;&nbsp;今来至我所

&nbsp;&nbsp;&nbsp;&nbsp;若有书写经&nbsp;&nbsp;&nbsp;&nbsp;颁宣于素上

&nbsp;&nbsp;&nbsp;&nbsp;其有供养经&nbsp;&nbsp;&nbsp;&nbsp;皆来至我所

&nbsp;&nbsp;&nbsp;&nbsp;缯彩及众物&nbsp;&nbsp;&nbsp;&nbsp;供养于神寺

&nbsp;&nbsp;&nbsp;&nbsp;自称南无佛&nbsp;&nbsp;&nbsp;&nbsp;皆来至我所

&nbsp;&nbsp;&nbsp;&nbsp;供养于现在&nbsp;&nbsp;&nbsp;&nbsp;诸佛过去者

&nbsp;&nbsp;&nbsp;&nbsp;禅定正平等&nbsp;&nbsp;&nbsp;&nbsp;亦无有增减

&nbsp;&nbsp;&nbsp;&nbsp;是故于佛法&nbsp;&nbsp;&nbsp;&nbsp;承事于圣众

&nbsp;&nbsp;&nbsp;&nbsp;专心事三宝&nbsp;&nbsp;&nbsp;&nbsp;必至无为处

阿难当知。弥勒如来在彼众中当说此偈。尔时。众中诸天．人民思惟此十想。十一垓人诸尘垢尽。得法眼净。

弥勒如来千岁之中。众僧无有瑕秽。尔时恒以一偈。以为禁戒。

&nbsp;&nbsp;&nbsp;&nbsp;口意不行恶&nbsp;&nbsp;&nbsp;&nbsp;身亦无所犯

&nbsp;&nbsp;&nbsp;&nbsp;当除此三行&nbsp;&nbsp;&nbsp;&nbsp;速脱生死渊

过千岁之后。当有犯戒之人。遂复立戒。

弥勒如来当寿八万四千岁。般涅槃后。遗法当存八万四千岁。所以然者。尔时众生皆是利根。其有善男子．善女人。欲得见弥勒佛。及三会声闻众。及鸡头城。及见蠰佉王。并四大藏珍宝者。欲食自然粳米。并著自然衣裳。身坏命终生天上者。彼善男子．善女人。当勤加精进。无生懈怠。亦当供养诸法师承事。名华．捣香种种供养无令有失。如是。阿难。当作是学。

尔时。阿难及诸大会闻佛所说。欢喜奉行。
