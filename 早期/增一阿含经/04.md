## 增壹阿含经卷第四

东晋罽宾三藏瞿昙僧伽提婆译

### 一子品第九

#### （一） <a name="9_1"></a>

闻如是。

一时。佛在舍卫国祇树给孤独园。

尔时。世尊告诸比丘。犹如母人。心怀笃信。唯有一子。恒作是念。云何当教。使成为人。

尔时。诸比丘白世尊曰。我等。世尊。不解此义。世尊是诸法之本。如来所陈。靡不承受。唯愿世尊与诸比丘说此深法。闻已奉行。

尔时。世尊告诸比丘。谛听。谛听。善思念之。吾当为汝分别其义。

诸比丘对曰。如是。世尊。尔时。诸比丘从佛受教。

世尊告曰。犹彼优婆斯心怀笃信。作是教训。汝今在家。当如质多长者。亦如象童子。所以然者。此是其限。此是其量。世尊受证弟子。所谓质多长者．象童子也。若童子意欲剃除须发。著三法衣。出家学道。当如舍利弗．目犍连比丘。所以然者。此是其限。此是其量。所谓舍利弗．目犍连比丘。好学正法。莫作邪业。兴起非法。设汝生此染著之想。便当坠堕三恶趣中。善念专心。不得者得。不获者获。未得证者。今当受证。所以然者。诸比丘。信施之重。实不可消。令人不得至道。是故。诸比丘。莫生染著之意。已生当灭。如是。诸比丘。当作是学。

尔时。诸比丘闻佛所说。欢喜奉行。

#### （二） <a name="9_2"></a>

闻如是。

一时。佛在舍卫国祇树给孤独园。

尔时。世尊告诸比丘。笃信优婆斯唯有一女。彼当云何教训成就。

尔时。诸比丘白世尊曰。我等。世尊。不解此义。世尊是诸法之本。如来所陈。靡不承受。唯愿世尊与诸比丘说此深法。闻已奉行。

尔时。世尊告诸比丘。谛听。谛听。善思念之。吾当为汝分别其义。

诸比丘对曰。如是。尔时。诸比丘从佛受教。

世尊告曰。犹彼笃信优婆斯教训女曰。汝今在家者。当如拘仇多罗优婆斯．难陀母。所以然者。此是其限。此是其量。世尊受证弟子。所谓拘仇多罗优婆斯．难陀母是。若女意欲剃除须发。著三法衣。出家学道者。当如谶摩比丘尼．优钵花色比丘尼。所以然者。此是其量。此是其限。所谓谶摩比丘尼．优钵华色比丘尼。好学正法。莫作邪业。兴起非法。设汝生此染著之想。便当坠堕三恶趣中。善念专心。不果者果。不获者获。未得证者。今当受证。所以然者。诸比丘。信施之重。实不可消。令人不得至道之趣。是故。诸比丘。莫生染著之想。已生当灭。如是。诸比丘。当作是学。

尔时。诸比丘闻佛所说。欢喜奉行。

#### （三） <a name="9_3"></a>

闻如是。

一时。佛在舍卫国祇树给孤独园。

尔时。世尊告诸比丘。我不见一法疾于心者。无譬可喻。犹如猕猴舍一取一。心不专定。心亦如是。前想．后想所不同者。以方便法不可摸则。心回转疾。是故。诸比丘。凡夫之人不能观察心意。是故。诸比丘。常当降伏心意。令趣善道。亦当作是学。

尔时。诸比丘闻佛所说。欢喜奉行。

#### （四） <a name="9_4"></a>

闻如是。

一时。佛在舍卫国祇树给孤独园。

尔时。世尊告诸比丘。我不见一法疾于心者。无譬可喻。犹如猕猴舍一取一。心不专定。心亦如是。前想．后想所念不同。是故。诸比丘。凡夫之人不能观察心意所由。是故。诸比丘。常当降伏心意。得趣善道。是故。诸比丘。当作是学。

尔时。诸比丘闻佛所说。欢喜奉行。

#### （五）<a name="9_5"></a>

[南传增支部 一集 第五向与隐覆之品](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/01%20%E4%B8%80%E9%9B%86%201.md#xiang_yu_yin_fu_pin)

闻如是。

一时。佛在舍卫国祇树给孤独园。

尔时。世尊告诸比丘。我恒观见一人心中所念之事。此人如屈伸臂顷堕泥𪏭中。所以然者。由恶心故。心之生病坠堕地狱。

尔时。世尊便说偈言。

&nbsp;&nbsp;&nbsp;&nbsp;犹如有一人&nbsp;&nbsp;&nbsp;&nbsp;心怀嗔恚想

&nbsp;&nbsp;&nbsp;&nbsp;今告诸比丘&nbsp;&nbsp;&nbsp;&nbsp;广演其义趣

&nbsp;&nbsp;&nbsp;&nbsp;今正是其时&nbsp;&nbsp;&nbsp;&nbsp;设有命终者

&nbsp;&nbsp;&nbsp;&nbsp;假令入地狱&nbsp;&nbsp;&nbsp;&nbsp;由心秽行故

是故。诸比丘。当降伏心。勿生秽行。如是。诸比丘。当作是学。

尔时。诸比丘闻佛所说。欢喜奉行。

#### （六）<a name="9_6"></a>

[南传增支部 一集 第五向与隐覆之品](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/01%20%E4%B8%80%E9%9B%86%201.md#xiang_yu_yin_fu_pin)

闻如是。

一时。佛在舍卫国祇树给孤独园。

尔时。世尊告诸比丘。我恒观见一人心中所念之事。如屈伸臂顷而生天上。所以然者。由善心故。已生善心。便生天上。

尔时。世尊便说偈言。

&nbsp;&nbsp;&nbsp;&nbsp;设复有一人&nbsp;&nbsp;&nbsp;&nbsp;而生善妙心

&nbsp;&nbsp;&nbsp;&nbsp;今告诸比丘&nbsp;&nbsp;&nbsp;&nbsp;广演其义趣

&nbsp;&nbsp;&nbsp;&nbsp;今正是其时&nbsp;&nbsp;&nbsp;&nbsp;设有命终者

&nbsp;&nbsp;&nbsp;&nbsp;便得生天上&nbsp;&nbsp;&nbsp;&nbsp;由心善行故

是故。诸比丘。当发净意。勿生秽行。如是。诸比丘。当作是学。

尔时。诸比丘闻佛所说。欢喜奉行。

#### （七）<a name="nan_jian_nv_se"></a> <a name="9_7"></a>

[南传增支部 一集 第一色等品](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/01%20%E4%B8%80%E9%9B%86%201.md#se_deng_pin)

闻如是。

一时。佛在舍卫国祇树给孤独园。

尔时。世尊告诸比丘。我于此众中。不见一法最胜最妙。眩惑世人。不至永寂。缚著牢狱。无有解已。所谓男子见女色已。便起想著。意甚爱敬。令人不至永寂。缚著牢狱。无有解已。意不舍离。周旋往来。今世后世。回转五道。动历劫数。

尔时。世尊便说偈曰。

&nbsp;&nbsp;&nbsp;&nbsp;梵音柔软声&nbsp;&nbsp;&nbsp;&nbsp;如来说难见

&nbsp;&nbsp;&nbsp;&nbsp;或复有时见&nbsp;&nbsp;&nbsp;&nbsp;系念在目前

&nbsp;&nbsp;&nbsp;&nbsp;亦莫与女人&nbsp;&nbsp;&nbsp;&nbsp;往来与言语

&nbsp;&nbsp;&nbsp;&nbsp;恒罗伺捕人&nbsp;&nbsp;&nbsp;&nbsp;不得至无为

是故。诸比丘。当除诸色。莫起想著。如是。诸比丘。当作是学。

尔时。诸比丘闻佛所说。欢喜奉行。

#### （八）<a name="nv_jian_nan_se"></a> <a name="9_8"></a>

[南传增支部 一集 第一色等品](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/01%20%E4%B8%80%E9%9B%86%201.md#se_deng_pin)

闻如是。

一时。佛在舍卫国祇树给孤独园。

尔时。世尊告诸比丘。我于此众中。不见一法最胜最妙。眩惑世人。不生永寂。缚著牢狱。无有解已。所谓女见男子色已。便起想著。意甚爱敬。令人不至永寂。缚著牢狱。无有解已。意不舍离。周旋往来。今世后世。回转五道。动历劫数。

尔时。世尊便说偈曰。

&nbsp;&nbsp;&nbsp;&nbsp;若生颠倒想&nbsp;&nbsp;&nbsp;&nbsp;兴念恩爱心

&nbsp;&nbsp;&nbsp;&nbsp;除念意染著&nbsp;&nbsp;&nbsp;&nbsp;便无此诸秽

是故。诸比丘。当除诸色。莫起想著。如是。诸比丘。当作是学。

尔时。诸比丘闻佛所说。欢喜奉行。

#### （九）<a name="9_9"></a>

[南传增支部 一集 第二断盖品](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/01%20%E4%B8%80%E9%9B%86%201.md#duan_gai_pin)

闻如是。

一时。佛在舍卫国祇树给孤独园。

尔时。世尊告诸比丘。我于此众中。不见一法。无欲想便起欲想。已起欲想便增益。无嗔恚想便起嗔恚。已起嗔恚便增多。无睡眠想便起睡眠。已起睡眠便增多。无调戏想便起调戏。已起调戏便增多。无疑想便起疑想。已起疑想便增多。亦当观恶露不净想。设作乱想。无欲想便有欲想。已有欲想便增多。嗔恚．睡眠。本无疑想便起疑想。疑想已起便增多。是故。诸比丘。莫作乱想。常当专意。如是。诸比丘。当作是学。

尔时。诸比丘闻佛所说。欢喜奉行。

#### （一○）<a name="9_10"></a>

[南传增支部 一集 第二断盖品](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/01%20%E4%B8%80%E9%9B%86%201.md#duan_gai_pin)

闻如是。

一时。佛在舍卫国祇树给孤独园。

尔时。世尊告诸比丘。我于此法中。不见一法。未有欲想便不生欲想。已生欲想便能灭之。未生嗔恚想便不生。已生嗔恚想便能灭之。未生睡眠想便不生。已生睡眠想便能灭之。未生调戏想便不生。已生调戏想便能灭之。未生疑想便不生。已生疑想便能灭之。亦当观恶露不净。已观恶露不净。未生欲想便不生。已生便能灭之。未生嗔恚便不生。已生嗔恚便能灭之。乃至疑。未生疑想便不生。已生疑想便能灭之。是故。诸比丘。常当专意观不净想。如是。诸比丘。当作是学。

尔时。诸比丘闻佛所说。欢喜奉行。

&nbsp;&nbsp;&nbsp;&nbsp;二斯及二心&nbsp;&nbsp;&nbsp;&nbsp;一堕一生天

&nbsp;&nbsp;&nbsp;&nbsp;男女想受乐&nbsp;&nbsp;&nbsp;&nbsp;二欲想在后

### 增壹阿含经护心品第十

#### （一） <a name="10_1"></a>

闻如是。

一时。佛在舍卫国祇树给孤独园。

尔时。世尊告诸比丘。当修行一法。当广布一法。修行一法。广布一法已。便得神通。诸行寂静。得沙门果。至泥洹界。云何为一法。所谓无放逸行。云何为无放逸行。所谓护心也。云何护心。于是。比丘。常守护心有漏．有漏法。当彼守护心有漏．有漏法。于有漏法便得悦豫。亦有信乐。住不移易。恒专其意。自力劝勉。

如是。比丘。彼无放逸行。恒自谨慎。未生欲漏便不生。已生欲漏便能使灭。未生有漏便不生。已生有漏便能使灭。未生无明漏便不生。已生无明漏便能使灭。比丘于彼无放逸行。闲静一处。恒自觉知而自游戏。欲漏心便得解脱。有漏心．无明漏心便得解脱。已得解脱。便得解脱智。生死已尽。梵行已立。所作已办。更不复受有。如实知之。

尔时。世尊便说斯偈。

&nbsp;&nbsp;&nbsp;&nbsp;无憍甘露迹&nbsp;&nbsp;&nbsp;&nbsp;放逸是死径

&nbsp;&nbsp;&nbsp;&nbsp;无慢则不死&nbsp;&nbsp;&nbsp;&nbsp;慢者即是死

是故。诸比丘。当念修行无放逸行。如是。诸比丘。当作是学。

尔时。诸比丘闻佛所说。欢喜奉行。

#### （二） <a name="10_2"></a>

闻如是。

一时。佛在舍卫国祇树给孤独园。

尔时。世尊告诸比丘。当修行一法。当广布一法。修行一法。广布一法已。便得神通。诸行寂静。得沙门果。至泥洹处。云何为一法。谓无放逸行于诸善法。云何无放逸行。所谓不触娆一切众生。不害一切众生。不恼一切众生。是谓无放逸行。

彼云何名善法。所谓贤圣八道品。等见．等方便．等语．等行．等命．等治．等念．等定。是谓善法。

尔时。世尊便说偈曰。

&nbsp;&nbsp;&nbsp;&nbsp;施一切众生&nbsp;&nbsp;&nbsp;&nbsp;不如法施人

&nbsp;&nbsp;&nbsp;&nbsp;虽施众生福&nbsp;&nbsp;&nbsp;&nbsp;一人法施胜

是故。诸比丘。当修行善法。如是。诸比丘。当作是学。

尔时。诸比丘闻佛所说。欢喜奉行。

#### （三） <a name="10_3"></a>

闻如是。

一时。佛在舍卫国祇树给孤独园。

尔时。世尊告诸比丘。当云何观檀越施主。

尔时。诸比丘白世尊曰。世尊是诸法之王。唯愿世尊与诸比丘而说此义。闻已尽当奉持。

尔时。世尊告诸比丘。谛听。谛听。善思念之。我当与汝分别其义。

对曰。如是。世尊。尔时。诸比丘从佛受教。

世尊告曰。檀越施主当恭敬如子孝顺父母。养之．侍之。长益五阴。于阎浮利地现种种义。观檀越主能成人戒．闻．三昧．智慧。诸比丘多所饶益。于三宝中无所挂碍。能施卿等衣被．饮食．床榻．卧具．病瘦医药。是故。诸比丘。当有慈心于檀越所。小恩常不忘。况复大者。恒以慈心向彼檀越。说身．口．意清净之行。不可称量。亦无有限。身行慈。口行慈。意行慈。使彼檀越所施之物。终不唐捐。获其大果。成大福祐。有大名称。流闻世间。甘露法味。如是。诸比丘。当作是学。

尔时。世尊便说偈曰。

&nbsp;&nbsp;&nbsp;&nbsp;施以成大财&nbsp;&nbsp;&nbsp;&nbsp;所愿亦成就

&nbsp;&nbsp;&nbsp;&nbsp;王及诸贼盗&nbsp;&nbsp;&nbsp;&nbsp;不能侵彼物

&nbsp;&nbsp;&nbsp;&nbsp;施以得王位&nbsp;&nbsp;&nbsp;&nbsp;绍继转轮处

&nbsp;&nbsp;&nbsp;&nbsp;七宝具足成&nbsp;&nbsp;&nbsp;&nbsp;本施之所致

&nbsp;&nbsp;&nbsp;&nbsp;布施成天身&nbsp;&nbsp;&nbsp;&nbsp;首著杂宝冠

&nbsp;&nbsp;&nbsp;&nbsp;与诸妓女游&nbsp;&nbsp;&nbsp;&nbsp;本施之果报

&nbsp;&nbsp;&nbsp;&nbsp;施得天帝释&nbsp;&nbsp;&nbsp;&nbsp;天王威力盛

&nbsp;&nbsp;&nbsp;&nbsp;千眼庄严形&nbsp;&nbsp;&nbsp;&nbsp;本施之果报

&nbsp;&nbsp;&nbsp;&nbsp;布施成佛道&nbsp;&nbsp;&nbsp;&nbsp;三十二相具

&nbsp;&nbsp;&nbsp;&nbsp;转无上法轮&nbsp;&nbsp;&nbsp;&nbsp;本施之果报

尔时。诸比丘闻佛所说。欢喜奉行。

#### （四） <a name="10_4"></a>

闻如是。

一时。佛在舍卫国祇树给孤独园。

尔时。世尊告诸比丘。檀越施主当云何承事供养精进持戒诸贤圣人。

尔时。诸比丘白世尊曰。世尊是诸法之王。唯愿世尊与诸比丘而说此义。尽当奉持。

尔时。世尊告诸比丘。谛听。谛听。善思念之。我当与汝分别其义。

对曰。如是。世尊。尔时。诸比丘从佛受教。

世尊告曰。檀越施主承事供养精进持戒诸多闻者。犹如与迷者指示其路。粮食乏短而给施食。恐怖之人令无忧恼。惊畏者教令莫惧。无所归者与作覆护。盲者作眼目。与病作医王。犹如田家农夫修治田业。除去秽草。便能成就谷食。比丘常当除弃五盛阴病。求入无畏泥洹城中。如是。诸比丘。檀越施主承事供养精进持戒诸多闻者当施。

尔时。阿那邠持长者集在彼众。尔时长者阿那邠持白世尊曰。如是。世尊。如是。如来。一切施主及与受者犹吉祥瓶。诸受施人如毗沙王。劝人行施如亲父母。受施之人是后世良祐。一切施主及与受者犹如居士。

世尊告曰。如是。长者。如汝所言。

阿那邠持长者白世尊曰。自今已后。门不安守。亦不拒逆比丘．比丘尼．优婆塞．优婆斯。及诸行路乏粮食者。

尔时。阿那邠持长者白世尊曰。唯愿世尊及比丘众受弟子请。尔时。世尊默然受长者请。

尔时。长者见世尊默然受请。即礼佛三匝。还归所在。到舍已。即其夜办具甘馔种种饭食。广敷坐具。自白。时到。食具已办。唯愿世尊愿时临顾。

尔时。世尊将诸比丘众。著衣持钵。诣舍卫城。至长者家。到已。各自就座。诸比丘僧亦各随次坐。

尔时。长者见佛．比丘众坐定。手自斟酌。行种种饮食。以行种种饮食。各收钵坐。更取卑座。在如来前欲听闻法。

尔时。长者白世尊言。善哉。如来。听诸比丘随所须物三衣．钵盂．针筒．尼师坛．衣带．法澡罐。及余一切沙门杂物。尽听弟子家取之。

尔时。世尊告诸比丘。汝等若须衣裳．钵器及尼师坛．法澡罐。及余一切沙门杂物。听使此取。勿足疑难。起想著心。

尔时。世尊与长者阿那邠持说微妙之法。说妙法已。便从坐起而去。当于尔时。阿那邠持复于四城门而广惠施。第五市中。第六在家。须食与食。须浆与浆。须车乘．妓乐．香熏．璎珞。悉皆与之。

尔时。世尊闻长者阿那邠持于四城门中广作惠施。复于大市布施贫乏。复于家内布施无量。尔时。世尊告诸比丘。我弟子中第一优婆塞好喜布施。所谓须达长者是。

尔时。诸比丘闻佛所说。欢喜奉行。

#### （五） <a name="10_5"></a>

闻如是。

一时。佛在舍卫国祇树给孤独园。

尔时。阿那邠持长者便往至世尊所。头面礼世尊足。在一面坐。世尊告曰。云何。长者。贵家恒布施贫乏耶。

长者对曰。如是。世尊。恒布施贫乏。于四城门而广布施。复在家中给与所须。世尊。我或时作是念。并欲布施野．飞鸟．猪．狗之属。我亦无是念。此应与。此不应与。亦复无是念。此应与多。此应与少。我恒有是念。一切众生皆由食而存其命。有食便存。无食便丧。

世尊告曰。善哉。善哉。长者。汝乃以菩萨心。专精一意而广惠施。然此众生由食得济。无食便丧。长者。汝当获大果。得大名称。有大果报。声彻十方。得甘露法味。所以然者。菩萨之处恒以平等心而以惠施。专精一意。念众生类由食而存。有食便济。无食便丧。是谓。长者。菩萨心所安处而广惠施。

尔时。世尊便说偈曰。

&nbsp;&nbsp;&nbsp;&nbsp;尽当普惠施&nbsp;&nbsp;&nbsp;&nbsp;终无吝悔心

&nbsp;&nbsp;&nbsp;&nbsp;必当遇良友&nbsp;&nbsp;&nbsp;&nbsp;得济到彼岸

是故。长者。当平等意而广惠施。如是。长者。当作是学。

尔时。长者闻佛所说。欢喜奉行。

#### （六） <a name="10_6"></a>

闻如是。

一时。佛在舍卫国祇树给孤独园。

尔时。世尊告诸比丘。如我今日审知众生根原所趣。亦知布施之报。最后一抟之余。已不自食。惠施他人。尔时。不起憎嫉之心如毛发许。以此众生不知施之果报。如我皆悉知之。施之果报。平等之报。心无有异。是故。众生不能平等施而自堕落。恒有悭嫉之心。缠裹心意。

尔时。世尊便说偈曰。

&nbsp;&nbsp;&nbsp;&nbsp;众生不自觉&nbsp;&nbsp;&nbsp;&nbsp;如来之言教

&nbsp;&nbsp;&nbsp;&nbsp;常当普惠施&nbsp;&nbsp;&nbsp;&nbsp;专向真人所

&nbsp;&nbsp;&nbsp;&nbsp;志性以清净&nbsp;&nbsp;&nbsp;&nbsp;所获福倍多

&nbsp;&nbsp;&nbsp;&nbsp;等共分其福&nbsp;&nbsp;&nbsp;&nbsp;后得大果报

&nbsp;&nbsp;&nbsp;&nbsp;所施今善哉&nbsp;&nbsp;&nbsp;&nbsp;心向广福田

&nbsp;&nbsp;&nbsp;&nbsp;于此人间逝&nbsp;&nbsp;&nbsp;&nbsp;必生于天上

&nbsp;&nbsp;&nbsp;&nbsp;以到彼善处&nbsp;&nbsp;&nbsp;&nbsp;快乐自娱乐

&nbsp;&nbsp;&nbsp;&nbsp;吉祥甚欢悦&nbsp;&nbsp;&nbsp;&nbsp;一切无乏短

&nbsp;&nbsp;&nbsp;&nbsp;以天威德业&nbsp;&nbsp;&nbsp;&nbsp;玉女为营从

&nbsp;&nbsp;&nbsp;&nbsp;平等之施报&nbsp;&nbsp;&nbsp;&nbsp;故获此福祐

尔时。诸比丘闻佛所说。欢喜奉行。

#### （七） <a name="10_7"></a>

闻如是。

一时。佛在舍卫国祇树给孤独园。

尔时。世尊告诸比丘。汝等莫畏福报。所以然者。此是受乐之应。甚可爱敬。所以名为福者。有此大报。汝等当畏无福。所以然者。此名苦之原本。愁忧苦恼不可称记。无有爱乐。此名无福。比丘。昔我自念七年行慈心。复过七劫不来此世。复于七劫中生光音天。复于七劫生空梵天处为大梵天。无与等者统百千世界。三十六反为天帝释形。无数世为转轮王。是故。诸比丘。作福莫惓。所以然者。此名受乐之应。甚可爱敬。是谓名为福。汝等当畏无福。所以然者。苦之原本。愁忧苦恼不可称记。此名无福。

尔时。世尊便说此偈。

&nbsp;&nbsp;&nbsp;&nbsp;快哉福报&nbsp;&nbsp;&nbsp;&nbsp;所愿者得

&nbsp;&nbsp;&nbsp;&nbsp;速至灭尽&nbsp;&nbsp;&nbsp;&nbsp;到无为处

&nbsp;&nbsp;&nbsp;&nbsp;正使亿数&nbsp;&nbsp;&nbsp;&nbsp;天魔波旬

&nbsp;&nbsp;&nbsp;&nbsp;亦不能娆&nbsp;&nbsp;&nbsp;&nbsp;为福业者

&nbsp;&nbsp;&nbsp;&nbsp;彼恒自求&nbsp;&nbsp;&nbsp;&nbsp;贤圣之道

&nbsp;&nbsp;&nbsp;&nbsp;便尽除苦&nbsp;&nbsp;&nbsp;&nbsp;后无有忧

是故。诸比丘。为福莫厌。是故。诸比丘。当作是学。

尔时。诸比丘闻佛所说。欢喜奉行。

#### （八） <a name="10_8"></a>

闻如是。

一时。佛在舍卫国祇树给孤独园。

尔时。世尊告诸比丘。若有承顺一法。不离一法。魔波旬不能得其便。亦不能来触娆人。云何为一法。谓功德福业。所以然者。自忆往昔在道树下。与诸菩萨集在一处。弊魔波旬将诸兵众数千万亿。种种形貌。兽头人身不可称计。天．龙．鬼．神．阿须伦．迦留罗．摩休勒等。皆来运集。

时。魔波旬而语我言。沙门速投于地。佛以福德大力。降伏魔怨。诸尘垢消。无有诸秽。便成无上正真道。诸比丘。当观此义。其有比丘功德具足者。弊魔波旬不能得其便。坏其功德。

尔时。世尊便说此偈。

&nbsp;&nbsp;&nbsp;&nbsp;有福快乐&nbsp;&nbsp;&nbsp;&nbsp;无福者苦

&nbsp;&nbsp;&nbsp;&nbsp;今世后世&nbsp;&nbsp;&nbsp;&nbsp;为福受乐

是故。诸比丘。为福莫惓。

尔时。诸比丘闻佛所说。欢喜奉行。

#### （九） <a name="10_9"></a>

闻如是。

一时。佛在舍卫国祇树给孤独园。

尔时。世尊告诸比丘。若有比丘修行一法。便不能坏败恶趣。一为趣善。一为趣泥洹。云何修行一法。不能坏败恶趣。所谓心无笃信。是谓修此一法不坏败恶趣。云何修行一法趣善处者。所谓心行笃信。是谓修此一法得趣善处。云何修行一法得至泥洹。所谓恒专心念。是谓修行此法得至泥洹。是故谓。诸比丘。专精心意。念诸善本。如是。诸比丘。当作是学。

尔时。诸比丘闻佛所说。欢喜奉行。

#### （一○）<a name="nian-fo"></a> <a name="10_10"></a>

闻如是。

一时。佛在舍卫国祇树给孤独园。

尔时。世尊告诸比丘。若有一人出现于世。此众生类便增寿益算。颜色光润。气力炽盛。快乐无极。音声和雅。云何为一人。所谓如来．至真．等正觉。此谓一人出现于世。此众生类便增寿益算。颜色光润。气力炽盛。快乐无极。音声和雅。是故。诸比丘。常当专精一心念佛。如是。诸比丘。当作是学。

尔时。诸比丘闻佛所说。欢喜奉行。

&nbsp;&nbsp;&nbsp;&nbsp;无慢二．念坛&nbsp;&nbsp;&nbsp;&nbsp;二施．坚无厌

&nbsp;&nbsp;&nbsp;&nbsp;施福．魔波旬&nbsp;&nbsp;&nbsp;&nbsp;恶趣及一人
