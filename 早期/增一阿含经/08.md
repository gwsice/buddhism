## 增壹阿含经卷第八

东晋罽宾三藏瞿昙僧伽提婆译

### 安般品之二

#### （一） <a name="17_1"></a>

[南传增支部 二集 第54经](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/02%20%E4%BA%8C%E9%9B%86%201.md#54)

闻如是。

一时。佛在舍卫国祇树给孤独园。

尔时。世尊告诸比丘。二人出现于世甚为难得。云何为二人。所谓如来．至真．等正觉出现于世甚为难得。转轮圣王出现于世甚为难得。此二人出现于世间甚为难得。

尔时。诸比丘闻佛所说。欢喜奉行。

#### （二） <a name="17_2"></a>

[南传增支部 二集 第57经](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/02%20%E4%BA%8C%E9%9B%86%201.md#57)

闻如是。

一时。佛在舍卫国祇树给孤独园。

尔时。世尊告诸比丘。二人出现于世甚为难得。云何为二人。所谓辟支佛出现世间甚为难得。如来弟子漏尽阿罗汉出现世间甚为难得。是谓。比丘。此二人者出现于世甚为难得。

尔时。诸比丘闻佛所说。欢喜奉行。

#### （三）

闻如是。

一时。佛在舍卫国祇树给孤独园。

尔时。世尊告诸比丘。有此二法。在于世间。甚为烦恼。云何为二法。所谓作众恶本。起诸怨嫌。复不造善行诸德之本。是谓。比丘。二法甚为烦恼。是故。诸比丘。当觉知此烦恼法。亦当觉知不烦恼法。诸烦恼之法。当念断除。不烦恼之法。当念修行。如是。诸比丘。当作是学。

尔时。诸比丘闻佛所说。欢喜奉行。

#### （四）<a name="xie_jian"></a>

[南传增支部 一集 第十七种子品](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/01%20%E4%B8%80%E9%9B%86%202.md#zhong_zi_pin)

闻如是。

一时。佛在舍卫国祇树给孤独园。

尔时。世尊告诸比丘。邪见众生所念．所趣及余诸行。一切无可贵者。世间人民所不贪乐。所以然者。以其邪见不善故也。

犹如有诸苦果之子。所谓苦果．苦参子．葶苈子．毕地槃持子。及诸余苦子。便于良地种此诸子。然后生苗犹复故苦。所以然者。以其子本苦故。此邪见众生亦复如是。所作身行．口行．意行。所趣．所念及诸恶行。一切无可贵者。世间人民所不贪乐。所以然者。以其邪见恶不善故。是故。诸比丘。当除邪见。习行正见。如是。诸比丘。当作是学。

尔时。诸比丘闻佛所说。欢喜奉行。

#### （五）<a name="zheng_jian"></a>

[南传增支部 一集 第十七种子品](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/01%20%E4%B8%80%E9%9B%86%202.md#zhong_zi_pin)

闻如是。

一时。佛在舍卫国祇树给孤独园。

尔时。世尊告诸比丘。正见众生所念．所趣及诸余行。一切尽可贵敬。世间人民所可贪乐。所以者何。以其正见妙故。

犹如有诸甜果。若甘蔗．若蒲桃果及诸一切甘美之果。有人修治良地。而取种之。然后生子皆悉甘美。人所贪乐。所以然者。以其果子本甘美故。此正见众生亦复如是。所念．所趣及诸余行。一切皆可贪乐。世间人民无不喜者。所以者何。以其正见妙故。是故。诸比丘。当习行正见。如是。诸比丘。当作是学。

尔时。诸比丘闻佛所说。欢喜奉行。

#### （六）

闻如是。

一时。佛在舍卫国祇树给孤独园。

尔时。尊者阿难在闲静之处。独自思惟。便生是念。诸有生民。兴爱欲想。便生欲爱。昼夜习之。无有厌足。

尔时。尊者阿难向暮即从坐起。著衣正服。便往至世尊所。到已。头面礼足。在一面坐。尔时。尊者阿难白世尊曰。向在静闲之处。便生此念。诸有众生。兴欲爱想。便生欲爱。长夜习之。无有厌足。

世尊告曰。如是。阿难。如汝所言。诸有人民。兴欲爱想。便增欲想。长夜习之。无有厌足。所以者何。昔者。阿难。过去世时有转轮圣王。名曰顶生。以法治化。无有奸罔。七宝成就。所谓七宝者。轮宝．象宝．马宝．珠宝．玉女宝．居士宝．典兵宝。是谓七宝。复有千子。勇猛强壮。能降伏诸恶。统领四天下不加刀杖。阿难当知。尔时顶生圣王便生此念。我今有此阎浮提地。人民炽盛。多诸珍宝。我亦曾从耆年长老边闻。西有瞿耶尼土。人民炽盛。多诸珍宝。我今当往统彼国土。尔时。阿难。顶生适生斯念。将四部兵。从此阎浮地没。便往至瞿耶尼土。

尔时。彼土人民见圣王来。皆悉前迎。礼跪问讯。善来。大王。今此瞿耶尼国。人民炽盛。唯愿圣王当于此治化诸人民。使从法教。尔时。阿难。圣王顶生即于瞿耶尼统领人民。乃经数百千年。

是时。圣王顶生复于余时便生此念。我有阎浮提。人民炽盛。多诸珍宝。亦雨七宝。乃至于膝。今亦复有此瞿耶尼。人民炽盛。多诸珍宝。我亦曾从长年许闻。复有弗于逮。人民炽盛。多诸珍宝。我今当往统彼国土。以法治化。尔时。阿难。顶生圣王适生斯念。将四部兵。从瞿耶尼没。便往至弗于逮。

尔时。彼土人民见圣王来。皆悉前迎。礼跪问讯。异口同响而作是语。善来。大王。今此弗于逮。人民炽盛。多诸珍宝。唯愿大王当于此治化诸人民。使从法教。尔时。阿难。顶生圣王即于弗于逮统领人民。乃经百千万岁。

是时。圣王顶生复于余时便生此念。我于阎浮提。人民炽盛。多诸珍宝。亦雨七宝。乃至于膝。今亦复有此瞿耶尼。人民炽盛。多诸珍宝。今亦复有此弗于逮国。人民炽盛。多诸珍宝。我亦曾从耆年长老边闻。复有郁单越。人民炽盛。多诸珍宝。所为自由。无固守者。寿不中夭。正寿千岁。在彼寿终必生天上。不堕余趣。著劫波育衣。食自然粳米。我今当往统领彼国土。以法治化。

尔时。阿难。顶生圣王适生斯念。将四部兵。从弗于逮没。便往至郁单越。遥见彼土郁然青色。见已。便问左右臣曰。汝等普见此土郁然青色不乎。对曰。唯然。见之。王告群臣曰。此是柔软之草。软若天衣而无有异。此等诸贤当于斯坐。

小复前行。遥见彼土晃然黄色。便告诸臣曰。汝等普见此土晃然黄色不乎。对曰。皆悉见之。大王曰。此名自然粳米。此等诸贤恒食此食。如今卿等。亦当食此粳米。

尔时。圣王小复前行。复见彼土普悉平正。遥见高台显望殊特。复告诸臣。汝等颇见此土普地平正乎。对曰。如是。皆悉见之。大王报曰。此名劫波育树衣。汝等亦复当著此树衣。

尔时。阿难。彼土人民见大王来。皆起前迎。礼跪问讯。异音同响而作是说。善来。圣王。此郁单越。人民炽盛。多诸珍宝。唯愿大王当于此治化诸人民。使从法教。尔时。阿难。顶生圣王即于郁单越统领人民。乃经百千万岁。

是时。顶生圣王复于余时便生此念。我今有阎浮地。人民炽盛。多诸珍宝。亦雨七宝。乃至于膝。今亦复有此瞿耶尼．弗于逮及此郁单越。人民炽盛。多诸珍宝。我亦曾从耆年长老边闻。有三十三天快乐无比。寿命极长。衣食自然。玉女营从。不可称计。我今当往领彼天宫。以法治化。

尔时。阿难。顶生圣王适生斯念。将四部兵。从郁单越没。便往至三十三天上。尔时。天帝释遥见顶生圣王来。便作是说。善来。大王。可就此坐。尔时。阿难。顶生圣王即共释提桓因一处坐。二人共坐。不可分别。颜貌举动。言语声响。一而不异。尔时。阿难。顶生圣王在彼。乃经数千百岁已。便生此念。我今有此阎浮地。人民炽盛。多诸珍宝。亦雨七宝。乃至于膝。亦有瞿耶尼。亦复有弗于逮。亦复有郁单越。人民炽盛。多诸珍宝。我今至此三十三天。我今宜可害此天帝释。便于此间独王诸天。尔时。阿难。顶生圣王适生此念。即于座上而自退堕。至阎浮里地。及四部兵皆悉落堕。尔时。亦失轮宝。莫知所在。象宝．马宝同时命终。珠宝自灭。玉女宝．居士宝．典兵宝斯皆命终。

尔时。顶生圣王身得重病。诸宗族亲属普悉运集。问讯王病。云何。大王。若使大王命终之后。有人来问此义。顶生大王临命终时。有何言教。设有此问。当何以报之。顶生圣王报曰。若使我命终。命终之后有人问者。以此报之。顶生王者。领此四天下而无厌足。复至三十三天。在彼经数百千岁。意犹生贪。欲害天帝。便自堕落。即取命终。

汝今。阿难。勿怀狐疑。尔时。顶生王者岂异人乎。莫作是观。所以然者。时顶生王者即我身是。尔时。我领此四天下。及至三十三天。于五欲中。无有厌足。阿难。当以此方便。证知所趣。兴贪欲心。倍增其想。于爱欲中而无厌足。欲求厌足。当从圣贤智慧中求。

尔时。世尊于大众中。便说此偈。

&nbsp;&nbsp;&nbsp;&nbsp;贪淫如时雨&nbsp;&nbsp;&nbsp;&nbsp;于欲无厌足

&nbsp;&nbsp;&nbsp;&nbsp;乐少而苦多&nbsp;&nbsp;&nbsp;&nbsp;智者所屏弃

&nbsp;&nbsp;&nbsp;&nbsp;正使受天欲&nbsp;&nbsp;&nbsp;&nbsp;五乐而自娱

&nbsp;&nbsp;&nbsp;&nbsp;不如断爱心&nbsp;&nbsp;&nbsp;&nbsp;正觉之弟子

&nbsp;&nbsp;&nbsp;&nbsp;贪欲延亿劫&nbsp;&nbsp;&nbsp;&nbsp;福尽还入狱

&nbsp;&nbsp;&nbsp;&nbsp;受乐讵几时&nbsp;&nbsp;&nbsp;&nbsp;辄受地狱痛

是故。阿难。当以此方便。知于欲而去欲。永不兴其想。当作是学。

尔时。阿难闻佛所说。欢喜奉行。

#### （七）

闻如是。

一时。佛在舍卫国祇树给孤独园。

尔时。生漏婆罗门便往至世尊所。共相问讯。在一面坐。是时。生漏婆罗门白世尊曰。当云何观恶知识人。

世尊告曰。当观如观月。

婆罗门曰。当云何观善知识。

世尊告曰。当观如观月。

婆罗门曰。沙门瞿昙今所说者。略说其要。未解广义。唯愿瞿昙广普说义。使未解者解。

世尊告曰。婆罗门。谛听。谛听。善思念之。吾当与汝广演其义。

婆罗门对曰。如是。瞿昙。生漏婆罗门从佛受教。

世尊告曰。犹如。婆罗门。月末之月。昼夜周旋。但有其损。未有其盈。彼以减损。或复有时而月不现。无有见者。此亦如是。婆罗门。若恶知识。经历昼夜。渐无有信。无有戒。无有闻。无有施。无有智慧。彼以无有信．戒．闻．施．智慧。是时彼恶知识身坏命终。入地狱中。是故。婆罗门。我今说是恶知识者。犹如月末之月。

犹如。婆罗门。月初生时。随所经过日夜。光明渐增。稍稍盛满。便于十五日具足盛满。一切众生靡不见者。如是。婆罗门。若善知识。经历日夜。增益信．戒．闻．施．智慧。彼以增益信．戒．施．闻．智慧。尔时善知识身坏命终。生天上善处。是故。婆罗门。我今说此善知识所趣。犹月盛满。

尔时。世尊便说此偈。

&nbsp;&nbsp;&nbsp;&nbsp;若人有贪欲&nbsp;&nbsp;&nbsp;&nbsp;嗔恚痴不尽

&nbsp;&nbsp;&nbsp;&nbsp;于善渐有减&nbsp;&nbsp;&nbsp;&nbsp;犹如月向尽

&nbsp;&nbsp;&nbsp;&nbsp;若人无贪欲&nbsp;&nbsp;&nbsp;&nbsp;嗔恚痴亦尽

&nbsp;&nbsp;&nbsp;&nbsp;于善渐有增&nbsp;&nbsp;&nbsp;&nbsp;犹如月盛满

是故。婆罗门。当学如月初。

尔时。生漏婆罗门白世尊曰。善哉。瞿昙。犹如屈者得伸。冥者见明。迷者见路。于闇冥然明。此亦如是。沙门瞿昙无数方便为我说法。我今自归世尊及法．众僧。自今以往。听我为优婆塞。尽形寿不杀生。

尔时。生漏闻佛所说。欢喜奉行。

#### （八）

闻如是。

一时。佛在舍卫国祇树给孤独园。

尔时。世尊告诸比丘。我今当说善知识法。亦当说恶知识法。谛听。谛听。善思念之。

诸比丘对曰。如是。世尊。尔时。诸比丘从佛受教。

世尊告曰。彼云何名为恶知识法。于是。比丘。恶知识人便生此念。我于豪族出家学道。余比丘者卑贱家出家。依己姓望。毁訾余人。是谓名为恶知识法。

复次。恶知识人便生此念。我极精进奉诸正法。余比丘者不精进持戒。复以此义。毁呰他人。而自贡高。是谓为恶知识法。

复次。恶知识者复作是念。我三昧成就。余比丘者无有三昧。心意错乱。而不一定。彼依此三昧。常自贡高。毁呰他人。是谓名为恶知识法。

复次。恶知识复作是念。我智慧第一。此余比丘无有智慧。彼依此智慧。而自贡高。毁呰他人。是谓名为恶知识法。

复次。恶知识人复作是念。我今常得饭食．床褥．卧具．病瘦医药。此余比丘不能得此供养之具。彼依此利养之物。而自贡高。毁呰他人。是谓名为恶知识法。是谓。比丘。恶知识人行此邪业。

彼云何为善知识之法。于是。比丘。善知识人不作是念。我豪族家生。此余比丘不是豪族家。己身与彼而无有异。是谓名为善知识法。

复次。善知识人不作是念。我今持戒。此余比丘不持戒行。己身与彼无有增减。彼依此戒。不自贡高。不毁他人。是谓。比丘。名为善知识法。

复次。比丘。善知识人复不作是念。我三昧成就。此余比丘意乱不定。己身与彼亦无增减。彼依此三昧。不自贡高。亦不毁呰他人。是谓。比丘。名为善知识法。

复次。比丘。善知识人不作是念。我智慧成就。此余比丘无有智慧。己身与彼亦无增减。彼依此智慧。不自贡高。亦不毁他人。是谓。比丘。名为善知识法。

复次。比丘。善知识人不作是念。我能得衣被．饭食．床褥．卧具．疾病医药。此余比丘不能得衣被．饭食．床褥．卧具．疾病医药。己身与彼亦无增减。彼依此利养。不自贡高。亦不毁他人。是谓。比丘。名为善知识法。

尔时。世尊告诸比丘。我今与汝分别恶知识法。亦复与汝说善知识法。是故。诸比丘。恶知识法当共远离。善知识法念共修行。如是。诸比丘。当作是学。

尔时。诸比丘闻佛所说。欢喜奉行。

#### （九）

闻如是。

一时。佛在释翅尼拘留园。与大比丘众五百人俱。

尔时。国中豪贵诸大释种五百余人。欲有所论。集普义讲堂。尔时。世典婆罗门便往诣彼释种所。语彼释种言。云何。诸君。此中颇有沙门．婆罗门及世俗人。能与吾共论议乎。

尔时。众多释报世典婆罗门曰。此中今有二人。高才博学。居在迦毗罗越国。云何为二人。一名周利槃特比丘。二名瞿昙．释种如来．至真．等正觉。众中少知无闻。亦无智慧。言语丑陋。不别去就。如此槃特之比。又此迦维罗越一国之中。无知无闻。亦无黠慧。为人丑陋。多诸秽恶。如此瞿昙之比。汝今可与彼论议。设婆罗门能与彼二人论议得胜者。我等五百余人。便当供养随时所须。亦当相惠千镒纯金。

尔时。婆罗门便生此心。此迦毗罗越释种。悉皆聪明。多诸技术。奸宄虚伪。无有正行。设吾与彼二人论议而得胜者。何足为奇。或复彼人得吾便者。便为愚者所伏。思此二理。吾不堪与彼论议也。作是语已。便退而去。

是时。周利槃特到时持钵。入迦毗罗越乞食。时。世典婆罗门遥见周利槃特来。便作是念。我今当往问彼人义。时。世典婆罗门便往至比丘所。语周利槃特曰。沙门。为字何等。

周利槃特曰。止。婆罗门。何须问字。所以来此欲问义者。时可问之。婆罗门言。沙门。能与吾共论议乎。

周利槃特言。我今尚能与梵天论议。何况与汝盲无目人乎。

婆罗门言。盲者即非无目人乎。无目则非盲耶。此是一义。岂非烦重。

是时。周利槃特便腾逝空中作十八变。尔时。婆罗门便作是念。此沙门止有神足。不解论议。设当与吾解此义者。身便当与作弟子。

是时。尊者舍利弗以天耳听闻有是语。周利槃特与世典婆罗门作此论议。是时。尊者舍利弗即变身作槃特形。隐槃特形。使不复现。语婆罗门曰。汝婆罗门。若作是念。此沙门止有神足。不堪论议者。汝今谛听。吾当说之。报汝向议。依此论本。当更引喻。汝今。婆罗门。名字何等。

婆罗门曰。吾名梵天。

周利槃特问曰。汝是丈夫乎。

婆罗门曰。吾是丈夫。

复问。是人乎。

婆罗门报曰。是人。

周利槃特问曰。云何。婆罗门。丈夫亦是人。人亦是丈夫。此亦是一义。岂非烦重乎。然婆罗门。盲与无目。此义不同。

婆罗门曰。云何。沙门。名之为盲。

周利槃特曰。犹如不见今世．后世。生者．灭者。善色．恶色。若好．若丑。众生所造善恶之行。如实而不知。永无所睹。故称之为盲。

婆罗门曰。云何为无眼者乎。

周利槃特曰。眼者。无上智慧之眼。彼人无此智慧之眼。故称之为无目也。

婆罗门言。止。止。沙门。舍此杂论。我今欲问深义。云何。沙门。颇不依法得涅槃乎。

周利报曰。不依五盛阴而得涅槃。

婆罗门曰。云何。沙门。此五盛阴有缘生耶。无缘生乎。

周利槃特对曰。此五盛阴有缘生。非无缘也。

婆罗门曰。何等是五盛阴缘。

比丘曰。爱是缘也。

婆罗门曰。何者是爱。

比丘报曰。生者是也。

婆罗门曰。何者名为生。

比丘曰。即爱是也。

婆罗门曰。爱有何道。

沙门曰。贤圣八品道是。所谓正见．正业．正语．正命．正行．正方便．正念．正定。是谓名为贤圣八品道。

尔时。周利槃特广为说法已。婆罗门从比丘闻如此教已。诸尘垢尽。得法眼净。即于其处。身中刀风起而命终。是时。尊者舍利弗还复其形。飞在空中。还诣所止。

是时。尊者周利槃特比丘往至普集讲堂。众多释种所。到已。语彼释言。汝等速办苏油．薪柴。往耶维世典婆罗门。是时。释种即办苏．油。往耶维世典婆罗门。于四道头起鍮婆。各各相率。便往至尊者周利槃特比丘所。到已。头面礼足。在一面坐。

时。诸释种以此偈。向尊者周利槃特说曰。

&nbsp;&nbsp;&nbsp;&nbsp;耶维起鍮婆&nbsp;&nbsp;&nbsp;&nbsp;不违尊者教

&nbsp;&nbsp;&nbsp;&nbsp;我等获大利&nbsp;&nbsp;&nbsp;&nbsp;得遇此福祐

是时。尊者周利槃特便以此偈而报释曰。

&nbsp;&nbsp;&nbsp;&nbsp;今转尊法轮&nbsp;&nbsp;&nbsp;&nbsp;降伏诸外道

&nbsp;&nbsp;&nbsp;&nbsp;智慧如大海&nbsp;&nbsp;&nbsp;&nbsp;此来降梵志

&nbsp;&nbsp;&nbsp;&nbsp;所作善恶行&nbsp;&nbsp;&nbsp;&nbsp;去来今现在

&nbsp;&nbsp;&nbsp;&nbsp;亿劫不忘失&nbsp;&nbsp;&nbsp;&nbsp;是故当作福

是时。尊者周利槃特广与彼诸释种说法已。诸释白周利槃特言。若尊者须衣被．饮食．床褥．卧具．病瘦医药。我等尽当事事供给。唯愿受请。勿拒微情。时。尊者周利槃特默然可之。

尔时。诸释种闻尊者周利槃特所说。欢喜奉行。

#### （一○）

闻如是。

一时。佛在罗阅城迦兰陀竹园所。与大比丘五百人俱。

尔时。提婆达兜恶人便往至婆罗留支王子所。告王子言。昔者。民氓寿命极长。如今人寿不过百年。王子当知。人命无常。备不登位。中命终者不亦痛哉。王子。时可断父王命。统领国人。我今当杀沙门瞿昙。作无上至真．等正觉。于摩竭国界。新王．新佛。不亦快哉。如日贯云。靡所不照。如月云消。众星中明。尔时。婆罗留支王子即收父王。著铁牢中。更立臣佐。统领人民。

尔时。有众多比丘入罗阅城乞食。便闻提婆达兜教王子收父王。著铁牢中。更立臣佐。是时。众多比丘乞食。还归所在。摄举衣钵。往至世尊所。头面礼足。白世尊曰。朝入城乞食。闻提婆达兜愚人教王子使收父王。闭著牢狱。更立臣佐。复敕王子言。汝杀父王。我害如来。于此摩竭国界。新王．新佛。不亦快哉。

尔时。臣佐亦行非法。臣佐已行非法。尔时王太子亦行非法。太子已行非法。尔时群臣．长吏亦行非法。群臣．长吏已行非法。尔时国界人民亦行非法。国界人民已行非法。尔时人众兵马亦行非法。兵众已行非法。尔时日月倒错运度失时。日月已失时。便无年岁。已无年岁。日差月错。无复精光。日月已无精光。尔时星宿现怪。星宿已现变怪。便有暴风起。已有暴风起。神祇嗔恚。神祇已嗔恚。尔时风雨不时。尔时谷子在地者便不长大。人民之类．蜎飞蠕动。颜色改变。寿命极短。

若复有时。王法治正。尔时群臣亦行正法。群臣已行正法。时王太子亦行正法。王太子已行正法。尔时长吏亦行正法。长吏已行正法。国界人民亦行正法。日月顺常。风雨以时。灾怪不现。神祇欢喜。五谷炽盛。君臣和穆相视。如兄如弟。终无增损。有形之类。颜色光润。食自消化。无有灾害。寿命极长。人所爱敬。

尔时。世尊便说此偈。

&nbsp;&nbsp;&nbsp;&nbsp;犹如牛渡水&nbsp;&nbsp;&nbsp;&nbsp;导者而不正

&nbsp;&nbsp;&nbsp;&nbsp;一切皆不正&nbsp;&nbsp;&nbsp;&nbsp;斯由本导故

&nbsp;&nbsp;&nbsp;&nbsp;众生亦如是&nbsp;&nbsp;&nbsp;&nbsp;众中必有导

&nbsp;&nbsp;&nbsp;&nbsp;导者行非法&nbsp;&nbsp;&nbsp;&nbsp;况复下细人

&nbsp;&nbsp;&nbsp;&nbsp;萠类尽受苦&nbsp;&nbsp;&nbsp;&nbsp;由王法不正

&nbsp;&nbsp;&nbsp;&nbsp;以知非法行&nbsp;&nbsp;&nbsp;&nbsp;一切民亦然

&nbsp;&nbsp;&nbsp;&nbsp;犹如牛渡水&nbsp;&nbsp;&nbsp;&nbsp;导者而行正

&nbsp;&nbsp;&nbsp;&nbsp;从者亦皆正&nbsp;&nbsp;&nbsp;&nbsp;斯由本导故

&nbsp;&nbsp;&nbsp;&nbsp;众生亦如是&nbsp;&nbsp;&nbsp;&nbsp;众中必有导

&nbsp;&nbsp;&nbsp;&nbsp;导者行正法&nbsp;&nbsp;&nbsp;&nbsp;况复下庶人

&nbsp;&nbsp;&nbsp;&nbsp;萠类尽受乐&nbsp;&nbsp;&nbsp;&nbsp;由王法教正

&nbsp;&nbsp;&nbsp;&nbsp;以知正法行&nbsp;&nbsp;&nbsp;&nbsp;一切民亦然

是故。诸比丘。当舍非法而行正法。如是。诸比丘。当作是学。

尔时。诸比丘闻佛所说。欢喜奉行。
