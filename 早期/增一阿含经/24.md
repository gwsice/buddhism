## 增壹阿含经卷第二十四

东晋罽宾三藏瞿昙僧伽提婆译

### 善聚品第三十二

#### （一） <a name="32_1"></a>

闻如是。

一时。佛在舍卫国祇树给孤独园。

尔时。世尊告诸比丘。我今当说善聚。汝等善思念之。

诸比丘对曰。如是。世尊。诸比丘从佛受教。

世尊告曰。彼云何名为善聚。所谓五根是也。云何为五。所谓信根．精进根．念根．定根．慧根。是谓。比丘。有此五根。若有比丘修行五根者。便成须陀洹。得不退转法。必成至道。转进其行成斯陀含。而来此世尽其苦际。转进其道成阿那含。不复来此世。即复取般涅槃。转进其行。有漏尽。成无漏心解脱．智慧解脱。自身作证而自游戏。生死已尽。梵行已立。所作已办。更不复受胎。如实知之。

言善聚者。即五根是也。所以然者。此最大聚。众聚中妙。若不行此法者。则不成须陀洹．斯陀含．阿那含．阿罗汉．辟支佛。及如来．至真．等正觉也。<a name="san-cheng"></a>若得此五根者。便有四果．三乘之道。言善聚者。此五根为上。是故。诸比丘。当求方便。行此五根。如是。诸比丘。当作是学。

尔时。诸比丘闻佛所说。欢喜奉行。

#### （二） <a name="32_2"></a>

闻如是。

一时。佛在舍卫国祇树给孤独园。

尔时。世尊告诸比丘。我今当说不善之聚。汝等当善思念之。

诸比丘对曰。如是。世尊。尔时。诸比丘从佛受教。

世尊告曰。彼云何名为不善聚。所谓五盖。云何为五。贪欲盖．嗔恚盖．睡眠盖．调戏盖．疑盖。是谓名为五盖。欲知不善聚者。此名为五盖。所以然者。比丘当知。若有此五盖。便有畜生．饿鬼．地狱之分。诸不善法皆由此起。是故。诸比丘。当求方便。灭贪欲盖．嗔恚盖．睡眠盖．调戏盖．疑盖。如是。诸比丘。当作是学。

尔时。诸比丘闻佛所说。欢喜奉行。

#### （三） <a name="32_3"></a>

闻如是。

一时。佛在舍卫国祇树给孤独园。

尔时。世尊告诸比丘。承事礼佛有五事功德。云何为五。一者端正。二者好声。三者多财饶宝。四者生长者家。五者身坏命终。生善处天上。所以然者。如来无与等也。如来有信．有戒．有闻．有慧．有善色成就。是故成就五功德。

复以何因缘礼佛而得端正。以见佛形像已。发欢喜心。以此因缘而得端正。复以何因缘得好音声。以见如来形像已。三自称号。南无如来．至真．等正觉。以此因缘得好音声。复以何因缘多财饶宝。缘彼见如来而作大施。散华．然灯。及余所施之物。以此因缘获大财宝。复以何因缘生长者家。若见如来形已。心无染著。右膝著地。长跪叉手。至心礼佛。以此因缘生长者家。复以何因缘。身坏命终。生善处天上。诸佛世尊常法。诸有众生。以五事因缘礼如来者。便生善处天上。是谓。比丘。有此五因缘礼佛功德。是故。诸比丘。若有善男子．善女人欲礼佛者。当求方便。成此五功德。如是。诸比丘。当作是学。

尔时。诸比丘闻佛所说。欢喜奉行。

#### （四）<a name="4"></a> <a name="32_4"></a>

[南传中部 第130经 天使经](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E4%B8%AD%E9%83%A8/130%20%E5%A4%A9%E4%BD%BF%E7%BB%8F.md)

[北传汉译 中阿含六四、天使经](https://github.com/gwsice/buddhism/blob/master/%E6%97%A9%E6%9C%9F/%E4%B8%AD%E9%98%BF%E5%90%AB%E7%BB%8F/12.md#tian-shi-jing)

闻如是。

一时。佛在舍卫国祇树给孤独园。

尔时。世尊告诸比丘。犹如屋舍有两门相对。有人在中住。复有人在上住。观其下出入行来皆悉知见。我亦如是。以天眼观众生之类。生者．终者．善趣．恶趣．善色．恶色．若好．若丑。随行所种。皆悉知之。

若复有众生。身行善。口行善。意行善。不诽谤贤圣。行正见法与等见相应。身坏命终。生善处天上。是谓名众生行善。若复有众生。行此善法不造恶行。身坏命终。来生人中。若复有众生。身．口．意行恶。造不善行。命终之后。生饿鬼中。或复有众生。身．口．意行恶。诽谤贤圣与邪见相应。命终之后。生畜生中。或复有众生。身．口．意行恶。造不善行。诽谤贤圣。命终之后。生地狱中。

是时。狱卒将此罪人示阎罗王。并作是说。大王当知。此人前世身意行恶。作诸恶行已。生此地狱中。大王。当观此人以何罪治。是时。阎罗王渐与彼人私问其罪。告彼人曰。云何。男子。汝本前世为人身时。不见人有生者得作人身。处胎之时极为困厄。痛实难处。及其长大。将养乳哺。沐浴身体耶。是时。罪人报曰。实见。大王。阎罗王曰。云何。男子。汝自不知生法之要行耶。身．口．意法修诸善趣。罪人报曰。如是。大王。如大王教。但为愚惑。不别善行。阎罗王曰。如卿所说。其事不异。亦复知卿不作身．口．意行。但为今日。当究汝放逸罪行。非父母为。亦非国王．大臣之所为也。本自作罪。今自受报。是时。阎罗王先问其罪。却敕治之。

次复第二天使问彼人曰。汝本为人时。不见老人形体极劣。行步苦竭。衣裳垢坌。进止战掉。气息呻吟。无复少壮之心。是时。罪人报曰。如是。大王。我已见之。阎罗王报曰。汝当自知。我今亦有此形老之法。为老所厌。当修其善行。罪人报曰。如是。大王。尔时。实不信之。阎罗王报曰。我实知之。汝不作身．口．意行。今当治汝罪。使后不犯。汝所作恶。非父母为。亦非国王．大臣．人民所造。汝今自造其罪。当自受报。是时。阎罗王以此第二天使约敕已。

复以第三天使告彼人曰。汝前身作人时。不见有病人乎。卧在屎尿之上。不能自起居。罪人报曰。如是。大王。我实见之。阎罗王曰。云何。男子。汝不自知。我亦当有此病。不免此患。罪人报曰。实尔。大王。我实不见之。阎罗王曰。我亦知之。愚惑不解。我今当处汝罪。使后不犯此之罪行。非父．非母为。亦非国王．大臣之所造作。是时。阎罗王以此教敕已。

复以第四天使告彼人曰。云何。男子。身如枯木。风去火歇而无情想。五亲围绕而号哭。罪人报曰。如是。大王。我已见之。阎罗王曰。汝何故不作是念。我亦当不免此死。罪人报曰。实尔。大王。我实不觉。阎罗王曰。我亦信汝不觉此法。今当治汝使后不犯。此不善之罪。非父．非母为。亦非国王．大臣．人民所造。汝本自作。今自受罪。

是时。阎罗王复以第五天使告彼人曰。汝本为人时。不见有贼穿墙破舍。取他财宝。或以火烧。或道路隐藏。设当为国王所擒得者。或截手足。或取杀之。或闭著牢狱。或反缚诣市。或使负沙石。或取倒悬。或攒箭射。或以融铜而灌其身。或以火炙。或剥其皮还使食之。或开其腹以草擆之。或以汤中煮之。或以刀斫轮轹其头。或以象脚蹈杀。或著标头乃至于死。罪人报曰。我实见之。阎罗王曰。汝何故私盗他物。情知有事何为犯之。如是。大王。我实愚惑。阎罗王曰。我亦信汝所言。今当治汝罪。使后不犯。此之罪者。非父母为。亦非国王．大臣．人民所为。自作其罪。还自受报。

是时。阎罗王以问罪已。便敕狱卒。速将此人往著狱中。是时。狱卒受王教令。将此罪人往著狱中。地狱左侧极为火然。铁城．铁廓。地亦铁作。有四城门极为臭处。如似屎尿所见染污。刀山．剑树围绕四面。复以铁疏笼而覆其上。

尔时。世尊便说此偈。

&nbsp;&nbsp;&nbsp;&nbsp;四壁四城门&nbsp;&nbsp;&nbsp;&nbsp;广长实为牢

&nbsp;&nbsp;&nbsp;&nbsp;铁笼之所覆&nbsp;&nbsp;&nbsp;&nbsp;求出无有期

&nbsp;&nbsp;&nbsp;&nbsp;彼时铁地上&nbsp;&nbsp;&nbsp;&nbsp;火然极为炽

&nbsp;&nbsp;&nbsp;&nbsp;壁方百由旬&nbsp;&nbsp;&nbsp;&nbsp;洞然一种色

&nbsp;&nbsp;&nbsp;&nbsp;中央有四柱&nbsp;&nbsp;&nbsp;&nbsp;睹之实恐畏

&nbsp;&nbsp;&nbsp;&nbsp;及其剑树上&nbsp;&nbsp;&nbsp;&nbsp;铁觜乌所止

&nbsp;&nbsp;&nbsp;&nbsp;臭处实难居&nbsp;&nbsp;&nbsp;&nbsp;睹之衣毛竖

&nbsp;&nbsp;&nbsp;&nbsp;种种之畏器&nbsp;&nbsp;&nbsp;&nbsp;隔子有十六

比丘当知。是时。狱卒以若干苦痛[歹\*支]打此人。若彼罪人举脚著狱中时。血肉斯尽。唯有骨在。是时。狱卒将此罪人。复以利斧斫其形体。苦痛难计。求死不得。要当罪灭之后。尔乃得脱。彼于人间所作罪业。要使除尽。后乃得出。

是时。彼狱卒将此罪人。缘刀剑树。或上或下。是时。罪人以在树上。便为此铁觜乌所食。或啄其头。取脑食之。或取手脚。打骨取髓。然罪未毕。若罪毕者。然后乃出。

是时。狱卒取彼罪人使抱热铜柱坐。前世时。喜淫泆故。故致此罪。为罪所追。终不得脱。是时。狱卒从脚跟拔筋。乃至项中而前挽之。或使车载。或进．或退不得自在。其中受苦不可称计。要当使罪灭。然后乃出。

是时。狱卒取彼罪人。著火山上驱使上下。是时。极为烂尽。然后乃出。是时。罪人由此因缘求死不得。要当使罪除尽。然后乃出。

是时。狱卒复取罪人。拔其舌掷著背后。于中受苦不可称计。求死不得。是时。狱卒复取罪人著刀山上。或断其脚。或断其头。或断其手。要当使罪灭。然后乃出。

是时。狱卒复以热大铁叶覆罪人身。如生时著衣。当时苦痛毒为难处。皆由贪欲之故。故致斯罪。是时。狱卒复使罪人。五种作役。驱令偃卧。取其铁钉钉其手足。复以一钉而钉其心。于中受斯苦痛。实不可言。要当使罪灭。然后乃出。

是时。狱卒复取罪人。颠倒其身。举著镬中。时。身至下皆悉烂尽。若还至上亦复烂尽。若至四边亦复烂尽。酸楚毒痛不可称计。现亦烂。不现亦烂。犹如大釜而煮小豆。或上或下。今此罪人亦复如是。现亦烂。不现亦烂。于中受苦不可称计。要当受罪毕。然后乃出。

比丘当知。或复有时彼地狱中。经历数年。东门乃开。是时。罪人复往趣门。门自然闭。是时。彼人皆悉倒地。于中受苦不可具称。或时。各各自称怨债。我由汝等。不得出门。

尔时。世尊便说此偈。

&nbsp;&nbsp;&nbsp;&nbsp;愚者常喜悦&nbsp;&nbsp;&nbsp;&nbsp;亦如光音天

&nbsp;&nbsp;&nbsp;&nbsp;智者常怀忧&nbsp;&nbsp;&nbsp;&nbsp;如似狱中囚

是时。大地狱中经历百千万岁。北门复开。是时。罪人复向北门。门便复闭。要当使罪灭。然后乃出。是时。彼罪人复经数百万岁。乃复得出。人中所作罪。要当使毕。是时。狱卒复取罪人。以铁斧斫罪人身。经尔许之罪。使令更之。要当使罪苦毕尽。然后乃出。

比丘当知。或复有时彼东门复更一开。是时。彼众生复诣东门。门复自闭而不得出。设复得出。外复有大山。而往趣之。彼入山中。为两山所压犹如压麻油。于中受苦不可称计。要当苦尽。然后乃出。尔时。彼罪人转得前进。复值热灰地狱。纵广数千万由旬。于中受苦不可称计。要当毕其罪原。然后乃出。转复前进。次有刀刺地狱。是时。罪人复入此刀刺地狱中。便有大风起。坏此罪人身体筋骨。于中受苦不可称计。要当罪灭。然后乃出。

次复。有大热灰地狱。是时。罪人复入此大热灰地狱中。形体融烂。受苦无量。要当使罪灭。然后乃出。是时。罪人虽得出此热灰地狱。复值刀剑地狱。纵广数千万里。是时。罪人入此刀剑地狱中。于中受苦不可称计。要当使罪灭。然后乃出。

次复。有沸屎地狱。中有细虫。入骨彻髓食此人。虽得出此地狱。前值狱卒。是时。狱卒问罪人曰。卿等欲何所至。为从何来。罪人报曰。我等不知所从来处。亦复不知当何所至。但我等今日极为饥困。意欲须食。狱卒报曰。我等当相供给。是时。狱卒取罪人仰卧。取大热铁丸。使罪人吞之。然罪人受苦不可称计。是时。热铁丸从口下过。肠胃烂尽。受苦难量。要当使罪灭。然后乃出。

然彼罪人不堪受此苦痛。还复入热屎地狱．刀剑地狱．大热灰地狱。还来经尔许地狱。是时。彼众生不堪受苦。还回头至热屎地狱中。是时。狱卒语彼众生曰。卿等欲何所至。为从何来。罪人报曰。我等不能自知为从何所来。今复不知当何所至。狱卒问曰。今须何物。罪人报曰。我等极渴。欲须水饮。是时。狱卒取罪人仰卧。融铜灌口。使令下过。于中受罪不可具计。要当使罪灭。然后乃出。是时。彼人不堪受此苦。还入沸屎地狱．剑树地狱．热灰地狱。还入大地狱中。

比丘当知。尔时。罪人苦痛。难可称计。设彼罪人眼见色者。心不爱乐。设复闻声．嗅香．知味．身更细滑．意知法。皆起嗔恚。所以然者。由本不作善行之报。恒作恶业。故致斯罪。

是时。阎罗王敕彼罪人曰。卿等不得善利。昔在人中受人中福。身．口．意行不与相应。亦不惠施．仁爱．利人．等利。以是之故。今受此苦。此之恶行。非父母为。亦非国王．大臣之所为也。诸有众生身．口．意清净。无有沾污。如似光音天。诸有众生作诸恶行。如似地狱中。卿等身．口．意不净。故致斯罪。比丘当知。阎罗王便作是说。我当何日脱此苦难。于人中生。已得人身。便得出家。剃除须发。著三法衣。出家学道。阎罗王尚作是念。何况汝等今得人身。得作沙门。是故。诸比丘。常当念行身．口．意行。无令有缺。当灭五结。修行五根。如是。诸比丘。当作是学。

尔时。诸比丘闻佛所说。欢喜奉行。

#### （五） <a name="32_5"></a>

闻如是。

一时。佛在舍卫国东苑鹿母园中。与大比丘众五百人俱。

是时。世尊七月十五日于露野地敷座。比丘僧前后围绕。佛告阿难曰。汝今于露地速击揵椎。所以然者。今七月十五日是受岁之日。

是时。尊者阿难右膝著地。长跪叉手。便说此偈。

&nbsp;&nbsp;&nbsp;&nbsp;净眼无与等&nbsp;&nbsp;&nbsp;&nbsp;无事而不练

&nbsp;&nbsp;&nbsp;&nbsp;智慧无染著&nbsp;&nbsp;&nbsp;&nbsp;何等名受岁

尔时。世尊复以偈报阿难曰。

&nbsp;&nbsp;&nbsp;&nbsp;受岁三业净&nbsp;&nbsp;&nbsp;&nbsp;身口意所作

&nbsp;&nbsp;&nbsp;&nbsp;两两比丘对&nbsp;&nbsp;&nbsp;&nbsp;自陈所作短

&nbsp;&nbsp;&nbsp;&nbsp;还自称名字&nbsp;&nbsp;&nbsp;&nbsp;今日众受岁

&nbsp;&nbsp;&nbsp;&nbsp;我亦净意受&nbsp;&nbsp;&nbsp;&nbsp;唯愿原其过

尔时。阿难复以偈问其义曰。

&nbsp;&nbsp;&nbsp;&nbsp;过去恒沙佛&nbsp;&nbsp;&nbsp;&nbsp;辟支及声闻

&nbsp;&nbsp;&nbsp;&nbsp;尽是诸佛法&nbsp;&nbsp;&nbsp;&nbsp;独是释迦文

尔时。佛复以偈报阿难曰。

&nbsp;&nbsp;&nbsp;&nbsp;恒沙过去佛&nbsp;&nbsp;&nbsp;&nbsp;弟子清净心

&nbsp;&nbsp;&nbsp;&nbsp;皆是诸佛法&nbsp;&nbsp;&nbsp;&nbsp;非今释迦文

&nbsp;&nbsp;&nbsp;&nbsp;辟支无此法&nbsp;&nbsp;&nbsp;&nbsp;无岁无弟子

&nbsp;&nbsp;&nbsp;&nbsp;独逝无伴侣&nbsp;&nbsp;&nbsp;&nbsp;不与他说法

&nbsp;&nbsp;&nbsp;&nbsp;当来佛世尊&nbsp;&nbsp;&nbsp;&nbsp;恒沙不可计

&nbsp;&nbsp;&nbsp;&nbsp;彼亦受此岁&nbsp;&nbsp;&nbsp;&nbsp;如今瞿昙法

是时。尊者阿难闻此语已。欢喜踊跃。不能自胜。即升讲堂。手执揵椎。并作是说。我今击此如来信鼓。诸有如来弟子众者。尽当普集。

尔时。复说此偈。

&nbsp;&nbsp;&nbsp;&nbsp;降伏魔力怨&nbsp;&nbsp;&nbsp;&nbsp;除结无有余

&nbsp;&nbsp;&nbsp;&nbsp;露地击揵椎&nbsp;&nbsp;&nbsp;&nbsp;比丘闻当集

&nbsp;&nbsp;&nbsp;&nbsp;诸欲闻法人&nbsp;&nbsp;&nbsp;&nbsp;度流生死海

&nbsp;&nbsp;&nbsp;&nbsp;闻此妙响音&nbsp;&nbsp;&nbsp;&nbsp;尽当运集此

尔时。尊者阿难已击揵椎。至世尊所。头面礼足。在一面住。白世尊言。今正是时。唯愿世尊何所敕使。

是时。世尊告阿难曰。汝随次坐。如来自当知时。是时。世尊坐于草座告诸比丘。汝等尽当坐于草座。

诸比丘对曰。如是。世尊。时。诸比丘各坐草座。

是时。世尊默然观诸比丘已。便敕诸比丘。我今欲受岁。我无过咎于众人乎。又不犯身．口．意。如来说此语已。诸比丘默然不对。是时。复再三告诸比丘。我今欲受岁。然我无过于众人乎。

是时。尊者舍利弗即从坐起。长跪叉手。白世尊言。诸比丘众观察如来。无身．口．意过。所以然者。世尊今日不度者度。不脱者脱。不般涅槃者令般涅槃。无救者为作救护。盲者作眼目。为病者作大医王。三界独尊无能及者。最尊．最上。未起道意者使发道意。众人未寤尊令寤之。未闻法者使令闻之。为迷者作径路。恒以正法。以此事缘。如来无咎于众人。亦无身．口．意过。

是时。舍利弗白世尊言。我今向如来自陈。然无咎于如来及比丘僧乎。

世尊告曰。汝今。舍利弗。都无身．口．意所作非行。所以然者。汝今智慧无能及者。种种智慧．无量智慧．无边之智．无与等智．疾智．捷智．甚深之智．平等之智。少欲知足。乐静之处。多诸方便。念不错乱。总持三昧。根原具足。戒成就．三昧成就．智慧成就．解脱成就．解脱见慧成就。勇悍能忍。所说无恶。不为非法。心性庠序。不行卒暴。犹如转轮圣王最大太子。当绍王位。转于法轮。舍利弗亦如是。转于无上法轮。诸天．世人及龙．鬼．魔．若魔天本所不转。汝今所说。常如法义。未曾违理。

是时。舍利弗白佛言。此五百比丘尽当受岁。此五百人尽无咎于如来乎。

世尊告曰。亦不责此五百比丘身．口．意行。所以然者。此舍利弗大众之中极为清净。无有瑕秽。今此众中最小下坐。得须陀洹道。必当上及不退转法。以是之故。我不怨责此众。

尔时。多耆奢在此众中即从坐起。前至世尊所。头面礼足。白世尊言。我今堪任欲有所论。

世尊告曰。欲有所说。今正是时。

多耆奢即于佛前叹佛及比丘僧。而说此偈。

&nbsp;&nbsp;&nbsp;&nbsp;十五清净日&nbsp;&nbsp;&nbsp;&nbsp;五百比丘集

&nbsp;&nbsp;&nbsp;&nbsp;诸结缚悉解&nbsp;&nbsp;&nbsp;&nbsp;无爱更不生

&nbsp;&nbsp;&nbsp;&nbsp;转轮大圣王&nbsp;&nbsp;&nbsp;&nbsp;群臣所围绕

&nbsp;&nbsp;&nbsp;&nbsp;普遍诸世界&nbsp;&nbsp;&nbsp;&nbsp;天上及世间

&nbsp;&nbsp;&nbsp;&nbsp;大将人中尊&nbsp;&nbsp;&nbsp;&nbsp;为人作导师

&nbsp;&nbsp;&nbsp;&nbsp;弟子乐徒从&nbsp;&nbsp;&nbsp;&nbsp;三达六通彻

&nbsp;&nbsp;&nbsp;&nbsp;皆是真佛子&nbsp;&nbsp;&nbsp;&nbsp;无有尘垢者

&nbsp;&nbsp;&nbsp;&nbsp;能断欲爱刺&nbsp;&nbsp;&nbsp;&nbsp;今日自归命

尔时。世尊可多耆奢所说。是时。多耆奢作是念。如来今日可我所说。欢喜踊跃。不能自胜。即从坐起。礼佛却退。还就本位。

尔时。世尊告诸比丘。我声闻中第一造偈弟子。所谓多耆奢比丘是。所说无疑难。亦是多耆奢比丘是也。

尔时。诸比丘闻佛所说。欢喜奉行。

#### （六） <a name="32_6"></a>

闻如是。

一时。佛在罗阅城迦兰陀竹园所。与大比丘众五百人俱。

尔时。三十三天有一天子。身形有五死瑞应。云何为五。一者华冠自萎。二者衣裳垢坋。三者腋下流汗。四者不乐本位。五者玉女违叛。尔时。彼天子愁忧苦恼。捶胸叹息。时。释提桓因闻此天子愁忧苦恼。捶胸叹息。便敕一天子。此何等音声。乃彻此间。

彼天子报言。天子当知。今有一天子。命将欲终。有五死瑞应。一者华冠自萎。二者衣裳垢坋。三者腋下流汗。四者不乐本位。五者玉女违叛。

尔时。释提桓因往至彼欲终天子所。语彼天子言。汝今何故愁忧苦恼。乃至于斯。

天子报言。尊者因提。那得不愁忧苦恼。命将欲终。有五死怪。华萎。衣裳垢腻。腋下流汗。不乐本处。玉女违叛。今此七宝宫殿悉当忘失。及五百玉女亦当星散。我所食甘露者今无气味。

是时。释提桓因语彼天子言。汝岂不闻如来说偈乎。

&nbsp;&nbsp;&nbsp;&nbsp;一切行无常&nbsp;&nbsp;&nbsp;&nbsp;生者必有死

&nbsp;&nbsp;&nbsp;&nbsp;不生则不死&nbsp;&nbsp;&nbsp;&nbsp;此灭为最乐

汝今何故愁忧乃至于斯。一切行无常之物。欲使有常者。此事不然。

天子报言。云何。天帝。我那得不愁忧。我今天身清净无瑕秽。光喻日月。靡所不照。舍此身已。当生罗阅城中猪腹中生。生恒食屎。死时为刀所割。

是时。释提桓因语彼天子言。汝今可自归佛．法．众。若当尔时。便不堕三恶趣。

是时。天子报言。岂当以归三尊。不堕三恶趣乎。

释提桓因曰。如是。天子。其有自归三尊者。终不堕三恶趣也。如来亦说此偈。

&nbsp;&nbsp;&nbsp;&nbsp;诸有自归佛&nbsp;&nbsp;&nbsp;&nbsp;不堕三恶趣

&nbsp;&nbsp;&nbsp;&nbsp;尽漏处天人&nbsp;&nbsp;&nbsp;&nbsp;便当至涅槃

尔时。彼天问释提桓因。今如来竟为所在。

释提桓因曰。今如来在摩竭国罗阅城中。迦兰陀竹园所。与大比丘众五百人俱。

天子报言。我今无有此力。可得至彼觐省如来。

释提桓因报言。天子当知。右膝著地。长跪叉手。向下方界。而作是说。唯愿世尊善观察之。今在垂穷之地。愿矜愍之。今自归三尊。如来无所著。

是时。彼天子随释提桓因言。即便长跪向下方。自称姓名。自归佛．法．众。尽其形寿为真佛子。非用天子。如是。至三说此语已。不复处猪胎。乃当更生长者家。

是时。彼天见此缘已。即向释提桓因而说此偈。

&nbsp;&nbsp;&nbsp;&nbsp;善缘非恶缘&nbsp;&nbsp;&nbsp;&nbsp;为法非为财

&nbsp;&nbsp;&nbsp;&nbsp;导引以正道&nbsp;&nbsp;&nbsp;&nbsp;此者尊所叹

&nbsp;&nbsp;&nbsp;&nbsp;蒙尊不堕恶&nbsp;&nbsp;&nbsp;&nbsp;猪胎甚难因

&nbsp;&nbsp;&nbsp;&nbsp;自察生长者&nbsp;&nbsp;&nbsp;&nbsp;因彼当见佛

是时。天子随时寿长短。生罗阅城中大长者家。是时。长者妇自知有娠。十月欲满。生一男儿。端正无双。世之希有。是时。释提桓因以知此儿向十岁。数数往告。汝可忆本所作缘本。自言。我当因彼见佛。今正是时。可见世尊。若不往者。后必有悔。

是时。尊者舍利弗到时。著衣持钵。入罗阅城乞食。渐渐往至彼长者家。在门外静然而住。

尔时。长者子见舍利弗著衣持钵。容貌殊特。见已。便往至舍利弗前。而作是说。汝今是谁。为谁弟子。为行何法。

舍利弗言。我师出释种。于中出家学道。师名如来．至真．等正觉。恒从彼受法。

是时。小儿即向舍利弗。而说此偈。

&nbsp;&nbsp;&nbsp;&nbsp;尊今静然立&nbsp;&nbsp;&nbsp;&nbsp;持钵容貌整

&nbsp;&nbsp;&nbsp;&nbsp;今欲求何等&nbsp;&nbsp;&nbsp;&nbsp;与谁在此住

是时。舍利弗复以偈报曰。

&nbsp;&nbsp;&nbsp;&nbsp;我今不求财&nbsp;&nbsp;&nbsp;&nbsp;非食非服饰

&nbsp;&nbsp;&nbsp;&nbsp;故来为汝故&nbsp;&nbsp;&nbsp;&nbsp;善察听我语

&nbsp;&nbsp;&nbsp;&nbsp;忆汝本所说&nbsp;&nbsp;&nbsp;&nbsp;天上言誓时

&nbsp;&nbsp;&nbsp;&nbsp;人中当见佛&nbsp;&nbsp;&nbsp;&nbsp;故来相告耳

&nbsp;&nbsp;&nbsp;&nbsp;诸佛出兴难&nbsp;&nbsp;&nbsp;&nbsp;说法亦复然

&nbsp;&nbsp;&nbsp;&nbsp;人身不可获&nbsp;&nbsp;&nbsp;&nbsp;亦如优昙花

&nbsp;&nbsp;&nbsp;&nbsp;汝今随我来&nbsp;&nbsp;&nbsp;&nbsp;俱觐如来容

&nbsp;&nbsp;&nbsp;&nbsp;必当为汝说&nbsp;&nbsp;&nbsp;&nbsp;至要之善趣

是时。长者子闻舍利弗语已。即往至父母所。头面礼足。在一面立。是时。长者子白父母言。唯愿听许。至世尊所。承事礼敬。问讯康强。

父母报曰。今正是时。

长者子即集香花及好白[疊\*毛]。共尊者舍利弗。相随往至世尊所。头面礼足。在一面住。

尔时。舍利弗白世尊言。此长者子居此罗阅城中。不识三尊。唯愿世尊善与说法。令得度脱。

是时。长者子遥见世尊威容端正。诸根寂静。有三十二相．八十种好。庄严其身。亦如须弥山王。面如日月。视之无厌。前进礼足。在一面住。尔时。长者子即以香华散如来上。复以新白[疊\*毛]奉上如来。头面礼足。在一面住。

是时。世尊渐与说法。所谓论者。施论．戒论．生天之论。欲不净。漏为是大患。出家为要。是时。世尊以知小儿心开意解。诸佛世尊常所说法。苦．习．尽．道。是时世尊尽与彼长者子说。

是时。长者子即于坐上。诸尘垢尽。得法眼净。无复瑕秽。是时。长者子即从坐起。头面礼足。白世尊言。唯愿世尊听使出家。得作沙门。

世尊告曰。夫为道者。不辞父母。不得作沙门。

是时。长者子白世尊言。要当使父母听许。

世尊告曰。今正是时。

尔时。长者子即从坐起。头面礼足。便退而去。还至所在。白父母言。唯愿听许。得作沙门。

父母报言。我等今日唯有一子。然家中生业饶财多宝。行沙门法。甚为不易。

长者子报言。如来出世。亿劫乃有。甚不可遇。时时乃出耳。亦如优昙钵华时时乃有耳。如来亦复如是。亿劫乃出耳。

是时。长者子父母各共叹息而作是言。今正是时。随汝所宜。

是时。长者子头面礼足。便辞而去。往至世尊所。头面礼足。在一面立。尔时。彼长者子白世尊言。父母见听。唯愿世尊听使作道。

尔时。世尊告舍利弗。汝今度此长者子使作沙门。

舍利弗对曰。如是。世尊。尔时。舍利弗从佛受教。度作沙弥。日日教诲。

是时。彼沙弥在闲静处而自克修。所以族姓子出家学道。剃除须发。修无上梵行者。欲得离苦。是时。沙弥即成阿罗汉。往至世尊所。头面礼足。白世尊言。我今已见佛闻法。都无有疑。

世尊告曰。汝今云何见佛闻法而无狐疑。

沙弥白佛言。色者无常。无常者即是苦。苦者是无我。无我者即是空。空者非有．非不有。亦复无我。如是智者所觉知。痛．想．行．识无常。无常者是苦。苦者无我。无我者是空。空者非有．非不有。此智者所觉知。此盛阴无常．苦．空．无我．非有。多诸苦恼。不可疗治。恒臭处。不可久保。悉观无有我。今日观察此法。便为见如来已。

世尊告曰。善哉。善哉。沙弥。即听汝为大沙门。

尔时。彼沙弥闻佛所说。欢喜奉行。

#### （七） <a name="32_7"></a>

闻如是。

一时。尊者那罗陀在波罗梨国长者竹林中。

尔时。文茶王第一夫人而取命终。王甚爱敬。念未曾去怀。是时。有一人至王所。而白王言。大王当知。第一夫人今已命终。

是时。王闻夫人无常。即怀愁忧。告来人曰。汝速舆夫人死尸。著麻油中。使我见之。

是时。彼人受王教命。即往持夫人身。著麻油中。

尔时。王闻夫人逝丧。极怀愁恼。不食不饮。复不持法。不理王事。

是时。左右有一人名曰善念。恒与大王执剑。白大王曰。大王当知。此国界中有沙门。名那罗陀。得阿罗汉。有大神足。博识多知。无事不练。辩才勇慧。语常含笑。愿王当往至彼。听其说法。若王闻法。无复愁忧苦恼。

王报之曰。善哉。善哉。善说此语。汝今。善念。先往语彼沙门。所以然者。夫转轮圣王欲有所至。先当遣人。不先遣信而至者。此事不然。

时。善念报曰。如大王教。即受王教。往至长者竹园中。至那罗陀所。头面礼足。在一面立。

尔时。善念白尊者那罗陀言。尊当知之。大王夫人今已命终。缘此苦恼。不食不饮。亦复不治王法．国事。今欲来觐省尊颜。唯愿善与说法。使王无复愁苦。

那罗陀报言。欲来者。今正是时。

是时。善念已闻教令。即头面礼足。便退而去。往至王所。而白王言。已语沙门。王宜知之。

是时。即敕善念。汝速严驾宝羽之车。吾今欲往与沙门相见。

是时。善念即严驾宝羽之车。前白王言。严驾已办。王知是时。

是时。王乘宝羽之车。出城诣那罗陀所。步入长者竹园中。夫人王法。除五威容。舍著一面。至那罗陀所。头面礼足。在一面坐。

是时。那罗陀告王曰。大王当知。梦幻之法起于愁忧。泡沫之法及以雪揣而起愁忧。亦复不可以华法之想起于愁忧。所以然者。今有五事最不可得。是如来之所说也。云何为五。夫物应尽。欲使不尽者。此不可得。夫物应灭。欲使不灭者。此不可得。夫老之法。欲使不老者。此不可得。复次。病法。欲使不病者。此不可得。复次。死法。欲使不死者。此不可得。是谓。大王。此有五事最不可得。是如来之所说。

尔时。那罗陀便说此偈。

&nbsp;&nbsp;&nbsp;&nbsp;不以愁忧恼&nbsp;&nbsp;&nbsp;&nbsp;而获其福祐

&nbsp;&nbsp;&nbsp;&nbsp;设有怀愁忧&nbsp;&nbsp;&nbsp;&nbsp;外境得其便

&nbsp;&nbsp;&nbsp;&nbsp;若使有智者&nbsp;&nbsp;&nbsp;&nbsp;终不思惟是

&nbsp;&nbsp;&nbsp;&nbsp;外敌便有愁&nbsp;&nbsp;&nbsp;&nbsp;而不得其便

&nbsp;&nbsp;&nbsp;&nbsp;威仪礼节具&nbsp;&nbsp;&nbsp;&nbsp;好施无吝心

&nbsp;&nbsp;&nbsp;&nbsp;当求此方便&nbsp;&nbsp;&nbsp;&nbsp;使获其大利

&nbsp;&nbsp;&nbsp;&nbsp;设使不可得&nbsp;&nbsp;&nbsp;&nbsp;我及彼众人

&nbsp;&nbsp;&nbsp;&nbsp;无愁便无患&nbsp;&nbsp;&nbsp;&nbsp;行报知如何

又大王当知。应失之物便失之。已失便愁．忧．苦．恼。痛不可言。我所爱者今日已失。是谓失物便失之。于中起愁．忧．苦．恼。痛不可言。是谓。大王。第一愁刺。染著心意。凡夫之人有此法。不知生．老．病．死之所来处。

又复闻贤圣弟子所应失物便失之。是时彼人不起愁．忧．苦．恼。当作是学。我今所失非独一已。余人亦有此法。设我于中起愁忧者。此非其宜。或能使亲族起愁忧。怨家欢喜。食不消化。即当成病。身体烦热。由此缘本。便致命终。尔时。便能除去忧畏之刺。便脱生．老．病．死。无复灾患苦恼之法。

复次。大王。应灭之物便灭之。已灭便愁．忧．苦．恼。痛不可言。我所爱者今日已灭。是谓灭物便灭之。于中起愁．忧．苦．恼。痛不可言。是谓。大王。第二愁刺。染著心意。凡夫之人有此法。不知生．老．病．死之所来处。

又复闻贤圣弟子所应灭物便灭之。是时彼人不起愁．忧．苦．恼。当作是学。我今所灭非独一已。余人亦有此法。设我于中起愁忧者。此非其宜。或能使亲族起忧。怨家欢喜。食不消化。即当成病。身体烦热。由此缘本。便致命终。尔时。便能除去忧畏之刺。便脱生．老．病．死。无复灾患苦恼之法。

复次。大王。应老之物便老。已老便愁．忧．苦．恼。痛不可言。我所爱者今日已老。是谓老物便老。于中起忧．愁．苦．恼。痛不可言。是谓。大王。第三愁忧之刺。染著心意。凡夫之人有此法。不知生．老．病．死之所来处。

又复闻贤圣弟子所应老物便老。是时彼人不起愁．忧．苦．恼。当作是学。我今所老非独一已。余人亦有此法。设我于中起愁者。此非其宜。或能亲族起忧。怨家欢喜。食不消化。即当成病。身体烦热。由此缘本。便致命终。尔时。便能除去忧畏之刺。脱生．老．病．死。无复灾患苦恼之法。

次复。大王。应病之物便病。已病便愁．忧．苦．恼。痛不可言。我所爱者今日以病。是谓病物便病。于中起愁．忧．苦．恼。痛不可言。是谓。大王。第四愁忧之刺。染著心意。凡夫之人有此法。不知生．老．病．死之所来处。

又复闻贤圣弟子所应病物便病。是谓彼人不起愁．忧．苦．恼。当作是学。我今所病非独一已。余人亦有此法。设我于中起愁忧者。此非其宜。或能使亲族起忧。怨家欢喜。食不消化。即当成病。身体烦热。由此缘本。便致命终。尔时。便能除去愁畏之刺。脱生．老．病．死。无复灾患苦恼之法。

复次。大王。应死之物便死。已死是谓死物。于中起愁．忧．苦．恼。痛不可言。是谓。大王。第五愁忧之刺。染著心意。凡夫之人有此法。不知生．老．病．死之所来处。

又复闻贤圣弟子所应死者便死。是时彼人不起忧愁苦恼。当作是学。我今死者非独一已。余人亦有此法。我设于中起愁忧者。此非其宜。或能使亲族起忧。怨家欢喜。食不消化。即当成病。身体烦热。由此缘本。便致命终。尔时。便能除去愁畏之刺。脱生．老．病．死。无复灾患苦恼之法。

是时。大王白尊者那罗陀曰。此名何法。当云何奉行。

那罗陀言。此经名曰除忧之患。当念奉行。

时王报言。实如所说。除去愁忧。所以然者。我闻此法已。所有愁苦今日永除。若尊者有所教敕者。数至宫中。当相供给。使国土人民长受福无穷。唯愿尊者广演此法。永存于世。使四部之众长夜安隐。我今自归尊者那罗陀。

那罗陀曰。大王。莫自归我。当自归于佛。

时王问曰。今佛在何处。

那罗陀曰。大王当知。迦毗罗卫大国。转轮圣王种出于释姓。彼王有子。名曰悉达。出家学道。今自致成佛。号释迦文。当自归彼。

大王复问。今在何方。去此几所。

那罗陀曰。如来已取涅槃。

大王曰。如来取灭度何其速疾。若当在世者。经数千万由旬。当往觐省。

是时。即从坐起。长跪叉手。而作是说。我自归如来．法及比丘僧。尽形寿听为优婆塞。不复杀生。国事猥多。今欲还宫。

那罗陀曰。今正是时。是时。王从坐起。礼足绕三匝而去。

尔时。文茶王闻那罗陀所说。欢喜奉行。

#### （八） <a name="32_8"></a>

闻如是。

一时。佛在舍卫国祇树给孤独园。

尔时。世尊告诸比丘。疾病之人成就五法。不得时差。恒在床褥。云何为五。于时。病人不择饮食。不随时而食。不亲近医药。多忧喜嗔。不起慈心向瞻病人。是谓。比丘。疾病之人成就此五法。不得时差。

若复病人成就五法。便得时差。云何为五。于是。病人选择而食。随时而食。亲近医药。不怀愁忧。咸起慈心向瞻病人。是谓。比丘。病人成就此五法。便得时差。如是。比丘。前五法者当念舍离。后五法者当共奉行。如是。比丘。当作是学。

尔时。诸比丘闻佛所说。欢喜奉行。

#### （九） <a name="32_9"></a>

闻如是。

一时。佛在舍卫国祇树给孤独园。

尔时。世尊告诸比丘。若瞻病人成就五法。不得时差。恒在床褥。云何为五。于是。瞻病之人不别良药。懈怠无勇猛心。常喜嗔恚。亦好睡眠。但贪食故瞻视病人。不以法供养故。亦不与病人语谈往返。是谓。比丘。若瞻病之人成就此五法者。不得时差。

若复。比丘。瞻病之人成就五法。便得时差。不著床褥。云何为五。于是。瞻病之人分别良医。亦不懈怠。先起后卧。恒喜言谈。少于睡眠。以法供养。不贪饮食。堪任与病人说法。是谓。比丘。瞻病之人成就此五法者。便得时差。是故。比丘。若瞻病人时。当舍前五法。就后五法。如是。诸比丘。当作是学。

尔时。诸比丘闻佛所说。欢喜奉行。

#### （一○） <a name="32_10"></a>

闻如是。

一时。佛在毗舍离猕猴林中。与大比丘众五百人俱。

尔时。师子大将便往至世尊所。头面礼足。在一面坐。尔时。佛告师子。云何。师子。家中恒布施乎。

师子白佛言。常于四城门外及都市。随时布施。不令有缺。须食给食。衣裳．香华．车马．坐具。随彼所须。皆令给与。

佛告师子。善哉。善哉。乃能惠施。不怀吝想。施主檀越随时惠施。有五功德。云何为五。于是。檀越施主名闻四远。众人叹誉。某甲村落有檀越施主。恒喜接纳沙门．婆罗门。随所给与。不令有乏。是谓。师子。檀越施主获此第一之德。

复次。师子。檀越施主若至沙门．刹利．婆罗门．长者众中。不怀惭愧。亦无所畏。犹如师子兽王。在群鹿中亦无畏难。是谓。师子。檀越施主获此第二之德。

复次。师子。檀越施主众人敬仰。见者欢悦。如子见父。瞻视无厌。是谓。师子。檀越施主获此第三之德。

复次。师子。檀越施主命终之后。当生二处。或生天上。或生人中。在天为天所敬。在人为人尊贵。是谓。师子。檀越施主获此第四之德。

复次。师子。檀越施主智慧远出众人上。现身尽漏。不经后世。是谓。师子。檀越施主获此第五之德。夫人惠施有五德。恒随己身。

尔时。世尊便说斯偈。

&nbsp;&nbsp;&nbsp;&nbsp;心常喜惠施&nbsp;&nbsp;&nbsp;&nbsp;功德具足成

&nbsp;&nbsp;&nbsp;&nbsp;在众无疑难&nbsp;&nbsp;&nbsp;&nbsp;亦复无所畏

&nbsp;&nbsp;&nbsp;&nbsp;智者当惠施&nbsp;&nbsp;&nbsp;&nbsp;初无变悔心

&nbsp;&nbsp;&nbsp;&nbsp;在三十三天&nbsp;&nbsp;&nbsp;&nbsp;玉女而围绕

所以尔者。师子当知。檀越施主生二善处。现身尽漏。至无为处。

尔时。世尊便说此偈。

&nbsp;&nbsp;&nbsp;&nbsp;施为后世粮&nbsp;&nbsp;&nbsp;&nbsp;要至究竟处

&nbsp;&nbsp;&nbsp;&nbsp;善神常将护&nbsp;&nbsp;&nbsp;&nbsp;亦复致欢喜

所以然者。师子当知。布施之时。恒怀欢悦。身意牢固。诸善功德皆悉具足。得三昧意。亦不错乱。如实而知之。云何如实而知。苦集．苦尽．苦出要如实而知。是故。师子。当求方便。随时惠施。若欲得声闻道．辟支佛道。皆悉如意。如是。师子。当作是学。

尔时。师子闻佛所说。欢喜奉行。

#### （一一） <a name="32_11"></a>

闻如是。

一时。佛在舍卫国祇树给孤独园。

尔时。世尊告诸比丘。若檀越施主惠施之日。得五事功德。云何为五。一者施命。二者施色。三者施安。四者施力。五者施辩。是谓为五。复次。檀越施主施命之时。欲得长寿。施色之时。欲得端正。施安之时。欲得无病。施力之时。欲令无能胜。施辩之时。欲得无上正真之辩。比丘当知。檀越施主惠施之日。有此五功德。

尔时。世尊便说此偈。

&nbsp;&nbsp;&nbsp;&nbsp;施命色及安&nbsp;&nbsp;&nbsp;&nbsp;力辩为第五

&nbsp;&nbsp;&nbsp;&nbsp;五功德已备&nbsp;&nbsp;&nbsp;&nbsp;后受无穷福

&nbsp;&nbsp;&nbsp;&nbsp;智者当念施&nbsp;&nbsp;&nbsp;&nbsp;除去贪欲心

&nbsp;&nbsp;&nbsp;&nbsp;今身有名誉&nbsp;&nbsp;&nbsp;&nbsp;生天亦复然

若有善男子．善女人。欲得五功德者。当行此五事。如是。诸比丘。当作是学。

尔时。诸比丘闻佛所说。欢喜奉行。

#### （一二） <a name="32_12"></a>

闻如是。

一时。佛在舍卫国祇树给孤独园。

尔时。世尊告诸比丘。应时之施有五事。云何为五。一者施远来人。二者施远去人。三者施病人。四者俭时施。五者若初得新果蓏．若谷食。先与持戒精进人。然后自食。是谓。比丘。应时之施。有此五事。

尔时。世尊便说此偈。

&nbsp;&nbsp;&nbsp;&nbsp;智者应时施&nbsp;&nbsp;&nbsp;&nbsp;信心不断绝

&nbsp;&nbsp;&nbsp;&nbsp;于此快受乐&nbsp;&nbsp;&nbsp;&nbsp;生天众德备

&nbsp;&nbsp;&nbsp;&nbsp;随时念惠施&nbsp;&nbsp;&nbsp;&nbsp;受福如响应

&nbsp;&nbsp;&nbsp;&nbsp;永已无短乏&nbsp;&nbsp;&nbsp;&nbsp;所生常富贵

&nbsp;&nbsp;&nbsp;&nbsp;施为众行具&nbsp;&nbsp;&nbsp;&nbsp;得至无上位

&nbsp;&nbsp;&nbsp;&nbsp;亿施不起想&nbsp;&nbsp;&nbsp;&nbsp;欢喜遂增益

&nbsp;&nbsp;&nbsp;&nbsp;心中生此念&nbsp;&nbsp;&nbsp;&nbsp;乱意永无余

&nbsp;&nbsp;&nbsp;&nbsp;觉知身安乐&nbsp;&nbsp;&nbsp;&nbsp;心便得解脱

&nbsp;&nbsp;&nbsp;&nbsp;是故有智人&nbsp;&nbsp;&nbsp;&nbsp;不问男与女

&nbsp;&nbsp;&nbsp;&nbsp;当行此五施&nbsp;&nbsp;&nbsp;&nbsp;无失方便宜

是故。诸比丘。若善男子．善女人。欲行此五事者。当念随时施。如是。诸比丘。当作是学。

尔时。诸比丘闻佛所说。欢喜奉行。

&nbsp;&nbsp;&nbsp;&nbsp;善．不善．礼佛&nbsp;&nbsp;&nbsp;&nbsp;天使．岁．五瑞

&nbsp;&nbsp;&nbsp;&nbsp;文茶．亲．瞻病&nbsp;&nbsp;&nbsp;&nbsp;五施．随时施
