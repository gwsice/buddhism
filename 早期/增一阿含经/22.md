## 增壹阿含经卷第二十二

东晋罽宾三藏瞿昙僧伽提婆译

### 须陀品第三十

#### （一）

闻如是。

一时。佛在摩竭国波沙山中。与大比丘众五百人俱。

尔时。世尊清旦从静室起。在外经行。是时。须陀沙弥在世尊后而经行。尔时。世尊还顾。谓沙弥曰。我今欲问卿义。谛听。善思念之。

须陀沙弥对曰。如是。世尊。

是时。世尊告曰。有常色及无常色。为是一义。为有若干之貌。

须陀沙弥白佛言。有常色及与无常色者。此义若干。非一义也。所以然者。有常色者是内。无常色者是外。以是之故。义有若干。非有一也。

世尊告曰。善哉。善哉。须陀。如汝所言。快说此义。有常色．无常色。此义若干。非一义也。云何。须陀。有漏义．无漏义。为是一义。为若干义乎。

须陀沙弥对曰。有漏义．无漏义是若干。非一义也。所以然者。有漏义。是生死结使。无漏义者。是涅槃之法。以是之故。义有若干。非一义也。

世尊告曰。善哉。善哉。须陀。如汝所言。有漏是生死。无漏是涅槃。世尊告曰。聚法．散法。为是一义。为是若干义乎。

须陀沙弥白佛言。聚法之色．散法之色。此义若干。非一义也。所以然者。聚法之色者。四大形也。散法之色者。苦尽谛也。以是言之。义有若干。非一义也。

世尊告曰。善哉。善哉。须陀。如汝所言。聚法之色．散法之色。义有若干。非一义也。云何。须陀。受义．阴义。为是一义。为有若干乎。

须陀沙弥白佛言。受与阴义有若干。非一义也。所以然者。受者。无形不可见。阴者。有色可见。以是之故。义有若干。非一义也。

世尊告曰。善哉。善哉。须陀。如汝所言。受义事有若干。非一义也。世尊告曰。有字．无字。义有若干。为是一义。

沙弥白佛言。有字．无字。义有若干。非一义也。所以然者。有字者。是生死结。无字者。是涅槃也。以是言之。义有若干。非一义也。

世尊告曰。善哉。善哉。须陀。如汝所言。有字者。是生死。无字者。是涅槃。世尊告曰。云何。须陀。何以故。名有字是生死。无字是涅槃。

沙弥白佛言。有字者。有生．有死。有终．有始。无字者。无生．无死。无终．无始。

世尊告曰。善哉。善哉。须陀。如汝所言。有字者。是生死之法。无字者。是涅槃之法。尔时。世尊告沙弥曰。快说此言。今即听汝为大比丘。

尔时。世尊还诣普集讲堂。告诸比丘。摩竭国界快得善利。使须陀沙弥游此境界。其有以衣被．饮食．床卧具．病瘦医药持供养者。亦得善利。彼所生父母亦得善利。乃得生此须陀比丘。若须陀比丘所生之家。彼家便为获其大幸。我今告诸比丘。当学如须陀比丘。所以者何。此须陀比丘极为聪明。说法无滞碍。亦无怯弱。是故。诸比丘。当学如须陀比丘。是。诸比丘。当作是学。

尔时。诸比丘闻佛所说。欢喜奉行。

#### （二）

闻如是。

一时。佛在罗阅城迦兰陀竹园所。与大比丘众五百人俱。

尔时。世尊与无央数之众。前后围绕而为说法。尔时。有长老比丘在彼众中。向世尊舒脚而睡。尔时。修摩那沙弥年向八岁。去世尊不远结加趺坐。计念在前。

尔时。世尊遥见长老比丘舒脚而眠。复见沙弥端坐思惟。世尊见已。便说此偈。

&nbsp;&nbsp;&nbsp;&nbsp;所谓长老者&nbsp;&nbsp;&nbsp;&nbsp;未必剃发须

&nbsp;&nbsp;&nbsp;&nbsp;虽复年齿长&nbsp;&nbsp;&nbsp;&nbsp;不免于愚行

&nbsp;&nbsp;&nbsp;&nbsp;若有见谛法&nbsp;&nbsp;&nbsp;&nbsp;无害于群萌

&nbsp;&nbsp;&nbsp;&nbsp;舍诸秽恶行&nbsp;&nbsp;&nbsp;&nbsp;此名为长老

&nbsp;&nbsp;&nbsp;&nbsp;我今谓长老&nbsp;&nbsp;&nbsp;&nbsp;未必先出家

&nbsp;&nbsp;&nbsp;&nbsp;修其善本业&nbsp;&nbsp;&nbsp;&nbsp;分别于正行

&nbsp;&nbsp;&nbsp;&nbsp;设有年幼少&nbsp;&nbsp;&nbsp;&nbsp;诸根无漏缺

&nbsp;&nbsp;&nbsp;&nbsp;此谓名长老&nbsp;&nbsp;&nbsp;&nbsp;分别正法行

尔时。世尊告诸比丘。汝等颇见此长老舒脚而睡乎。

诸比丘对曰。如是。世尊。我等悉见。

世尊告曰。此长老比丘五百世中恒为龙身。今设当命终者。当生龙中。所以然者。无有恭敬之心于佛．法．众。若有众生无恭敬之心于佛．法．众者。身坏命终。皆当生龙中。汝等颇见修摩那沙弥年向八岁。去我不远。端坐思惟。

诸比丘对曰。如是。世尊。

是时。世尊告诸比丘。此沙弥却后七日。当得四神足。及得四谛之法。于四禅而得自在。善修四意断。所以然者。此修摩那沙弥。有恭敬之心向佛．法．众。以是之故。诸比丘。恒当勤加恭敬佛．法．之众。如是。诸比丘。当作是学。

尔时。诸比丘闻佛所说。欢喜奉行。

#### （三）

闻如是。

一时。佛在舍卫国祇树给孤独园。尔时世尊与大比丘众千二百五十人俱。

尔时。有长者名阿那邠邸。饶财多宝。金银．珍宝．车磲．马瑙．真珠．虎魄．水精．琉璃．象．马．牛．羊．奴婢．仆使。不可称计。尔时。满富城中有长者名满财。亦饶财多宝。车磲．马瑙．真珠．虎魄．水精．琉璃．象．马．牛．羊．奴婢．仆使。不可称量。复是阿那邠邸长者少小旧好。共相爱敬。未曾忘舍。然复阿那邠邸长者恒有数千万珍宝财货。在彼满富城中贩卖。使满财长者经纪将护。然满财长者亦有数千万珍宝财货。在舍卫城中贩卖。使阿那邠邸长者经纪将护。

是时。阿那邠邸有女名修摩提。颜貌端正。如桃华色。世之希有。尔时。满财长者有少事缘到舍卫城。往至阿那邠邸长者家。到已。就座而坐。是时。修摩提女从静室出。先拜跪父母。后拜跪满财长者。还入静室。

尔时。满财长者见修摩提女颜貌端正。如桃华色。世之希有。见已。问阿那邠邸长者曰。此是谁家女。

阿那邠邸报曰。向者女者。是我所生。

满财长者曰。我有小息。未有婚对。可得适贫家不。

是时。阿那邠邸长者报曰。事不宜尔。

满财长者曰。以何等故事不宜尔。为以姓望。为以财货耶。

阿那邠邸长者报曰。种姓．财货足相酬匹。但所事神祠与我不同。此女事佛释迦弟子。汝等事外道异学。以是之故不赴来意。

时。满财长者曰。我等所事自当别祀。此女所事别自供养。

阿那邠邸长者曰。我女设当适汝家者。所出财宝不可称计。长者亦当出财宝不可称计。

满财长者曰。汝今责几许财宝。

阿那邠邸长者曰。我今须六万两金。是时。长者即与六万两金。

时。阿那邠邸长者复作是念。我以方便前却。犹不能使止。语彼长者曰。设我嫁女当往问佛。若世尊有所教敕。当奉行。

是时。阿那邠邸长者假设事务。如似小行。即出门往至世尊所。头面礼足。在一面立。尔时。阿那邠邸长者白世尊曰。修摩提女为满富城中满财长者所求。为可与。为不可与乎。

世尊告曰。若当修摩提女适彼国者。多所饶益。度脱人民不可称量。是时。阿那邠邸长者复作是念。世尊以方便智应适彼土。

是时。长者头面礼足。绕佛三匝便退而去。还至家中。供办种种甘馔饮食与满财长者。满财长者曰。我用此食为。但嫁女与我不也。

阿那邠邸曰。意欲尔者便可相从。却后十五日。使儿至此。作此语已。便退而去。

是时。满财长者办具所须。乘宝羽之车。从八十由延内来。阿那邠邸长者复庄严己女。沐浴香熏。乘宝羽之车。将此女往迎满财长者男。中道相遇。时。满财长者得女便将至满富城中。

尔时。满富城中人民之类各作制限。若此城中有女出适他国者。当重刑罚。若复他国取妇将入国者。亦重刑罚。

尔时。彼国有六千梵志。国人所奉制限。有言。设犯制者。当饭六千梵志。尔时。长者自知犯制。即饭六千梵志。然梵志所食。均食猪肉。及猪肉羹。重酿之酒。又梵志所著衣服。或被白[疊\*毛]。或披毳衣。然彼梵志之法。入国之时。以衣偏著右肩。半身露见。

尔时。长者即白。时到。饮食已具。

是时。六千梵志皆偏著衣裳。半身露见。入长者家。

时。长者见梵志来。膝行前迎。恭敬作礼。最大梵志举手称善。前抱长者项。往诣坐所。余梵志者各随次而坐。

尔时。六千梵志坐已定讫。时。长者语修摩提女曰。汝自庄严。向我等师作礼。

修摩提女报曰。止。止。大家。我不堪任向裸人礼。

长者曰。此非裸人。非不有惭。但所著衣者。是其法服。

修摩提女曰。此无惭愧之人。皆共露形体在外。有何法服之用。长者愿听。世尊亦说有二事因缘。世人所贵。所谓有惭．有愧。若当无此二事者。则父母．兄弟．宗族五亲。尊卑高下则不可分别。如今有鸡．犬．猪．羊．驴．骡之属。皆共同类无有尊卑。以有此二法在世故。则知有尊卑之异。然此等之人离此二法。似鸡．犬．猪．羊．驴．骡同群。实不堪任向作礼拜。

时。修摩提夫语其妇曰。汝今可起向我等师作礼。此诸人皆是我所事之天。

修摩提女报曰。且止。族姓子。我不堪任向此无惭愧裸人作礼。我今是人向驴犬作礼。

夫复语曰。止。止。贵女。勿作是言。自护汝口。勿有所犯。此亦非驴。复非诳惑。但所著之衣。正是法衣。

是时。修摩提女涕零悲泣。颜色变异。并作是说。我父母五亲宁形毁。五刻断其命根。终不堕此邪见之中。

时。六千梵志各共高声而作是说。止。止。长者。何故使此婢骂詈乃尔。若见请者。时供办饮食。是时。长者及修摩提夫即办猪肉．猪肉羹．重酿之酒。食六千梵志。皆使充足。诸梵志食已。少多论议。便起而去。

是时。满财长者在高楼上。烦冤愁惋。独坐思惟。我今取此来。便为破家。无异辱我门户。

是时。有梵志名修跋。得五通。亦得诸禅。然满财长者所见贵重。时。修跋梵志而作是念。我与长者别来日久。今可往相见。是时。梵志入满富城。往诣长者家。问守门者曰。长者今为所在。

守门人报曰。长者在楼上。极为愁忧。大不可言。

时。梵志径上楼上。与长者相见。梵志问长者曰。何故愁忧乃至于斯。无县官．盗贼．水．火灾变所侵抂乎。又非家中不和顺耶。

长者报曰。无有县官．盗贼之变。但小家中事缘不遂。

梵志问曰。须闻其状。有何事缘。

长者报曰。昨日为儿娶妇。又犯国限。五亲被辱。请诸师在舍。将儿妇往礼拜而不从命。

梵志修跋报曰。此女家者。为在何国近远娉娶。

长者曰。此女舍卫城中阿那邠邸女。

时。彼梵志修跋闻此语已。愕然惊怪。两手掩耳。而作是说。咄。咄。长者。甚奇。甚特。此女乃能故在。又不自杀。不投楼下。甚是大幸。所以然者。此女所事之师。皆是梵行之人。今日现在。甚奇。甚特。

长者曰。我闻汝语。复欲嗤笑。所以然者。汝为外道异学。何故叹誉沙门释种子行。此女所事之师。有何威德。有何神变。

梵志报言。长者。欲闻此女师神德乎。我今粗说其原。

长者曰。愿闻其说。

梵志报曰。我昔日诣雪山北人间乞食。得食已。飞来诣阿耨达泉。时。彼天．龙．鬼神遥见我来。皆护持刀剑而来向我。并语我言。修跋仙士。莫来止此泉边。莫污辱此泉。设不随我语者。正尔命根断坏。我闻此语。即离彼泉不远而食。

长者当知。此女所事之师。最小弟子名均头沙弥。然此沙弥亦至雪山北乞食。飞来诣阿耨达泉。叉手执塳间死人之衣。血垢污染。是时。阿耨达大神天．龙．鬼神皆起前迎。恭敬问讯。善来。人师。可就此坐。时。均头沙弥往至泉水之处。又复长者。当泉水中央有纯金之案。

尔时。沙弥以此死人之衣。渍著水中。却后坐食。食竟。荡钵。在金案上结加趺坐。正身正意。系念在前。便入初禅。从初禅起。入第二禅。从第二禅起。入第三禅。从第三禅起。入第四禅。从第四禅起。入空处。从空处起。入识处。从识处起。入不用处。从不用处起。入有想无想处。从有想无想处起。入灭尽三昧。从灭尽三昧起。入炎光三昧。从炎光三昧起。入水气三昧。从水气三昧起。入炎光三昧。次复入灭尽三昧。次复入有想无想三昧。次复入不用处三昧。次复入识处三昧。次复入空处三昧。次复入四禅。次复入三禅。次复入二禅。次复入初禅。从初禅起而浣死人之衣。是时。天．龙．鬼神或与踏衣者。或以洗者。或取水而饮者。尔时。浣衣已。举著空中而曝之。尔时。彼沙弥收摄衣已。便飞在空中。还归所在。

长者当知。我尔时。遥见而不得近。此女所事之师。最小弟子有此神力。况复最大弟子有何可及乎。何况彼师如来．至真．等正觉而可及乎。观此义已。而作是说。甚奇。甚特。此女乃能而不自杀。不断命根。

是时。长者语梵志曰。我等可得见此女所事师乎。

梵志报曰。可还问此女。

是时。长者问须摩提女曰。吾今欲得见汝所事师。能使来不乎。

时。女闻已。欢喜踊跃。不能自胜。而作是说。愿时办具饮食。明日如来当来至此。及比丘僧。

长者报曰。汝今自请。吾不解法。

是时。长者女沐浴身体。手执香炉。上高楼上。叉手向如来。而作是说。唯愿世尊当善观察无能见顶者。然世尊无事不知。无事不察。女今在此困厄。唯愿世尊当善观察。

又以此偈而叹曰。

&nbsp;&nbsp;&nbsp;&nbsp;观世靡不周&nbsp;&nbsp;&nbsp;&nbsp;佛眼之所察

&nbsp;&nbsp;&nbsp;&nbsp;降鬼诸神王&nbsp;&nbsp;&nbsp;&nbsp;及降鬼子母

&nbsp;&nbsp;&nbsp;&nbsp;如彼啖人鬼&nbsp;&nbsp;&nbsp;&nbsp;取人指作鬘

&nbsp;&nbsp;&nbsp;&nbsp;后复欲害母&nbsp;&nbsp;&nbsp;&nbsp;然佛取降之

&nbsp;&nbsp;&nbsp;&nbsp;又在罗阅城&nbsp;&nbsp;&nbsp;&nbsp;暴象欲来害

&nbsp;&nbsp;&nbsp;&nbsp;且如自归命&nbsp;&nbsp;&nbsp;&nbsp;诸天叹善哉

&nbsp;&nbsp;&nbsp;&nbsp;复至马提国&nbsp;&nbsp;&nbsp;&nbsp;复值恶龙王

&nbsp;&nbsp;&nbsp;&nbsp;见密迹力士&nbsp;&nbsp;&nbsp;&nbsp;而龙自归命

&nbsp;&nbsp;&nbsp;&nbsp;诸变不可计&nbsp;&nbsp;&nbsp;&nbsp;皆使立正道

&nbsp;&nbsp;&nbsp;&nbsp;我今复值厄&nbsp;&nbsp;&nbsp;&nbsp;唯愿尊屈神

&nbsp;&nbsp;&nbsp;&nbsp;尔时香如云&nbsp;&nbsp;&nbsp;&nbsp;玄在虚空中

&nbsp;&nbsp;&nbsp;&nbsp;遍满祇洹舍&nbsp;&nbsp;&nbsp;&nbsp;住在如来前

&nbsp;&nbsp;&nbsp;&nbsp;诸释虚空中&nbsp;&nbsp;&nbsp;&nbsp;欢喜而作礼

&nbsp;&nbsp;&nbsp;&nbsp;又见香在前&nbsp;&nbsp;&nbsp;&nbsp;须摩提所请

&nbsp;&nbsp;&nbsp;&nbsp;雨诸种种花&nbsp;&nbsp;&nbsp;&nbsp;而不可计量

&nbsp;&nbsp;&nbsp;&nbsp;悉满祇洹林&nbsp;&nbsp;&nbsp;&nbsp;如来笑放光

尔时。阿难见祇洹中有此妙香。见已。至世尊所。到已。头面礼足。在一面立。尔时。阿难白世尊言。唯愿。世尊。此是何等香。遍满祇洹精舍中。

世尊告曰。此香是佛使。满富城中须摩提女所请。汝今呼诸比丘。尽集一处而行筹。作是告敕。诸比丘有漏尽阿罗汉。得神足者。便取舍罗。明日当诣满富城中。受须摩提请。

阿难白佛。如是。世尊。

是时。阿难受佛教已。即集诸比丘在普会讲堂。而作是念。诸有得道罗汉者。便取舍罗。当于尔时。众僧上坐。名君头波汉。得须陀洹。结使未尽。不得神足。是时。上坐而作是念。我今大众之中最是上坐。又结使未尽。未得神足。我明日不能得至满富城中食。然如来众中最下坐者。名均头沙弥。此有神足。有大威力。得至彼受请。我今亦当往受彼请。尔时。上坐以心清净。居在学地而受舍罗。

尔时。世尊以天眼清净。见君头波汉居学地而受舍罗。即得无学。尔时。世尊告诸比丘。我弟子中第一受舍罗者。君头波汉比丘是也。

尔时。世尊告诸神足比丘。大目连．大迦叶．阿那律．离越．须菩提．优毗迦叶．摩诃迦匹那．尊者罗云．均利般特．均头沙弥。汝等以神足先往至彼城中。

诸比丘对曰。如是。世尊。

是时。众僧使人。名曰干荼。明日清旦。躬负大釜。飞在空中。往至彼城。

是时。彼长者及诸人民。上高楼上欲觐世尊。遥见使人负釜而来。时。长者与女便说此偈。

&nbsp;&nbsp;&nbsp;&nbsp;白衣而长发&nbsp;&nbsp;&nbsp;&nbsp;露身如疾风

&nbsp;&nbsp;&nbsp;&nbsp;又复负大釜&nbsp;&nbsp;&nbsp;&nbsp;此是汝师耶

是时。女人复以偈报曰。

&nbsp;&nbsp;&nbsp;&nbsp;此非尊弟子&nbsp;&nbsp;&nbsp;&nbsp;如来之使人

&nbsp;&nbsp;&nbsp;&nbsp;三道具五通&nbsp;&nbsp;&nbsp;&nbsp;此人名干茶

尔时。干茶使人。绕城三匝。往诣长者家。

是时。均头沙弥化作五百华树。色若干种。皆悉敷茂。其色甚好优钵莲华。如是之华不可计限。往至彼城。

是时。长者遥见沙弥来。复以此偈问曰。

&nbsp;&nbsp;&nbsp;&nbsp;此华若干种&nbsp;&nbsp;&nbsp;&nbsp;尽在虚空中

&nbsp;&nbsp;&nbsp;&nbsp;又有神足人&nbsp;&nbsp;&nbsp;&nbsp;为是汝师乎

是时。女复以偈报曰。

&nbsp;&nbsp;&nbsp;&nbsp;须跋前所说&nbsp;&nbsp;&nbsp;&nbsp;众上沙弥者

&nbsp;&nbsp;&nbsp;&nbsp;师名舍利弗&nbsp;&nbsp;&nbsp;&nbsp;是彼之弟子

是时。均头沙弥绕城三匝。往诣长者家。

是时。尊者般特化作五百头牛。衣毛皆青。在牛上结加趺坐。往诣彼城。

是时。长者遥见。复以此偈问女曰。

&nbsp;&nbsp;&nbsp;&nbsp;此诸大群牛&nbsp;&nbsp;&nbsp;&nbsp;衣毛皆青色

&nbsp;&nbsp;&nbsp;&nbsp;在上而独坐&nbsp;&nbsp;&nbsp;&nbsp;此是汝师耶

女复以偈报曰。

&nbsp;&nbsp;&nbsp;&nbsp;能化千比丘&nbsp;&nbsp;&nbsp;&nbsp;在耆域园中

&nbsp;&nbsp;&nbsp;&nbsp;心神极为朗&nbsp;&nbsp;&nbsp;&nbsp;此名为般特

尔时。尊者周利般特绕彼城三匝已。往诣长者家。

尔时。罗云复化作五百孔雀。色若干种。在上结加趺坐。往诣彼城。

长者见已。复以此偈问女曰。

&nbsp;&nbsp;&nbsp;&nbsp;此五百孔雀&nbsp;&nbsp;&nbsp;&nbsp;其色甚为妙

&nbsp;&nbsp;&nbsp;&nbsp;如彼军大将&nbsp;&nbsp;&nbsp;&nbsp;此是汝师耶

时。女复以此偈报曰。

&nbsp;&nbsp;&nbsp;&nbsp;如来说禁戒&nbsp;&nbsp;&nbsp;&nbsp;一切无所犯

&nbsp;&nbsp;&nbsp;&nbsp;于戒能护戒&nbsp;&nbsp;&nbsp;&nbsp;佛子罗云者

是时。罗云绕城三匝。往诣长者家。

是时。尊者迦匹那化作五百金翅鸟。极为勇猛。在上结加趺坐。往诣彼城。

时。长者遥见已。复以此偈问女曰。

&nbsp;&nbsp;&nbsp;&nbsp;五百金翅鸟&nbsp;&nbsp;&nbsp;&nbsp;极为盛勇猛

&nbsp;&nbsp;&nbsp;&nbsp;在上无所畏&nbsp;&nbsp;&nbsp;&nbsp;此是汝师耶

时。女以偈报曰。

&nbsp;&nbsp;&nbsp;&nbsp;能行出入息&nbsp;&nbsp;&nbsp;&nbsp;回转心善行

&nbsp;&nbsp;&nbsp;&nbsp;慧力极勇盛&nbsp;&nbsp;&nbsp;&nbsp;此名迦匹那

时。尊者迦匹那绕城三匝。往诣长者家。

尔时。优毗迦叶化作五百龙。皆有七头。在上结加趺坐。往诣彼城。

长者遥见已。复以偈问女曰。

&nbsp;&nbsp;&nbsp;&nbsp;今此七头龙&nbsp;&nbsp;&nbsp;&nbsp;威颜甚可畏

&nbsp;&nbsp;&nbsp;&nbsp;来者不可计&nbsp;&nbsp;&nbsp;&nbsp;此是汝师耶

时女报曰。

&nbsp;&nbsp;&nbsp;&nbsp;恒有千弟子&nbsp;&nbsp;&nbsp;&nbsp;神足化毗沙

&nbsp;&nbsp;&nbsp;&nbsp;优毗迦叶者&nbsp;&nbsp;&nbsp;&nbsp;可谓此人是

时。优毗迦叶绕城三匝。往诣长者家。

是时。尊者须菩提化作琉璃山。入中结加趺坐。往诣彼城。

尔时。长者遥见已。以偈问女曰。

&nbsp;&nbsp;&nbsp;&nbsp;此山为极妙&nbsp;&nbsp;&nbsp;&nbsp;尽作琉璃色

&nbsp;&nbsp;&nbsp;&nbsp;今在窟中坐&nbsp;&nbsp;&nbsp;&nbsp;此是汝师耶

时。女复以此偈报曰。

&nbsp;&nbsp;&nbsp;&nbsp;由本布施报&nbsp;&nbsp;&nbsp;&nbsp;今获此功德

&nbsp;&nbsp;&nbsp;&nbsp;以成良福田&nbsp;&nbsp;&nbsp;&nbsp;解空须菩提

尔时。须菩提绕城三匝。往诣长者家。

时。尊者大迦旃延复化作五百鹄。色皆纯白。往诣彼城。

是时。长者遥见已。以此偈问女曰。

&nbsp;&nbsp;&nbsp;&nbsp;今此五百鹄&nbsp;&nbsp;&nbsp;&nbsp;诸色皆纯白

&nbsp;&nbsp;&nbsp;&nbsp;尽满虚空中&nbsp;&nbsp;&nbsp;&nbsp;此是汝师耶

时。女复以此偈报曰。

&nbsp;&nbsp;&nbsp;&nbsp;佛经之所说&nbsp;&nbsp;&nbsp;&nbsp;分别其义句

&nbsp;&nbsp;&nbsp;&nbsp;又演结使聚&nbsp;&nbsp;&nbsp;&nbsp;此名迦旃延

是时。尊者大迦旃延绕彼城三匝。往诣长者家。

是时。离越化作五百虎。在上坐。而往诣彼城。

长者见已。以此偈问女曰。

&nbsp;&nbsp;&nbsp;&nbsp;今此五百虎&nbsp;&nbsp;&nbsp;&nbsp;衣毛甚悦泽

&nbsp;&nbsp;&nbsp;&nbsp;又在上坐者&nbsp;&nbsp;&nbsp;&nbsp;此是汝师耶

时。女以偈报曰。

&nbsp;&nbsp;&nbsp;&nbsp;皆在祇洹寺&nbsp;&nbsp;&nbsp;&nbsp;六年不移动

&nbsp;&nbsp;&nbsp;&nbsp;坐禅最第一&nbsp;&nbsp;&nbsp;&nbsp;此名离越者

是时。尊者离越绕城三匝。诣长者家。

是时。尊者阿那律化作五百师子。极为勇猛。在上坐。往诣彼城。

是时。长者见已。以偈问女曰。

&nbsp;&nbsp;&nbsp;&nbsp;此五百师子&nbsp;&nbsp;&nbsp;&nbsp;勇猛甚可畏

&nbsp;&nbsp;&nbsp;&nbsp;在上而坐者&nbsp;&nbsp;&nbsp;&nbsp;此是汝师耶

时。女以偈报曰。

&nbsp;&nbsp;&nbsp;&nbsp;生时天地动&nbsp;&nbsp;&nbsp;&nbsp;珍宝出于地

&nbsp;&nbsp;&nbsp;&nbsp;清净眼无垢&nbsp;&nbsp;&nbsp;&nbsp;佛弟阿那律

是时。阿那律绕城三匝。往诣长者家。

是时。尊者大迦叶化作五百匹马。皆朱毛尾。金银校饰。在上而坐。并雨天华。往诣彼城。

长者遥见。以偈问女曰。

&nbsp;&nbsp;&nbsp;&nbsp;金马朱毛尾&nbsp;&nbsp;&nbsp;&nbsp;其数有五百

&nbsp;&nbsp;&nbsp;&nbsp;为是转轮王&nbsp;&nbsp;&nbsp;&nbsp;为是汝师耶

女复以偈报曰。

&nbsp;&nbsp;&nbsp;&nbsp;头陀行第一&nbsp;&nbsp;&nbsp;&nbsp;恒愍贫穷者

&nbsp;&nbsp;&nbsp;&nbsp;如来与半坐&nbsp;&nbsp;&nbsp;&nbsp;最大迦叶是

是时。大迦叶绕城三匝。往诣长者家。

是时。尊者大目犍连化作五百白象。皆有六牙。七处平整。金银校饰。在上坐而来。放大光明悉满世界。诣城。在虚空之中。作倡伎乐。不可称计。雨种种杂华。又虚空之中。悬缯．幡盖。极为奇妙。

尔时。长者遥见已。以偈问女曰。

&nbsp;&nbsp;&nbsp;&nbsp;白象有六牙&nbsp;&nbsp;&nbsp;&nbsp;在上如天王

&nbsp;&nbsp;&nbsp;&nbsp;今闻伎乐音&nbsp;&nbsp;&nbsp;&nbsp;是释迦文耶

时。女以偈报曰。

&nbsp;&nbsp;&nbsp;&nbsp;在彼大山上&nbsp;&nbsp;&nbsp;&nbsp;降伏难陀龙

&nbsp;&nbsp;&nbsp;&nbsp;神足第一者&nbsp;&nbsp;&nbsp;&nbsp;名曰大目连

&nbsp;&nbsp;&nbsp;&nbsp;我师故未来&nbsp;&nbsp;&nbsp;&nbsp;此是弟子众

&nbsp;&nbsp;&nbsp;&nbsp;圣师今当来&nbsp;&nbsp;&nbsp;&nbsp;光明靡不照

是时。尊者大目乾连绕城三匝。往诣长者家。

是时。世尊以知时到。被僧伽梨。在虚空中。去地七仞。是时。尊者阿若拘邻在如来右。舍利弗在如来左。尔时。阿难承佛威神。在如来后。而手执拂。千二百弟子前后围绕。如来最在中央。及诸神足弟子。阿若拘邻化作月天子。舍利弗化作日天子。诸余神足比丘。或化作释提桓因。或化作梵天者。或有化作提头赖吒。毗留勒形者。毗留博叉。或作毗沙门形者。领诸鬼神。或有作转轮圣王形者。或有入火光三昧。或有入水精三昧。或有放光者。或有放烟者。作种种神足。是时。梵天王在如来右。释提桓因在如来左。手执拂。密迹金刚力士在如来后。手执金刚杵。毗沙门天王手执七宝之盖。处虚空中。在如来上。恐有尘土坋如来身。是时。般遮旬手执琉璃琴。叹如来功德。及诸天神悉在虚空之中。作倡伎乐数千万种。雨天杂华散如来上。

是波斯匿王．阿那邠邸长者。及舍卫城内人民之类。皆见如来在虚空中。去地七仞。见已。皆怀欢喜。踊跃不能自胜。

是时。阿那邠邸长者便说此偈。

&nbsp;&nbsp;&nbsp;&nbsp;如来实神妙&nbsp;&nbsp;&nbsp;&nbsp;爱民如赤子

&nbsp;&nbsp;&nbsp;&nbsp;快哉须摩提&nbsp;&nbsp;&nbsp;&nbsp;当受如来法

尔时。波斯匿王及阿那邠邸长者散种种名香杂华。是时。世尊将诸比丘众。前后围绕。及诸神天不可称计。如似凤凰王在虚空中。往诣彼城。

是时。般遮旬以偈叹佛。

&nbsp;&nbsp;&nbsp;&nbsp;诸生结永尽&nbsp;&nbsp;&nbsp;&nbsp;意念不错乱

&nbsp;&nbsp;&nbsp;&nbsp;以无尘垢碍&nbsp;&nbsp;&nbsp;&nbsp;入彼旧邦土

&nbsp;&nbsp;&nbsp;&nbsp;心性极清净&nbsp;&nbsp;&nbsp;&nbsp;断魔邪恶念

&nbsp;&nbsp;&nbsp;&nbsp;功德如大海&nbsp;&nbsp;&nbsp;&nbsp;今入彼邦土

&nbsp;&nbsp;&nbsp;&nbsp;颜貌甚殊特&nbsp;&nbsp;&nbsp;&nbsp;诸使永不起

&nbsp;&nbsp;&nbsp;&nbsp;为彼不自处&nbsp;&nbsp;&nbsp;&nbsp;今入彼邦土

&nbsp;&nbsp;&nbsp;&nbsp;以渡四流渊&nbsp;&nbsp;&nbsp;&nbsp;脱于生老死

&nbsp;&nbsp;&nbsp;&nbsp;以断有根原&nbsp;&nbsp;&nbsp;&nbsp;今入彼邦土

是时。满财长者遥见世尊从远来。诸根惔怕。世之希有。净如天金。有三十二相．八十种好。庄严其身。犹须弥山出众山上。亦如金聚放大光明。

是时。长者以偈问须摩提曰。

&nbsp;&nbsp;&nbsp;&nbsp;此是日光耶&nbsp;&nbsp;&nbsp;&nbsp;未曾见此容

&nbsp;&nbsp;&nbsp;&nbsp;数千万亿光&nbsp;&nbsp;&nbsp;&nbsp;未敢能熟视

是时。须摩提女长跪叉手向如来。以此偈报长者曰。

&nbsp;&nbsp;&nbsp;&nbsp;非日非不日&nbsp;&nbsp;&nbsp;&nbsp;而放千种光

&nbsp;&nbsp;&nbsp;&nbsp;为一切众生&nbsp;&nbsp;&nbsp;&nbsp;亦复是我师

&nbsp;&nbsp;&nbsp;&nbsp;皆共叹如来&nbsp;&nbsp;&nbsp;&nbsp;如前之所说

&nbsp;&nbsp;&nbsp;&nbsp;今当获大果&nbsp;&nbsp;&nbsp;&nbsp;勤加供养之

是时。满财长者右膝著地。复以偈叹如来曰。

&nbsp;&nbsp;&nbsp;&nbsp;自归十力尊&nbsp;&nbsp;&nbsp;&nbsp;圆光金色体

&nbsp;&nbsp;&nbsp;&nbsp;天人所叹敬&nbsp;&nbsp;&nbsp;&nbsp;今日自归命

&nbsp;&nbsp;&nbsp;&nbsp;尊今是日王&nbsp;&nbsp;&nbsp;&nbsp;如月星中明

&nbsp;&nbsp;&nbsp;&nbsp;以度不度者&nbsp;&nbsp;&nbsp;&nbsp;今日自归命

&nbsp;&nbsp;&nbsp;&nbsp;尊如天帝像&nbsp;&nbsp;&nbsp;&nbsp;如梵行慈心

&nbsp;&nbsp;&nbsp;&nbsp;自脱脱众生&nbsp;&nbsp;&nbsp;&nbsp;今日自归命

&nbsp;&nbsp;&nbsp;&nbsp;天世人中尊&nbsp;&nbsp;&nbsp;&nbsp;诸鬼神王上

&nbsp;&nbsp;&nbsp;&nbsp;降伏诸外道&nbsp;&nbsp;&nbsp;&nbsp;今日自归命

是时。须摩提女长跪叉手。叹世尊曰。

&nbsp;&nbsp;&nbsp;&nbsp;自降能降他&nbsp;&nbsp;&nbsp;&nbsp;自正能正人

&nbsp;&nbsp;&nbsp;&nbsp;以度度人民&nbsp;&nbsp;&nbsp;&nbsp;已解复脱人

&nbsp;&nbsp;&nbsp;&nbsp;度垢使度垢&nbsp;&nbsp;&nbsp;&nbsp;自照照群萌

&nbsp;&nbsp;&nbsp;&nbsp;靡不有度者&nbsp;&nbsp;&nbsp;&nbsp;除斗无斗讼

&nbsp;&nbsp;&nbsp;&nbsp;极自净洁住&nbsp;&nbsp;&nbsp;&nbsp;心意不倾动

&nbsp;&nbsp;&nbsp;&nbsp;十力哀愍世&nbsp;&nbsp;&nbsp;&nbsp;重自顶礼敬

有慈．悲．喜．护之心。具空。无相．愿。于欲界中最尊第一。天中之上七财具足。诸天人自然梵生。亦无与等。亦不可像貌。我今自归命。

是时。六千梵志见世尊作如此神变。各各自相谓言。我等可离此国。更适他土。此沙门瞿昙以降此国中人民。是六千梵志寻出国去。更不复入国。犹如师子兽王。出于山谷。而观四方。复三鸣吼。方行所求。诸有兽虫之类各奔所趣。莫知所如。飞逝沉伏。若复有力神象闻师子声。各奔所趣。不能自安。所以然者。由师子兽王极有威神故。此亦如是。彼六千梵志闻世尊音响之声。各各驰走。不得自宁。所以然者。由沙门瞿昙有大威力故。

是时。世尊还舍神足。如常法则。入满富城中。是时。世尊足蹈门阈上。是时。天地大动。诸尊神天散华供养。是时。人民见世尊容貌。诸根寂静。有三十二相．八十种好。而自庄严。

人民之类便说此偈。

&nbsp;&nbsp;&nbsp;&nbsp;二足尊极妙&nbsp;&nbsp;&nbsp;&nbsp;梵志不敢当

&nbsp;&nbsp;&nbsp;&nbsp;无故事梵志&nbsp;&nbsp;&nbsp;&nbsp;失此人中尊

是时。世尊往诣长者家。就座而坐。尔时。彼国人民极为炽盛。时。长者家有八万四千人民之类。皆悉运集。欲坏长者房舍。见世尊及比丘僧。尔时。世尊便作是念。此人民之类必有所损。可作神力。使举国人民尽见我身及比丘僧。尔时。世尊化长者屋舍作琉璃色。内外相视。如似观掌中珠。

尔时。须摩提女前至世尊所。头面礼足。悲喜交集。便说此偈。

&nbsp;&nbsp;&nbsp;&nbsp;一切智慧具&nbsp;&nbsp;&nbsp;&nbsp;尽度一切法

&nbsp;&nbsp;&nbsp;&nbsp;复断欲爱结&nbsp;&nbsp;&nbsp;&nbsp;我今而自归

&nbsp;&nbsp;&nbsp;&nbsp;宁使我父母&nbsp;&nbsp;&nbsp;&nbsp;而毁我双目

&nbsp;&nbsp;&nbsp;&nbsp;不来适此间&nbsp;&nbsp;&nbsp;&nbsp;邪见五逆中

&nbsp;&nbsp;&nbsp;&nbsp;宿作何恶缘&nbsp;&nbsp;&nbsp;&nbsp;得来至此处

&nbsp;&nbsp;&nbsp;&nbsp;如鸟入罗网&nbsp;&nbsp;&nbsp;&nbsp;愿断此疑结

尔时。世尊复以偈报女曰。

&nbsp;&nbsp;&nbsp;&nbsp;汝今快勿虑&nbsp;&nbsp;&nbsp;&nbsp;惔怕自开意

&nbsp;&nbsp;&nbsp;&nbsp;亦莫起想著&nbsp;&nbsp;&nbsp;&nbsp;如来今当演

&nbsp;&nbsp;&nbsp;&nbsp;汝本无罪缘&nbsp;&nbsp;&nbsp;&nbsp;得来至此间

&nbsp;&nbsp;&nbsp;&nbsp;愿誓之果报&nbsp;&nbsp;&nbsp;&nbsp;欲度此众生

&nbsp;&nbsp;&nbsp;&nbsp;今当拔根原&nbsp;&nbsp;&nbsp;&nbsp;不堕三恶趣

&nbsp;&nbsp;&nbsp;&nbsp;数千众生类&nbsp;&nbsp;&nbsp;&nbsp;汝前当得度

&nbsp;&nbsp;&nbsp;&nbsp;今日当净除&nbsp;&nbsp;&nbsp;&nbsp;使得智慧明

&nbsp;&nbsp;&nbsp;&nbsp;使天人民类&nbsp;&nbsp;&nbsp;&nbsp;见汝如观珠

是时。须摩提女闻此语已。欢喜踊跃。不能自胜。是时。长者将己仆从。供给饮食。种种甘馔。见世尊食已讫。行清净水。更取一小座。在如来前坐。及诸营从及八万四千众各各次第坐。或有自称姓名而坐。

尔时。世尊渐与彼长者及八万四千人民之类说于妙论。所谓论者。戒论．施论．生天之论。欲不净想。漏为秽恶。出家为要。尔时。世尊以见长者及须摩提女。八万四千人民之类心开意解。诸佛世尊常所说法。苦．习．尽．道。普与此众生说之。彼各于坐上。诸尘垢尽。得法眼净。犹如极净白[疊\*毛]易染为色。此亦如是。满财长者．须摩提女。及八万四千人民之类。诸尘垢尽。得法眼净。无复狐疑。得无所畏。皆自归三尊。受持五戒。

是时。须摩提女即于佛前。而说此偈。

&nbsp;&nbsp;&nbsp;&nbsp;如来耳清彻&nbsp;&nbsp;&nbsp;&nbsp;闻我遇此苦

&nbsp;&nbsp;&nbsp;&nbsp;降神至此已&nbsp;&nbsp;&nbsp;&nbsp;诸人得法眼

尔时。世尊以说法讫。即从坐起。还诣所在。

是时。诸比丘白佛言。须摩提女本作何因缘。生富贵家。复作何因缘。堕此邪见之家。复作何善功德。今得法眼净。复作何功德。使八万四千人皆得法眼净。

尔时。世尊告诸比丘。过去久远此贤劫中。有迦叶佛．明行成为．善逝．世间解．无上士．道法御．天人师。号佛．众祐。在波罗奈国界于中游化。与大比丘众二万人俱。尔时。有王名曰哀愍。有女名须摩那。是时。此女极有敬心。向迦叶如来奉持禁戒。恒好布施。又四事供养。

云何为四。一者施。二者爱敬。三者利人。四者等利。于迦叶如来所而诵法句。在高楼上高声诵习。普作此愿。恒有此四受之法。又于如来前而诵法句。其中设有毫厘之福者。所生之处不堕三恶趣。亦莫堕贫家。当来之世亦当复值如此之尊。使我莫转女人身。得法眼净。

是时。城中人民之类。闻王女作如此誓愿。皆共聚集。至王女所。而作是说。王女今日极为笃信。作诸功德。四事不乏。布施．兼爱．利人．等利。复作誓愿。使当来之世值如此之尊。若为我说法。寻得法眼净。今日王女以作愿誓。并及我等国土人民同时得度。尔时。王女报曰。我持此功德。并施汝等。设值如来说法者。同时得度。

汝等比丘岂有疑乎。莫作是观。尔时哀愍王。今须达长者是。尔时王女者。今须摩提女是也。尔时国土人民之类。今八万四千众是。由彼誓愿。今值我身。闻法得道。及彼人民之类尽得法眼净。此是其义。当念奉行。所以然者。此四事者最是福田。若有比丘亲近四事者。便获四谛。当求方便。成四事法。如是。诸比丘。当作是学。

尔时。诸比丘闻佛所说。欢喜奉行。
