## 增壹阿含经卷第十四

东晋罽宾三藏瞿昙僧伽提婆译

### 高幢品第二十四之一

#### （一）

闻如是。

一时。佛在舍卫国祇树给孤独园。

尔时。世尊告诸比丘。昔者。天帝释告三十三天。卿等若入大战中时。设有恐怖畏惧之心者。汝等还顾视我高广之幢。设见我幢者。便无畏怖。若不忆我幢者。当忆伊沙天王幢。以忆彼幢者。所有畏怖。便自消灭。若不忆我幢。及不忆伊沙幢者。尔时。当忆婆留那天王幢。以忆彼幢。所有恐怖。便自消灭。

我今亦复告汝等。设有比丘．比丘尼．优婆塞．优婆夷。若有畏怖衣毛竖者。尔时当念我身。此是如来．至真．等正觉．明行成为．善逝．世间解．无上士．道法御．天人师。号佛．众祐。出现于世。设有恐怖衣毛竖者。便自消灭。

若复不念我者。尔时当念于法。如来法者甚为微妙。智者所学。以念法者。所有恐怖。便自消灭。

设不念我。复不念法。尔时当念圣众。如来圣众极为和顺。法法成就。戒成就．三昧成就．智慧成就．解脱成就．解脱见慧成就。所谓四双八辈。此是如来圣众。可敬可事。世间福田。是谓如来圣众。尔时若念僧已。所有恐怖。便自消灭。

比丘当知。释提桓因犹有淫．怒．痴。然三十三天念其主即无恐怖。况复如来无有欲．怒．痴心。当念有恐怖乎。若有比丘有恐怖者。便自消灭。是故。诸比丘。当念三尊。佛．法．圣众。如是。诸比丘。当作是学。

尔时。诸比丘闻佛所说。欢喜奉行。

#### （二）

闻如是。

一时。佛在舍卫国祇树给孤独园。

尔时。拔只国界有鬼。名为毗沙。在彼国界。极为凶暴。杀民无量。恒日杀一人。或日杀二人．三人．四人．五人．十人．二十人．三十人．四十人．五十人。尔时。诸鬼神．罗刹充满彼国。

是时。拔只人民皆共集聚。而作是说。我等可得避此国至他国界。不须住此。

是时。毗沙恶鬼知彼人民心之所念。便语彼人民曰。汝等莫离此处至他邦土。所以然者。终不免吾手。卿等日日持一人祠吾。吾要不触扰汝。

是时。拔只人民日取一人祠彼恶鬼。是时。彼鬼食彼人已。取骸骨掷著他方山中。然彼山中骨满溪谷。

尔时。有长者名善觉。在彼住止。饶财多宝。积财千亿。骡．驴．骆驼不可称计。金．银．珍宝．车磲．马瑙．真珠．虎珀亦不可称。尔时。彼长者有儿。名那优罗。唯有一子。甚爱敬念。未曾离目前。尔时。有此限制。那优罗小儿。次应祠鬼。

是时。那优罗父母沐浴此小儿。与著好衣。将至冢间。至彼鬼所。到已。啼哭唤呼。不可称计。并作是说。诸神。地神。皆共证明。我等唯有此一子。愿诸神明当证明此。及二十八大鬼神王当共护此。无令有乏。及四天王咸共归命。愿拥护此儿。使得免济。及释提桓因亦向归命。愿济此儿命。及梵天王亦复归命。愿脱此命。诸有鬼神护世者亦向归命。使脱此厄。诸如来弟子漏尽阿罗汉。我今亦复归命。使脱此厄。诸辟支佛无师自觉亦复自归。使脱此厄。彼如来今亦自归。不降者降。不度者度。不获者获。不脱者脱。不般涅槃者使般涅槃。无救者与作救护。盲者作眼目。病者作大医王。若天．龙．鬼神．一切人民．魔及魔天。最尊．最上。无能及者。可敬可贵。为人作良祐福田。无有出如来上者。然如来当鉴察之。愿如来当照此至心。是时。那优罗父母即以此儿付鬼已。便退而去。

尔时。世尊以天眼清净。复以天耳彻听。闻有此言。那优罗父母啼哭不可称计。尔时。世尊以神足力。至彼山中恶鬼住处。时。彼恶鬼集在雪山北鬼神之处。是时。世尊入鬼住处而坐。正身正意。结跏趺坐。

是时。那优罗小儿渐以至彼恶鬼住处。是时。那优罗小儿遥见如来在恶鬼住处。光色炳然。正身正意。系念在前。颜色端政。与世有奇。诸根寂静。得诸功德。降伏诸魔。如此诸德不可称计。有三十二相．八十种好。庄严其身。如须弥山。出诸山顶。面如日月。亦如金山。光有远照。见已。便起欢喜心向于如来。便生此念。此必不是毗沙恶鬼。所以然者。我今见之。极有欢喜之心。设当是恶鬼者。随意食之。

是时。世尊告曰。那优罗。如汝所言。我今是如来．至真．等正觉。故来救汝。及降此恶鬼。

是时。那优罗闻此语已。欢喜踊跃。不能自胜。便来至世尊所。头面礼足。在一面坐。

是时。世尊与说妙义。所谓论者。施论．戒论．生天之论。欲为秽恶。漏不净行。出家为要。去诸乱想。尔时。世尊以见那优罗小儿心意欢喜。意性柔软。诸佛世尊常所说法。苦．习．尽．道。是时世尊具与彼说。彼即于坐上。诸尘垢尽。得法眼净。彼以见法．得法．成就诸法。承受诸法。无有狐疑。解如来教。归佛．法．圣众。而受五戒。

是时。毗沙恶鬼还来到本住处。尔时。恶鬼遥见世尊端坐思惟。身不倾动。见以。便兴恚怒。雨雷电霹雳向如来所。或雨刀剑。未堕地之顷。便化优钵莲华。是时。彼鬼倍复嗔恚。雨诸山河石壁。未堕地之顷。化作种种饮食。是时。彼鬼复化作大象。吼唤向如来所。尔时。世尊复化作师子王。是时。彼鬼倍化作师子形向如来所。尔时。世尊化作大火聚。是时。彼鬼倍复嗔恚。化作大龙而有七首。尔时。世尊化作大金翅鸟。是时。彼鬼便生此念。我今所有神力。今以现之。然此沙门衣毛不动。我今当往问其深义。

是时。彼鬼问世尊曰。我今毗沙欲问深义。设不能报我者。当持汝两脚掷著海南。

世尊告曰。恶鬼当知。我自观察。无天及人民．沙门．婆罗门．若人．非人。能持我两脚掷海南者。但今欲问义者。便可问之。

是时。恶鬼问曰。沙门。何等是故行。何等是新行。何等是行灭。

世尊告曰。恶鬼当知。眼是故行。曩时所造。缘痛成行。耳．鼻．口．身意。此是故行。曩时所造。缘痛成行。是谓。恶鬼。此是故行。

毗沙鬼曰。沙门。何等是新行。

世尊告曰。今身所造身三．口四．意三。是谓。恶鬼。此是新行。

时恶鬼曰。何等是行灭。

世尊告曰。恶鬼当知。故行灭尽。更不兴起。复不造行。能取此行。永以不生。永尽无余。是谓行灭。

是时。彼鬼白世尊曰。我今极饥。何故夺我食。此小儿是我所食。沙门。可归我此小儿。

世尊告曰。昔我未成道时。曾为菩萨。有鸽投我。我尚不惜身命。救彼鸽厄。况我今日已成如来。能舍此小儿令汝食啖。汝今恶鬼尽其神力。吾终不与汝此小儿。云何。恶鬼。汝曾迦叶佛时。曾作沙门。修持梵行。后复犯戒。生此恶鬼。尔时。恶鬼承佛威神。便忆曩昔所造诸行。

尔时。恶鬼至世尊所。头面礼足。并作是说。我今愚惑。不别真伪。乃生此心向于如来。唯愿世尊受我忏悔。如是三．四。

世尊告曰。听汝悔过。勿复更犯。尔时。世尊与毗沙鬼说微妙法。劝令欢喜。

时。彼恶鬼手擎数千两金。奉上世尊。白世尊曰。我今以此山谷施招提僧。唯愿世尊与我受之。及此数千两金。如是再三。

尔时。世尊即受此山谷。便说此偈。

&nbsp;&nbsp;&nbsp;&nbsp;园果施清凉&nbsp;&nbsp;&nbsp;&nbsp;及作水桥梁

&nbsp;&nbsp;&nbsp;&nbsp;设能造大船&nbsp;&nbsp;&nbsp;&nbsp;及诸养生具

&nbsp;&nbsp;&nbsp;&nbsp;昼夜无懈息&nbsp;&nbsp;&nbsp;&nbsp;获福不可量

&nbsp;&nbsp;&nbsp;&nbsp;法义戒成就&nbsp;&nbsp;&nbsp;&nbsp;终后生天上

是时。彼鬼白世尊曰。不审世尊更有何教。

世尊告曰。汝今舍汝本形。著三衣。作沙门。入拔秖城。在在处处作此教令。诸贤当知。如来出世。不降者降。不度者度。不解脱者令知解脱。无救者与作救护。盲者作眼目。诸天．世人．天．龙．鬼神．魔．若魔天．若人．非人。最尊．最上。无与等者。可敬．可贵。为人作良祐福田。今日度那优罗小儿及降毗沙恶鬼。汝等可往至彼受化。

对曰。如是。世尊。

尔时。毗沙鬼作沙门。披服著三法衣。入诸里巷。作此教令。今日世尊度那优罗小儿。及降伏毗沙恶鬼。汝等可往受彼教诲。

当于尔时。拔只国界人民炽盛。是长者善觉闻此语已。欢喜踊跃。不能自胜。将八万四千人民众生。至彼世尊所。到已。头面礼足。在一面坐。尔时。拔只人民或有礼足者。或有擎手者。尔时。八万四千之众。已在一面坐。

是时。世尊渐与说微妙之法。所谓论者。施论．戒论．生天之论。欲不净想。漏为大患。尔时。世尊观察彼八万四千众。心意欢悦。诸佛世尊常所说法。苦．习．尽．道。普与彼八万四千众而说此法。各于座上。诸尘垢尽。得法眼净。犹如白净之衣。易染为色。此八万四千众亦复如是。诸尘垢尽。得法眼净。得法．见法．分别诸法。无有狐疑。得无所畏。自归三尊。佛．法．圣众。而受五戒。

尔时。那优罗父长者白世尊曰。唯愿世尊当受我请。

尔时。世尊默然受请。时彼长者以见世尊默然受已。即从坐起。头面礼足。退还所在。办种种饮食。味若干种。清旦自白。时到。

尔时。世尊到时。著衣持钵。入拔只城。至长者家。就座而坐。是时。长者以见世尊坐定。自手斟酌。行种种饮食。以见世尊食讫。行清净水已。便取一座。在如来前坐。白世尊曰。善哉。世尊。若四部之众。须衣被．饮食．床卧具．病瘦医药。尽使在我家取之。

世尊告曰。如是。长者。如汝所言。

世尊即与长者说微妙之法。以说法竟。便从坐起而去。

尔时。世尊如屈申臂顷。从拔只不现。还来至舍卫祇洹精舍。尔时。世尊告诸比丘。若四部之众。须衣被．饮食．床卧具．病瘦医药者。当从那优罗父舍取之。

尔时。世尊复告比丘。如我今日优婆塞中第一弟子。无所爱惜。所谓那优罗父是。

尔时。诸比丘闻佛所说。欢喜奉行。

#### （三）

闻如是。

一时。佛在释翅尼拘留园中。与大比丘众五百人俱。

尔时。释种诸豪姓者数千人众。往诣世尊所。到已。头面礼足。在一面坐。

尔时。诸释白世尊曰。今日当作王治领此国界。我等种姓便为不朽。无令转轮圣王位于汝断灭。若当世尊不出家者。当于天下作转轮圣王。统四天下。千子具足。我等种姓名称远布。转轮圣王出于释姓。以是故。世尊。当作王治。无令王种断绝。

世尊告曰。我今正是王身。名曰法王。所以然者。我今问汝。云何。诸释。言转轮圣王七宝具足。千子勇猛。我今于三千大千刹土中。最尊．最上。无能及者。成就七觉意宝。无数千声闻之子以为营从。

尔时。世尊便说此偈。

&nbsp;&nbsp;&nbsp;&nbsp;今用此位为&nbsp;&nbsp;&nbsp;&nbsp;得已后复失

&nbsp;&nbsp;&nbsp;&nbsp;此位最为胜&nbsp;&nbsp;&nbsp;&nbsp;无终无有始

&nbsp;&nbsp;&nbsp;&nbsp;以胜无能夺&nbsp;&nbsp;&nbsp;&nbsp;此胜最为胜

&nbsp;&nbsp;&nbsp;&nbsp;然佛无量行&nbsp;&nbsp;&nbsp;&nbsp;无迹谁迹将

是故。诸瞿昙。当求方便。正法王治。如是。诸释。当作是学。

尔时。诸释闻佛所说。欢喜奉行。

#### （四）

闻如是。

一时。佛在舍卫国祇树给孤独园。

尔时。有一比丘至世尊所。头面礼足。在一面坐。尔时。彼比丘白世尊曰。颇有此色。恒在不变易耶。久在于世。亦不移动。颇有痛．想．行．识。恒在不变易耶。久存于世。亦不移动耶。

世尊告曰。比丘。无有此色。恒在不变易。久存于世者。亦复无痛．想．行．识。恒在不变易。久存于世者。若复。比丘。当有此色。恒在不变易。久存于世者。则梵行之人。不可分别。若痛．想．行．识。久存于世。不变易者。梵行之人。不可分别。是故。比丘。以色不可分别。不久存于世故。是故。梵行之人乃能分别尽于苦本。亦无痛．想．行．识。不久存于世。是故。梵行乃可分别尽于苦本。

尔时。世尊取少许土。著爪上。语彼比丘曰。云何。比丘。见此爪上土不。

比丘对曰。唯然。见已。世尊。

佛告比丘。设当有尔许色恒在于世者。则梵行之人不可分别得尽苦际。以是。比丘。以无尔许色在。便得行梵行。得尽苦本。所以然者。比丘当知。我昔曾为大王。领四天下。以法治化。统领人民。七宝具足。所谓七宝者。轮宝．象宝．马宝．珠宝．玉女宝．居士宝．典兵宝。

比丘当知。我于尔时。作此转轮圣王。领四天下。有八万四千神象。象名菩呼。复有八万四千羽宝之车。或用师子皮覆。或用狼狗皮覆者。尽悬幢高盖。复有八万四千高广之台。犹如天帝所居之处。复有八万四千讲堂。如法讲堂之比。复有八万四千玉女之众。像如天女。复有八万四千高广之座。皆用金银七宝厕间。复有八万四千衣被服饰。皆是文绣柔软。复有八万四千饮食之具。味若干种。

比丘当知。我尔时。乘一大象。色极白好。口有六牙。金银交具。身能飞行。亦能隐形。或大．或小。象名菩呼。我尔时。乘一神马。毛尾朱色。行不身动。金银交饰。身能飞行。亦能隐形。或大．或小。马名毛王。

我于尔时。八万四千高广之台。住一台中。台名须尼摩。纯金所作。尔时。我在一讲堂中止宿。讲堂名法说。纯金所造。我于尔时。乘一宝羽之车。车名最胜。纯金所造。我于尔时。将一玉女。左右使令亦如姊妹。我于尔时。于八万四千高广之座。在一座上。金银．璎珞不可称计。我于尔时。著一妙服。像如天衣。所食之食。味如甘露。当于尔时。我作转轮圣王。时八万四千神象朝朝来至。门外多有伤害。不可称计。我于尔时。便作是念。此八万四千神象朝朝来至。门外多有伤害。不可称计。我今意中欲使分为二分。四万二千朝朝来贺。

尔时。比丘。我作是念。昔作何福。复作何德。今得此威力。乃至于是。复作是念。由三事因缘故。使我获此福祐。云何为三。所谓惠施．慈仁．自守。比丘当观。尔时诸行永灭无余。尔时游于欲意无有厌足。所谓厌足。于贤圣戒律乃为厌足。云何。比丘。此色有常耶。无常耶。

比丘对曰。无常也。世尊。

若复无常。为变易法。汝可得生此心。此是我许。我是彼所乎。

对曰。不也。世尊。

痛．想．行．识是常也。是无常耶。

比丘对曰。无常也。世尊。

设使无常。为变易法。汝可得生此心。此是我许。我是彼所。

对曰。不也。世尊。

是故。比丘。诸所有色。过去．当来．今现在者。若大．若小。若好．若丑。若远．若近。此色亦非我所。我亦非彼所。此是智者之所学也。诸所有痛。过去．当来．今现在。若远．若近。此痛亦非我所。我亦非彼所。如是智者之所觉知。比丘当作是观。若声闻之人。厌患于眼。厌患于色。厌患眼识。若缘眼生苦乐。亦复厌患。亦厌患于耳。厌于声。厌于耳识。若依耳识生苦乐者。亦复厌患。鼻．舌．身．意．法亦复厌患。若依意生苦乐者。亦复厌患。已厌患。便解脱。已解脱。便得解脱之智。生死已尽。梵行已立。所作已办。更不复受有。如实知之。

尔时。彼比丘得世尊如是之教。在闲静之处。思惟自修。所以族姓子。剃除须发。著三法衣。离家修无上梵行。生死已尽。梵行已立。所作已办。更不复受有。如实知之。是彼比丘便成阿罗汉。

尔时。彼比丘闻佛所说。欢喜奉行。

#### （五）

闻如是。

一时。佛在摩竭国道场树下。初始得佛。

尔时。世尊便作是念。我今以得此甚深之法。难解．难了．难晓．难知。极微极妙智所觉知。我今当先与谁说法。使解吾法者是谁。尔时。世尊便作是念。罗勒迦蓝诸根纯熟。应先得度。又且待我有法。作此念已。虚空中有天白世尊曰。罗勒迦蓝死已七日。

是时。世尊复作念曰。何其苦哉。不闻吾法。而取命终。设当闻吾法者。即得解脱。

是时。世尊复作是念。我今先与谁说法。使得解脱。今郁头蓝弗先应得度。当与说之。闻吾法已。先得解脱。世尊作是念。虚空中有天语言。昨日夜半。以取命终。是时。世尊便作是念。郁头蓝弗何其苦哉。不闻吾法。而取命过。设得闻吾法者。即得解脱。

尔时。世尊复作是念。谁先闻法而得解脱。是时。世尊重更思惟。五比丘多所饶益。我初生时。追随吾后。是时。世尊复作是念。今五比丘竟为所在。即以天眼观五比丘。乃在波罗奈仙人鹿园所止之处。我今当往先与五比丘说法。闻吾法已。当得解脱。

尔时。世尊七日之中熟视道树。目未曾眴。尔时。世尊便说此偈。

&nbsp;&nbsp;&nbsp;&nbsp;我今此坐处&nbsp;&nbsp;&nbsp;&nbsp;经历生死苦

&nbsp;&nbsp;&nbsp;&nbsp;执御智慧斧&nbsp;&nbsp;&nbsp;&nbsp;永断根元栽

&nbsp;&nbsp;&nbsp;&nbsp;天王来至此&nbsp;&nbsp;&nbsp;&nbsp;及诸魔怨属

&nbsp;&nbsp;&nbsp;&nbsp;复以方便降&nbsp;&nbsp;&nbsp;&nbsp;令著解脱冠

&nbsp;&nbsp;&nbsp;&nbsp;今于此树下&nbsp;&nbsp;&nbsp;&nbsp;坐于金刚床

&nbsp;&nbsp;&nbsp;&nbsp;以获一切智&nbsp;&nbsp;&nbsp;&nbsp;逮无所碍慧

&nbsp;&nbsp;&nbsp;&nbsp;我坐此树下&nbsp;&nbsp;&nbsp;&nbsp;见生死之苦

&nbsp;&nbsp;&nbsp;&nbsp;已却死元本&nbsp;&nbsp;&nbsp;&nbsp;老病永无余

尔时。世尊说此偈已。便从坐起而去。欲向波罗奈国。

是时。优毗伽梵志遥见世尊光色炳然。翳日月明。见已。白世尊曰。瞿昙师主。今为所在。为依何人出家学道。恒喜说何法教。为从何来。为欲所至。

尔时。世尊向彼梵志。而说此偈。

&nbsp;&nbsp;&nbsp;&nbsp;我成阿罗汉&nbsp;&nbsp;&nbsp;&nbsp;世间最无比

&nbsp;&nbsp;&nbsp;&nbsp;天及世间人&nbsp;&nbsp;&nbsp;&nbsp;我今最为上

&nbsp;&nbsp;&nbsp;&nbsp;我亦无师保&nbsp;&nbsp;&nbsp;&nbsp;亦复无与等

&nbsp;&nbsp;&nbsp;&nbsp;独尊无过者&nbsp;&nbsp;&nbsp;&nbsp;冷而无复温

&nbsp;&nbsp;&nbsp;&nbsp;今当转法轮&nbsp;&nbsp;&nbsp;&nbsp;往诣加尸邦

&nbsp;&nbsp;&nbsp;&nbsp;今以甘露药&nbsp;&nbsp;&nbsp;&nbsp;开彼盲冥者

&nbsp;&nbsp;&nbsp;&nbsp;波罗奈国界&nbsp;&nbsp;&nbsp;&nbsp;加尸国王土

&nbsp;&nbsp;&nbsp;&nbsp;五比丘住处&nbsp;&nbsp;&nbsp;&nbsp;欲说微妙法

&nbsp;&nbsp;&nbsp;&nbsp;使彼早成道&nbsp;&nbsp;&nbsp;&nbsp;及得漏尽通

&nbsp;&nbsp;&nbsp;&nbsp;以除恶法元&nbsp;&nbsp;&nbsp;&nbsp;是故最为胜

时。彼梵志叹吒。俨头叉手。弹指含笑。引道而去。时。世尊往诣波罗奈。

是时。五比丘遥见世尊来。见已。各共论议。此是沙门瞿昙从远而来。情性错乱。心不专精。我等勿复共语。亦莫起迎。亦莫请坐。

尔时。五人便说此偈。

&nbsp;&nbsp;&nbsp;&nbsp;此人不应敬&nbsp;&nbsp;&nbsp;&nbsp;亦莫共亲视

&nbsp;&nbsp;&nbsp;&nbsp;勿复称善来&nbsp;&nbsp;&nbsp;&nbsp;亦莫请使坐

尔时。五人说此偈已。皆共默然。尔时。世尊至五比丘所。渐渐欲至。时。五比丘渐起来迎。或与敷座者。或与取水者。尔时。世尊即前就坐。作是思惟。此是愚痴之人。竟不能全其本限。尔时。五比丘称世尊为卿。

是时。世尊告五比丘曰。汝等莫卿无上至真．等正觉。所以然者。我今已成无上至真．等正觉。已获甘露善。自专念听吾法语。

尔时。五比丘白世尊曰。瞿昙。本苦行时。尚不能得上人之法。况复今日意情错乱。言得道乎。

世尊告曰。云何。五人。汝等曾闻吾妄语乎。

五比丘曰。不也。瞿昙。

世尊告曰。如来．等正觉已得甘露。汝等悉共专心。听吾说法。是时。世尊便复作是念。我今堪任降此五人。

是时。世尊告五比丘。汝等当知。有此四谛。云何为四。苦谛．苦习谛．苦尽谛．苦出要谛。彼云何名为苦谛。所谓生苦．老苦．病苦．死苦．忧悲恼苦．愁忧苦痛。不可称记。怨憎会苦．恩爱别苦．所欲不得。亦复是苦。取要言之。五盛阴苦。是谓苦谛。

云何苦习谛。所谓受爱之分。习之不惓。意常贪著。是谓苦习谛。

彼云何苦尽谛。能使彼爱灭尽无余。亦不更生。是谓苦尽谛。

彼云何名为苦出要谛。所谓贤圣八品道。所谓等见．等治．等语．等业．等命．等方便．等念．等定。是谓名为四谛之法。

然复。五比丘。此四谛之法。苦谛者眼生．智生．明生．觉生．光生．慧生。本未闻法。复次。苦谛者。实．定。不虚不妄。终不有异。世尊之所说。故名为苦谛。苦习谛者。本未闻法。眼生．智生．明生．觉生．光生．慧生。复次。苦习谛者。实．定。不虚不妄。终不有异。世尊之所说。故名为苦习谛。苦尽谛者。本未闻法。眼生．智生．明生．觉生．慧生．光生。复次。苦尽谛者。实．定。不虚不妄。终不有异。世尊之所说。故名为苦尽谛。苦出要谛者。本未闻法。眼生．智生．明生．觉生．光生．慧生。复次。苦出要谛者。实．定。不虚不妄。终不有异。世尊之所说。故名为苦出要谛。

五比丘当知。此四谛者。三转十二行。如实不知者。则不成无上正真．等正觉。以我分别此四谛三转十二行。如实知之。是故成无上至真．等正觉。

尔时。说此法时。阿若拘邻诸尘垢尽。得法眼净。

是时。世尊告拘邻曰。汝今以逮法．得法。

拘邻报曰。如是。世尊。以得法．逮法。

是时。地神闻此语已。作是唱。今如来在波罗奈国转法轮。诸天．世人．魔．若魔天．人及非人所不能转者。今日如来转此法轮。阿若拘邻已得甘露之法。

是时。四天王从地神闻唱令声。复传告曰。阿若拘邻以得甘露之法。

是时。三十三天复从四天王闻。艳天从三十三天闻。乃至兜术天展转闻声。乃至梵天亦复闻声。如来在波罗奈转法轮。诸天．世人．魔．若魔天．人及非人所不转者。今日如来转此法轮。尔时。便名为阿若拘邻。

尔时。世尊告五比丘。汝等二人住受教诲。三人乞食。三人所得食者。六人当共食之。三人住受教诲。二人往乞食。二人所得食者。六人当取食之。尔时教诲。此时成无生涅槃法。亦成无生．无病．无老．无死。是时。五比丘尽成阿罗汉。是时。三千大千刹土有五阿罗汉。佛为第六。

尔时。世尊告五比丘。汝等尽共人间乞食。慎莫独行。然复众生之类。诸根纯熟。应得度者。我今当往优留毗村聚。在彼说法。

尔时。世尊便往至优留毗村聚所。尔时。连若河侧有迦叶在彼止住。知天文．地理。靡不贯博。算数树叶皆悉了知。将五百弟子。日日教化。去迦叶不远有石室。于石室中。有毒龙在彼止住。

尔时。世尊至迦叶所。到已。语迦叶言。吾欲寄在石室中一宿。若见听者。当往止住。

迦叶报曰。我不爱惜。但彼有毒龙。恐相伤害耳。

世尊告曰。迦叶。无苦。龙不害吾。但见听许。止住一宿。

迦叶报曰。若欲住者。随意往住。

尔时。世尊即往石室。敷座而宿。结跏趺坐。正身正意。系念在前。是时。毒龙见世尊坐。便吐火毒。尔时。世尊入慈三昧。从慈三昧起。入焰光三昧。尔时。龙火．佛光一时俱作。

尔时。迦叶夜起。瞻视星宿。见石室中。有大火光。见已。便告弟子曰。此瞿昙沙门容貌端政。今为龙所害。甚可怜慜。我先亦有此言。彼有恶龙。不可止宿。

是时。迦叶告五百弟子。汝持水瓶。及舆高梯。往救彼火。使彼沙门得济此难。

尔时。迦叶将五百弟子。往诣石室。而救此火。或持水洒者。或施梯者。而不能使火时灭。皆是如来威神所致。尔时。世尊入慈三昧。渐使彼龙无复嗔恚。时。彼恶龙心怀恐怖。东西驰走。欲得出石室。然不能得出石室。是时。彼恶龙来向如来。入世尊钵中住。

是时。世尊以右手摩恶龙身。便说此偈。

&nbsp;&nbsp;&nbsp;&nbsp;龙出甚为难&nbsp;&nbsp;&nbsp;&nbsp;龙与龙共集

&nbsp;&nbsp;&nbsp;&nbsp;龙勿起害心&nbsp;&nbsp;&nbsp;&nbsp;龙出甚为难

&nbsp;&nbsp;&nbsp;&nbsp;过去恒沙数&nbsp;&nbsp;&nbsp;&nbsp;诸佛般涅槃

&nbsp;&nbsp;&nbsp;&nbsp;汝竟不遭遇&nbsp;&nbsp;&nbsp;&nbsp;皆由嗔恚火

&nbsp;&nbsp;&nbsp;&nbsp;善心向如来&nbsp;&nbsp;&nbsp;&nbsp;速舍此恚毒

&nbsp;&nbsp;&nbsp;&nbsp;已除嗔恚毒&nbsp;&nbsp;&nbsp;&nbsp;便得生天上
