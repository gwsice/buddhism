## 增壹阿含经卷第四十五

东晋罽宾三藏瞿昙僧伽提婆译

### 不善品第四十八入前品中

#### （四） <a name="48_4"></a>

闻如是。

一时。佛在舍卫国祇树给孤独园。

尔时。众多比丘集普会讲堂。各生此念。今如来甚奇。甚特。过去取般涅槃者。亦复知彼姓名．种族．持戒．翼从。皆悉分明。三昧。智慧．解脱．解脱见慧。身寿有长短。皆悉知之。云何。诸贤。为是如来分别法处。极为清净。知彼诸佛姓字所出之处乎。为是诸天来至佛所而告此耶。

尔时。世尊以天耳彻闻众多比丘各兴此论。便往至诸比丘所。在中央坐。尔时。世尊告诸比丘。汝等集此为何等论。欲说何法。

诸比丘白佛言。我等集此。论正法之要。诸人各兴此论议。如来甚奇。甚特。乃能知过去诸佛世尊名字姓号。智慧多少。靡不贯博。甚可奇雅。云何。诸贤。为是如来分别法界。极为清净。知彼诸佛姓字所出之处乎。为是诸天来至佛所而告此耶。

尔时。世尊告诸比丘。汝等欲得闻过去诸佛神智之力乎。姓字名号．寿命长短耶。

诸比丘对曰。今正是时。唯愿世尊敷演其义。

佛告诸比丘。汝等善思念之。吾当与汝广演其义。尔时。众多比丘从佛受教。

世尊告曰。比丘当知。过去九十一劫有佛出世。号毗婆尸如来．至真．等正觉。复次。三十一劫有佛出世。名式诘如来．至真．等正觉。复于彼三十一劫内有佛。名毗舍罗婆如来出世。于此贤劫中有佛出世。名拘屡孙如来。复于贤劫中有佛出世。名拘那含牟尼如来．至真．等正觉。复于贤劫中有佛出世。名曰迦叶。复于贤劫中。我出现世。释迦文如来．至真．等正觉。

尔时。世尊便说此偈。

&nbsp;&nbsp;&nbsp;&nbsp;九十一劫中&nbsp;&nbsp;&nbsp;&nbsp;有佛毗婆尸

&nbsp;&nbsp;&nbsp;&nbsp;三十一劫中&nbsp;&nbsp;&nbsp;&nbsp;式诘如来出

&nbsp;&nbsp;&nbsp;&nbsp;复于彼劫中&nbsp;&nbsp;&nbsp;&nbsp;毗舍如来现

&nbsp;&nbsp;&nbsp;&nbsp;今日贤劫中&nbsp;&nbsp;&nbsp;&nbsp;四佛复出世

&nbsp;&nbsp;&nbsp;&nbsp;拘孙那迦叶&nbsp;&nbsp;&nbsp;&nbsp;如日照世间

&nbsp;&nbsp;&nbsp;&nbsp;欲知名字者&nbsp;&nbsp;&nbsp;&nbsp;其号悉如是

毗婆尸如来者出刹利种。式诘如来亦出刹利种。毗舍罗婆如来亦出刹利种。拘屡孙如来出婆罗门种。拘那含牟尼如来出婆罗门种。迦叶如来出婆罗门种。如我今出刹利种。

尔时。世尊便说此偈。

&nbsp;&nbsp;&nbsp;&nbsp;前佛有现者&nbsp;&nbsp;&nbsp;&nbsp;皆出刹利种

&nbsp;&nbsp;&nbsp;&nbsp;拘孙至迦叶&nbsp;&nbsp;&nbsp;&nbsp;出于婆罗门

&nbsp;&nbsp;&nbsp;&nbsp;最尊无能及&nbsp;&nbsp;&nbsp;&nbsp;我今天人师

&nbsp;&nbsp;&nbsp;&nbsp;诸根而淡泊&nbsp;&nbsp;&nbsp;&nbsp;出于刹利姓

毗婆尸如来姓瞿昙。式诘如来亦出瞿昙。比舍罗婆亦出瞿昙。迦叶如来出迦叶姓。拘楼孙．拘那含牟尼亦出迦叶姓。同上而无异。我今如来姓瞿昙。

尔时。世尊便说此偈。

&nbsp;&nbsp;&nbsp;&nbsp;如初诸三佛&nbsp;&nbsp;&nbsp;&nbsp;出于瞿昙种

&nbsp;&nbsp;&nbsp;&nbsp;后三至迦叶&nbsp;&nbsp;&nbsp;&nbsp;出于迦叶姓

&nbsp;&nbsp;&nbsp;&nbsp;如我今现在&nbsp;&nbsp;&nbsp;&nbsp;天人所奉敬

&nbsp;&nbsp;&nbsp;&nbsp;诸根而淡泊&nbsp;&nbsp;&nbsp;&nbsp;出于瞿昙姓

比丘当知。毗婆尸如来姓拘邻若。式诘如来亦出拘邻若。毗舍罗婆如来亦出拘邻若。拘屡孙如来出婆罗堕。拘那含牟尼如来亦出婆罗堕。迦叶如来亦出婆罗堕。如我今如来．至真．等正觉出于拘邻若。

尔时。世尊便说此偈。

&nbsp;&nbsp;&nbsp;&nbsp;如初诸三佛&nbsp;&nbsp;&nbsp;&nbsp;出于拘邻若

&nbsp;&nbsp;&nbsp;&nbsp;后三至迦叶&nbsp;&nbsp;&nbsp;&nbsp;出于婆罗堕

&nbsp;&nbsp;&nbsp;&nbsp;如我今现在&nbsp;&nbsp;&nbsp;&nbsp;天人所奉敬

&nbsp;&nbsp;&nbsp;&nbsp;诸根而淡泊&nbsp;&nbsp;&nbsp;&nbsp;出于拘邻若

毗婆尸如来坐波罗利华树下而成佛道。式诘如来坐分陀利树下而成佛道。毗舍罗婆如来坐波罗树下而成佛道。拘屡孙如来坐尸利沙树下而成佛道。拘那含牟尼如来坐优头跋罗树下而成佛道。迦叶如来坐尼拘留树下而成道果。如我今日如来坐吉祥树下而成佛道。

尔时。世尊便说此偈。

&nbsp;&nbsp;&nbsp;&nbsp;初一成佛道&nbsp;&nbsp;&nbsp;&nbsp;波罗利树下

&nbsp;&nbsp;&nbsp;&nbsp;式坐分陀利&nbsp;&nbsp;&nbsp;&nbsp;毗舍坐波罗

&nbsp;&nbsp;&nbsp;&nbsp;拘孙坐尸利&nbsp;&nbsp;&nbsp;&nbsp;拘那跋罗下

&nbsp;&nbsp;&nbsp;&nbsp;迦叶拘留树&nbsp;&nbsp;&nbsp;&nbsp;吉祥我成道

&nbsp;&nbsp;&nbsp;&nbsp;七佛天中天&nbsp;&nbsp;&nbsp;&nbsp;照明于世间

&nbsp;&nbsp;&nbsp;&nbsp;因缘坐诸树&nbsp;&nbsp;&nbsp;&nbsp;各成其道果

毗婆尸如来弟子有十六万八千之众。式诘如来弟子之众有十六万。毗舍罗婆如来弟子之众十万。拘屡孙如来弟子之众有八万人。拘那含牟尼如来弟子之众有七万人。迦叶如来弟子之众有六万众。如我今日弟子之众。有千二百五十人。皆是阿罗汉。诸漏永尽。无复诸缚。

尔时。世尊便说此偈。

&nbsp;&nbsp;&nbsp;&nbsp;百千六万八&nbsp;&nbsp;&nbsp;&nbsp;毗婆尸弟子

&nbsp;&nbsp;&nbsp;&nbsp;百千及六万&nbsp;&nbsp;&nbsp;&nbsp;式诘弟子众

&nbsp;&nbsp;&nbsp;&nbsp;百千比丘众&nbsp;&nbsp;&nbsp;&nbsp;毗舍婆弟子

&nbsp;&nbsp;&nbsp;&nbsp;拘孙八万众&nbsp;&nbsp;&nbsp;&nbsp;拘那含七万

&nbsp;&nbsp;&nbsp;&nbsp;迦叶六万众&nbsp;&nbsp;&nbsp;&nbsp;皆是阿罗汉

&nbsp;&nbsp;&nbsp;&nbsp;我今释迦文&nbsp;&nbsp;&nbsp;&nbsp;千二百五十

&nbsp;&nbsp;&nbsp;&nbsp;皆是真人行&nbsp;&nbsp;&nbsp;&nbsp;布现于法教

&nbsp;&nbsp;&nbsp;&nbsp;遗法余弟子&nbsp;&nbsp;&nbsp;&nbsp;其数不可计

毗婆尸如来侍者。名曰大导师。式诘如来侍者。名曰善觉。毗舍罗婆如来侍者。名曰胜众。拘屡孙如来侍者。名曰吉祥。拘那含牟尼如来侍者。名曰毗罗先。迦叶如来侍者。名曰导师。我今侍者。名曰阿难。

尔时。世尊便说此偈。

&nbsp;&nbsp;&nbsp;&nbsp;大道及善觉&nbsp;&nbsp;&nbsp;&nbsp;胜众与吉祥

&nbsp;&nbsp;&nbsp;&nbsp;毗罗先导师&nbsp;&nbsp;&nbsp;&nbsp;阿难第七侍

&nbsp;&nbsp;&nbsp;&nbsp;此人供养圣&nbsp;&nbsp;&nbsp;&nbsp;无有不得时

&nbsp;&nbsp;&nbsp;&nbsp;讽诵又受持&nbsp;&nbsp;&nbsp;&nbsp;不失其义理

毗婆尸如来寿八万四千岁。式诘如来寿七万岁。毗舍罗婆如来寿六万岁。拘屡孙如来寿五万岁。拘那含如来寿四万岁。迦叶如来寿二万岁。如我今日寿极减少。极寿不过百岁。

尔时。世尊便说斯偈。

&nbsp;&nbsp;&nbsp;&nbsp;初佛八万四&nbsp;&nbsp;&nbsp;&nbsp;次佛七万岁

&nbsp;&nbsp;&nbsp;&nbsp;毗舍婆六万&nbsp;&nbsp;&nbsp;&nbsp;拘留寿五万

&nbsp;&nbsp;&nbsp;&nbsp;一万二万年&nbsp;&nbsp;&nbsp;&nbsp;是拘那含寿

&nbsp;&nbsp;&nbsp;&nbsp;迦叶寿二万&nbsp;&nbsp;&nbsp;&nbsp;唯我寿百年

如是。诸比丘。如来观知诸佛姓名号字。皆悉分明。种类出处靡不贯练。持戒．智慧．禅定．解脱皆悉了知。

尔时。阿难白世尊言。如来亦说。过去恒沙诸佛取灭度者。如来亦知。当来恒沙诸佛方当来者。如来亦知。如来何故不记尔许佛所造。今但说七佛本末。

佛告阿难。皆有因缘本末故。如来说七佛之本末。过去恒沙诸佛。亦说七佛本末。将来弥勒出现世时。亦当记七佛之本末。若师子应如来出时。亦当记七佛之本末。若承柔顺佛出世时。亦当记七佛之本末。若光焰佛出现世时。亦当记七佛之名号。若无垢佛出现世时。亦当记迦叶之本末。若宝光佛出现世时。亦当记释迦文之本末。

尔时。世尊便说此偈。

&nbsp;&nbsp;&nbsp;&nbsp;师子柔顺光&nbsp;&nbsp;&nbsp;&nbsp;无垢及宝光

&nbsp;&nbsp;&nbsp;&nbsp;弥勒之次第&nbsp;&nbsp;&nbsp;&nbsp;皆当成佛道

&nbsp;&nbsp;&nbsp;&nbsp;弥勒记式佛&nbsp;&nbsp;&nbsp;&nbsp;师子记毗舍

&nbsp;&nbsp;&nbsp;&nbsp;柔顺记拘孙&nbsp;&nbsp;&nbsp;&nbsp;光焰记牟尼

&nbsp;&nbsp;&nbsp;&nbsp;无垢记迦叶&nbsp;&nbsp;&nbsp;&nbsp;皆说曩所缘

&nbsp;&nbsp;&nbsp;&nbsp;宝光成三佛&nbsp;&nbsp;&nbsp;&nbsp;亦当记我号

&nbsp;&nbsp;&nbsp;&nbsp;过去诸三佛&nbsp;&nbsp;&nbsp;&nbsp;及以将来者

&nbsp;&nbsp;&nbsp;&nbsp;皆当记七佛&nbsp;&nbsp;&nbsp;&nbsp;曩所之本末

由此因缘故。如来记七佛名号耳。

尔时。阿难白世尊言。此经名何等。当云何奉行。

佛告阿难。此经名曰记佛名号。当念奉行。

尔时。阿难及诸比丘闻佛所说。欢喜奉行。

#### （五） <a name="48_5"></a>

闻如是。

一时。佛在罗阅城迦兰陀竹园所。

是时。师子长者往至舍利弗所。头面礼足。在一面坐。尔时。师子长者白舍利弗言。唯愿尊者当受我请。

是时。舍利弗默然受请。是时。长者见尊者默然受请。便从坐起。礼足而退。复至大目乾连．离越．大迦叶．阿那律．迦旃延．满愿子．优婆离．须菩提．罗云．均头沙弥．如此上首者请五百人。是时。师子长者即还。办具种种极妙饮食。敷好座具。又白。时到。诸真人罗汉靡所不监。今食具已办。唯愿屈顾。临覆下舍。

尔时。诸大声闻各著三衣。持钵入城至长者家。时。长者见诸最尊坐已定。手自斟酌。行种种饮食。见诸圣众食已讫。行清净水。人施一白[疊\*毛]。前受咒愿。

是时。尊者舍利弗与长者说极妙之法。便从坐起而去。还诣静室。

尔时。罗云至世尊所。头面礼足。在一面坐。尔时。世尊问曰。汝今为从何来。

罗云报云。师子长者今日来见请。

佛告之曰。云何。罗云。饮食为妙。为不妙。为细耶。为粗耶。

罗云报曰。饮食极妙。又且丰多。今此白[疊\*毛]。从彼得之。

佛告罗云。众僧斯有几人。上坐是谁。

罗云白佛言。和上舍利弗最为上首。及诸神德弟子有五百人。

佛告罗云。云何。罗云。彼长者获福为多乎。

罗云白佛言。唯然。世尊。彼长者得福之报不可称计。施一罗汉其福难限。何况大神妙天人所敬奉。今五百人均是真人。其福有何可量。

佛告罗云。今施五百罗汉之功德。若从众中僧次。请一沙门。请已。供养。计此众中差人之福。及与五百罗汉之福。百倍．千倍．巨亿万倍．不可以譬喻为比。所以然者。众中所差。其福难限。获甘露灭尽之处。罗云当知。犹如有人自誓说曰。吾要当饮此江河诸水。彼人为堪任不乎。

罗云白佛言。不也。世尊。所以然者。此阎浮地极为广大。此阎浮地有四大河。一者恒伽。二者新头。三者私陀。四者博叉。一一河者。从有五百。然此人终不能饮水使尽。但劳其功。事终不成也。

彼人复作是说。我自有方便因缘。可得饮诸水使尽。云何有因缘得饮诸水。尔时。彼人便作是念。我当饮海水。所以然者。一切诸流。皆归投乎海。云何。罗云。彼人能得饮诸水乎。

罗云白佛言。如此方便可得饮水使尽。所以然者。一切诸流皆归乎海。由此因缘故。彼人得饮水尽。

佛告之曰。如是。罗云。一切私施犹如彼流。或获福。或不获福。众僧者如彼大海。所以然者。流河决水以入于海。便灭本名。但有大海之名耳。罗云。此亦如是。今此十人皆从众中出。非众不成。云何为十。所谓向须陀洹．得须陀洹．向斯陀含．得斯陀含．向阿那含．得阿那含．向阿罗汉．得阿罗汉．辟支佛．佛。是谓十人皆由众中。非独自立。罗云。当以此方便。知其众中差者。其福不可限量。是故。罗云。善男子．善女人欲求其福不可称计。当供养圣众。罗云当知。犹如有人以酥投水凝。不得广普。若以油投水。则遍满其上。是故。罗云。当念供养圣众比丘僧。如是。罗云。当作是学。

尔时。师子长者闻如来叹说施众之福。不叹说余福。尔时。长者以余时。往至世尊所。头面礼足。在一面坐。尔时。师子长者白世尊言。适闻如来而叹说施众之福。不叹别请人之福。自今已后常当供养圣众。

佛告之曰。我不作尔说。当供养圣众。不供养余人。今施畜生犹获其福。何况余人。但我所说者福有多少。所以然者。如来圣众可敬．可贵。是世间无上福田。今此众中有四向．四得及声闻乘．辟支佛乘．佛乘。其有善男子．善女人欲得三乘之道者。当从众中求之。所以然者。三乘之道皆出乎众。长者。我观此因缘义。故而说此语耳。亦不教人应施圣众。不应施余人。

尔时。长者白世尊言。如是。如尊教敕。自今已后。若作福业。尽当供养圣众。不选择人施。

尔时。世尊与彼长者说微妙之法。令发欢悦之心。长者闻法已。即从座起。头面礼足。便退而去。

尔时。师子长者意欲施立福业。

尔时。诸天来告之曰。此是向须陀洹之人。此是得须陀洹。施此得福多。施此得福少。

尔时。天人即叹颂曰。

&nbsp;&nbsp;&nbsp;&nbsp;如来叹择施&nbsp;&nbsp;&nbsp;&nbsp;与此诸德士

&nbsp;&nbsp;&nbsp;&nbsp;施此获福多&nbsp;&nbsp;&nbsp;&nbsp;如良田生苗

尔时。师子长者默然不对。尔时。天人复语长者。此是持戒人。此是犯戒人。此向须陀洹人。此是得须陀洹人。此向斯陀含人。此是得斯陀含人。此向阿那含。此得阿那含。此向阿罗汉。此得阿罗汉。此是声闻乘。此是辟支佛乘。此是佛乘。施此得福少。施此得福多。

尔时。师子长者默然不对。何以故尔。但忆如来教诫。不选择而施。

尔时。师子长者复以余时。至世尊所。头面礼足。在一面坐。我自忆念请圣众饭之。有天来告我言。此是持戒。此是犯戒。此人向须陀洹。此人得须陀洹。乃至三乘皆悉分别。又说此偈。

&nbsp;&nbsp;&nbsp;&nbsp;如来叹择施&nbsp;&nbsp;&nbsp;&nbsp;与此诸德士

&nbsp;&nbsp;&nbsp;&nbsp;施此获福多&nbsp;&nbsp;&nbsp;&nbsp;如良田生苗

时我复作是念。如来教诫不可违戾。岂当生心选择施乎。终无是非之心．高下之意也。时我复作是念。我当尽施一切众生之类。汝自持戒受福无穷。若使犯戒自受其殃。但愍众生。非食不济命。

佛告长者。善哉。善哉。长者。行过弘誓。菩萨所施心恒平等。长者当知。若菩萨惠施之日。诸天来告之。族姓子当知。此是持戒人。此是犯戒人。施此得福多。施此得福少。尔时。菩萨终无此心。此应施。此不应施。然菩萨执意而无是非。亦不言此持戒。亦不言此犯戒。是故。长者。当念平等惠施。长夜之中获福无量。

是时。师子长者忆如来教诫。熟视世尊。意不移动。即于座上。得法眼净。是时。师子长者即从座起。头面礼足。便退而去。

尔时。长者去未久。佛告诸比丘曰。此师子长者忆平等施故。又视如来从头至足。即于座上得法眼净。尔时。世尊告诸比丘。我优婆塞中第一弟子平等施者。所谓师子长者是。

尔时。诸比丘闻佛所说。欢喜奉行。

#### （六） <a name="48_6"></a>

闻如是。

一时。佛在罗阅城迦兰陀竹园所。与大比丘众五百人俱。

尔时。尊者舍利弗在耆阇崛山中屏猥之处。补纳故衣。尔时。有十千梵迦夷天从梵天没。来至舍利弗所。头面礼足。各围绕侍焉。又以此偈而叹颂曰。

&nbsp;&nbsp;&nbsp;&nbsp;归命人中上&nbsp;&nbsp;&nbsp;&nbsp;归命人中尊

&nbsp;&nbsp;&nbsp;&nbsp;我等今不得&nbsp;&nbsp;&nbsp;&nbsp;为依何等禅

是时。十千梵迦夷天说此语已。舍利弗默然可之。尔时。诸天以见舍利弗默然可已。即礼足退去。诸天去未远。舍利弗即入金刚三昧。

是时有二鬼。一名伽罗。二名优婆伽罗。毗沙门天王使遣至毗留勒天王所。欲论人．天之事。是时。二鬼从彼虚空而过。遥见舍利弗结加趺坐。系念在前。意寂然定。伽罗鬼谓彼鬼言。我今堪任以拳打此沙门头。

优波伽罗鬼语第二鬼曰。汝勿兴此意打沙门头。所以然者。此沙门极有神德。有大威力。此尊名舍利弗。世尊弟子中聪明高才无复过是。智慧弟子中最为第一。备于长夜。受苦无量。

是时。彼鬼再三曰。我能堪任打此沙门头。

优波伽罗鬼报曰。汝今不随我语者。汝便住此。吾欲舍汝去此。

恶鬼曰。汝畏此沙门乎。

优波伽罗鬼曰。我实畏之。设汝以手打此沙门者。此地当分为二分。正尔。当暴风疾雨。地亦振动。诸天惊动。地已振动。四天王亦当惊怖。四天王已知于我等。不安其所。

是时恶鬼曰。我今堪任辱此沙门。善鬼闻已。便舍而去。

时。彼恶鬼即以手打舍利弗头。是时。天地大动。四面有暴风疾雨。寻时来至。地即分为二分。此恶鬼即以全身堕地狱中。尔时。尊者舍利弗即从三昧起。整衣服。下耆阇崛山。往诣竹园至世尊所。头面礼足。在一面坐。

尔时。佛告舍利弗曰。汝今身体无有疾病乎。

舍利弗言。体素无患。唯苦头痛。

世尊告曰。伽罗鬼以手打汝头。若当彼鬼以手打须弥山者。即时须弥山便为二分。所以然者。彼鬼有大力故。今此鬼受其罪报故。全身入阿鼻地狱中。

尔时。世尊告诸比丘。甚奇。甚特。金刚三昧力乃至于斯。由此三昧力故无所伤害。正使须弥山打其头者。终不能动其毫毛。所以然者。比丘听之。于此贤劫中有佛。名拘屡孙如来．至真．等正觉。彼佛有二大声闻。一名等寿。二名大智。比丘等寿。神足第一。比丘大智。智慧第一。如我今日舍利弗智慧第一。目乾连神足第一。尔时。等寿．大智二比丘。俱得金刚三昧。当于一时。等寿比丘在闲静之处。入金刚三昧。时。诸牧牛人．牧羊人．取薪草人。见此比丘坐禅。各各自相谓言。此沙门今日以取无常。是时。牧牛人及取薪人集诸草木。[卄/積]比丘身上。以火烧已。而舍之去。

是时。等寿比丘即从三昧起。正衣服。便退而去。是时。比丘即以其日。著衣持钵。入村乞食。时。诸取薪草人见此比丘村中乞食。各各自相谓言。此比丘昨日以取命终。我等以火焚烧。今日复还活。今当立字。字曰还活。若有比丘得金刚三昧者。火所不烧。刀斫不入。水所不漂。不为他所中伤。如是。比丘。金刚三昧威德如是。今舍利弗得此三昧。舍利弗比丘多游二处。空三昧．金刚三昧。是故。诸比丘。当求方便。行金刚三昧。如是。比丘。当作是学。

尔时。世尊告诸比丘。我当教汝。如舍利弗比丘。比丘智慧．大智．分别广智．无边智．捷疾之智．普游智．利智．甚深智．断智．少欲知足．闲静勇猛．念不分散．戒成就．三昧成就．智慧．解脱见慧成就．柔和无争．去恶辩了．忍诸言语．叹说离恶．常念去离．愍念生萠．然炽正法．与人说法无有厌足。

尔时。世尊便说此偈。

&nbsp;&nbsp;&nbsp;&nbsp;十千诸天人&nbsp;&nbsp;&nbsp;&nbsp;尽是梵迦夷

&nbsp;&nbsp;&nbsp;&nbsp;自归舍利弗&nbsp;&nbsp;&nbsp;&nbsp;于灵鹫山顶

&nbsp;&nbsp;&nbsp;&nbsp;归命人中上&nbsp;&nbsp;&nbsp;&nbsp;归命人中尊

&nbsp;&nbsp;&nbsp;&nbsp;我今不能知&nbsp;&nbsp;&nbsp;&nbsp;为依何等禅

&nbsp;&nbsp;&nbsp;&nbsp;如是弟子花&nbsp;&nbsp;&nbsp;&nbsp;庄严佛道树

&nbsp;&nbsp;&nbsp;&nbsp;如天昼度园&nbsp;&nbsp;&nbsp;&nbsp;快乐无有比

弟子华者。即是舍利弗比丘是。所以然者。此人则能庄严佛树。道树者。即如来是也。如来能覆盖一切众生。是故。比丘。当念勤加勇猛精进。如舍利弗比丘。如是。比丘。当作是学。

尔时。诸比丘闻佛所说。欢喜奉行。
