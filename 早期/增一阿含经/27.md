## 增壹阿含经卷第二十七

东晋罽宾三藏瞿昙僧伽提婆译

### 邪聚品第三十五

#### （一）

闻如是。

一时。佛在舍卫国祇树给孤独园。

尔时。世尊告诸比丘。若有人在邪见聚者。有何相像。有何相貌。尔时。诸比丘白世尊言。如来是诸法之王。诸法之尊。善哉。世尊。当与诸比丘而说此义。我等闻已。当奉行之。

世尊告曰。汝善思念之。吾当为汝分别其义。

诸比丘对曰。如是。世尊。尔时。诸比丘从佛受教。

世尊告曰。在邪聚之人。当以五事知之。以见五事则知此人为住邪聚。云何为五。应笑而不笑。应欢喜时而不欢喜。应起慈心而不起慈心。作恶而不耻。闻其善语而不著意。当知此人必住邪聚。若有众生住邪聚者。当以此五事知之。

复次。有众生有住正聚者。有何相貌。有何因缘。

尔时。诸比丘白佛言。如来是诸法之王。诸法之尊。唯愿世尊当与诸比丘而说此义。我等闻已。当奉行之。

世尊告曰。汝等善思念之。吾当为汝分别其义。

诸比丘对曰。如是。世尊。尔时。诸比丘从佛受教。

世尊告曰。在正聚之人。当以五事知之。以见五事则知此人为住正聚。云何为五。应笑则笑。应欢喜则欢喜。应起慈心则起慈心。可耻则耻。闻善著意。当知此人已住正聚。是故。诸比丘。当除邪聚。住于正聚。如是。诸比丘。当作是学。

尔时。诸比丘闻佛所说。欢喜奉行。

#### （二）

闻如是。

一时。佛在舍卫国祇树给孤独园。

尔时。世尊告诸比丘。如来出现世时必当为五事。云何为五。一者当转法轮。二者当度父母。三者无信之人立于信地。四者未发菩萨意使发菩萨心。五者当授将来佛决。若如来出现世时。当为此五事。是故。诸比丘。当起慈心向于如来。如是。比丘。当作是学。

尔时。诸比丘闻佛所说。欢喜奉行。

#### （三）

闻如是。

一时。佛在舍卫国祇树给孤独园。

尔时。世尊告诸比丘。有五惠施不得其福。云何为五。一者以刀施人。二者以毒施人。三者以野牛施人。四者淫女施人。五者造作神祠。是谓。比丘。有此五施不得其福。

比丘当知。复有五施令得大福。云何为五。一者造作园观。二者造作林树。三者造作桥梁。四者造作大船。五者与当来．过去造作房舍住处。是谓。比丘。有此五事令得其福。

尔时。世尊便说此偈。

&nbsp;&nbsp;&nbsp;&nbsp;园观施清凉&nbsp;&nbsp;&nbsp;&nbsp;及作好桥梁

&nbsp;&nbsp;&nbsp;&nbsp;河津渡人民&nbsp;&nbsp;&nbsp;&nbsp;并作好房舍

&nbsp;&nbsp;&nbsp;&nbsp;彼人日夜中&nbsp;&nbsp;&nbsp;&nbsp;恒当受其福

&nbsp;&nbsp;&nbsp;&nbsp;戒定以成就&nbsp;&nbsp;&nbsp;&nbsp;此人必生天

是故。诸比丘。当念修行此五德施。如是。诸比丘。当作是学。

尔时。诸比丘闻佛所说。欢喜奉行。

#### （四）

闻如是。

一时。佛在舍卫国祇树给孤独园。

尔时。世尊告诸比丘。女人有五力轻慢夫主。云何为五。一者色力。二者亲族之力。三者田业之力。四者儿力。五者自守力。是谓女人有此五力。比丘当知。女人依此五力已。便轻慢夫主。设复夫以一力。尽覆蔽彼女人。云何为一力。所谓富贵力也。夫人以贵色力不如。亲族．田业．儿．自守尽不如也。皆由一力。胜尔许力也。

今弊魔波旬亦有五力。云何为五。所谓色力．声力．香力．味力．细滑力。夫愚痴之人著色．声．香．味．细滑之法者。不能得度波旬境界。若圣弟子成就一力。胜尔许力。云何为一力。所谓无放逸力。设贤圣弟子成就无放逸者。则不为色．声．香．味．细滑之所拘系。以不为五欲所系。则能分别生．老．病．死之法。胜魔五力。不堕魔境界。度诸畏难至无为之处。

尔时。世尊便说此偈。

&nbsp;&nbsp;&nbsp;&nbsp;戒为甘露道&nbsp;&nbsp;&nbsp;&nbsp;放逸为死径

&nbsp;&nbsp;&nbsp;&nbsp;不贪则不死&nbsp;&nbsp;&nbsp;&nbsp;失道为自丧

佛告诸比丘。当念修行而不放逸。如是。诸比丘。当作是学。

尔时。诸比丘闻佛所说。欢喜奉行。

#### （五）

闻如是。

一时。佛在舍卫国祇树给孤独园。

尔时。世尊告诸比丘。女人有五欲想。云何为五欲想。一者生豪贵之家。二者嫁适富贵之家。三者使我夫主言从语用。四者多有儿息。五者在家独得由己。是谓。比丘。女人有此五事可欲之想。

如是。比丘。我比丘亦有五事可欲之想。云何为五。所谓禁戒．多闻．三昧成就．智慧．智慧解脱。是谓。比丘。有此五事可欲之法。

尔时。世尊便说此偈。

&nbsp;&nbsp;&nbsp;&nbsp;我生豪族种&nbsp;&nbsp;&nbsp;&nbsp;亦适富贵家

&nbsp;&nbsp;&nbsp;&nbsp;能役使夫主&nbsp;&nbsp;&nbsp;&nbsp;非福不克获

&nbsp;&nbsp;&nbsp;&nbsp;使我饶儿息&nbsp;&nbsp;&nbsp;&nbsp;香华自严饰

&nbsp;&nbsp;&nbsp;&nbsp;虽有此想念&nbsp;&nbsp;&nbsp;&nbsp;非福不克获

&nbsp;&nbsp;&nbsp;&nbsp;信戒而成就&nbsp;&nbsp;&nbsp;&nbsp;三昧不移动

&nbsp;&nbsp;&nbsp;&nbsp;智慧亦成就&nbsp;&nbsp;&nbsp;&nbsp;懈怠而不克

&nbsp;&nbsp;&nbsp;&nbsp;寻欲得道果&nbsp;&nbsp;&nbsp;&nbsp;不由生死渊

&nbsp;&nbsp;&nbsp;&nbsp;愿欲至涅槃&nbsp;&nbsp;&nbsp;&nbsp;懈怠而不克

如是。诸比丘。当求方便。行于善法。除去不善法。渐当前进。无有中悔之心。如是。诸比丘。当作是学。

尔时。诸比丘闻佛所说。欢喜奉行。

#### （六）

闻如是。

一时。佛在舍卫国祇树给孤独园。

尔时。世尊告诸比丘。有五时不应向人礼。云何为五。若在偷婆中不应向礼。在大众中不应向礼。又在道路不应向礼。病痛著床不应向礼。若饮食时不应向礼。是谓。比丘。有此五事不应向礼。

复有五事知时之礼。云何为五。不在偷婆中。不在大众中。不在道路。亦不病痛。复非饮食。此应向礼。是故。诸比丘。当作方便。知时之行。

尔时。诸比丘闻佛所说。欢喜奉行。

#### （七）

闻如是。

一时。佛在罗阅城迦兰陀竹园所。与大比丘众五百人俱。

尔时。世尊告优头槃。汝今入罗阅城求少温汤。所以然者。如我今日脊患风痛。

优头槃白佛。如是。世尊。是时。优头槃受佛教已。到时著衣持钵。入罗阅城求汤。尔时。尊者优头槃便作是念。世尊有何因缘。使我求汤。如来诸结已尽。诸善普会。然如来复作是语。我今患风。又复世尊不授姓名。当至谁家。

是时。尊者优头槃以天眼观罗阅城男子之类。必应度者。是时。见罗阅城中有长者名毗舍罗先不种善根。无戒．无信．邪见。于佛．法．众与边见共相应。彼便有此见。无施．无与．无有受者。亦复无有善恶果报。无今世．后世．无父．无母。世无沙门．婆罗门等成就者。于今世．后世自身作证而自游化。寿命极短。余五日之后当取命终。又事五道大神。是时。优头槃便作是念。如来必欲度此长者。所以然者。此长者命终之后。当生啼哭地狱中。是时。优头槃便笑。五道大神遥见笑。即隐其形而作人像。来至优头槃所而给使令。是时。尊者优头槃将此使人往至长者门外住。默然不语。

是时。长者遥见有道人在门外立。即时便说此偈。

&nbsp;&nbsp;&nbsp;&nbsp;汝今默然住&nbsp;&nbsp;&nbsp;&nbsp;剃头著袈裟

&nbsp;&nbsp;&nbsp;&nbsp;为欲求何等&nbsp;&nbsp;&nbsp;&nbsp;因由何故来

尔时。优头槃复以此偈报曰。

&nbsp;&nbsp;&nbsp;&nbsp;如来无著尊&nbsp;&nbsp;&nbsp;&nbsp;今日患风发

&nbsp;&nbsp;&nbsp;&nbsp;设有温汤者&nbsp;&nbsp;&nbsp;&nbsp;如来欲洗浴

是时。长者默然不报。是时。五道大神告毗舍罗先曰。长者可以汤相惠。必当获福无量。当得甘露之报。

是时。长者报曰。我自有五道大神。用此沙门为能加益何等事。

是时。五道大神便说此偈。

&nbsp;&nbsp;&nbsp;&nbsp;如来当生时&nbsp;&nbsp;&nbsp;&nbsp;天帝来下侍

&nbsp;&nbsp;&nbsp;&nbsp;更谁出是者&nbsp;&nbsp;&nbsp;&nbsp;能与共俦匹

&nbsp;&nbsp;&nbsp;&nbsp;用五道神为&nbsp;&nbsp;&nbsp;&nbsp;不能有所济

&nbsp;&nbsp;&nbsp;&nbsp;宁供养释师&nbsp;&nbsp;&nbsp;&nbsp;便获大果报

尔时。五道大神复重语长者曰。汝好自守护身．口．意行。汝不知五道大神之威力乎。是时。五道大神即化作大鬼神形。右手执剑语长者曰。今我身者是五道大神。速与此沙门汤。勿足稽留。

是时。长者便作是念。甚奇。甚特。五道大神乃供养此沙门。即以香汤授与道人。复以石蜜授与沙门。

是时。五道大神自执此香汤。共优头槃至世尊所。以此香汤奉上如来。尔时。世尊以此香汤。沐浴身体。风寻时差。更不增剧。

是时。长者后五日便取命终。生四天王中。是时。尊者优头槃闻长者命终。即往至世尊所。头面礼足。在一面坐。是时。优头槃白如来言。此长者命终为生何处。

世尊告曰。此长者命终生四天王中。

优头槃白佛言。此长者于彼命终当生何处。

世尊告曰。于彼命终当生四天王中。三十三天。乃至生他化自在天。于彼命终。复来生四天王中。此长者身。六十劫中不堕恶趣。最后得作人身。剃除须发。著三法衣。出家学道。成辟支佛。所以然者。汤施之德。其福乃尔。是故。优头槃。恒念浴众僧。闻说道教。如是。优头槃。当作是学。

尔时。尊者优头槃闻佛所说。欢喜奉行。

#### （八）

闻如是。

一时。佛在舍卫国祇树给孤独园。

尔时。有异比丘不乐修梵行。欲舍禁戒还为白衣。是时。彼比丘往至世尊所。头面礼足。在一面坐。尔时。彼比丘白世尊言。我今不乐修于梵行。欲舍禁戒还为白衣。

世尊告曰。汝今何故不乐修梵行。欲舍禁戒还为白衣。

比丘报曰。我今心意炽盛。身中火燃。若我见女人时。端正无双。我尔时便作是念。使此女人与我共交。又复作是念。此非正法。设我从此心者。则非正理。我尔时复作是念。此是恶利。非为善利。此是恶法。非为善法。我今欲舍禁戒还为白衣。沙门禁戒实不可犯。我于俗人中可分檀布施。

世尊告曰。夫为女人有五种恶。云何为五。一者秽恶。二者两舌。三者嫉妒。四者嗔恚。五者无反复。

尔时。世尊便说此偈。

&nbsp;&nbsp;&nbsp;&nbsp;非喜由财义&nbsp;&nbsp;&nbsp;&nbsp;现善内怀毒

&nbsp;&nbsp;&nbsp;&nbsp;坏人趣道善&nbsp;&nbsp;&nbsp;&nbsp;如鹰舍污池

是故。比丘。当除不净之想。思惟净观。比丘思惟净观已。尽断欲爱．色爱．无色爱．尽断无明．憍慢。汝今。比丘。欲从何生。为从发生。然发恶露不净。皆由幻化诳惑世人。手．爪．齿．形体之属。乃无净处。何者是真。何者是实。从头至足皆悉如是。肝．胆．五藏．有形之物。无一可贪。何者是真。汝今。比丘。欲从何生。汝今善修梵行。如来正法必当尽苦。人命极短不久存世。虽复极寿不过百岁。所出无几。

比丘当知。如来出世。甚为难值。闻法亦难。受四大形。亦复难得。诸根具足。亦复难得。得生中国。亦复难值。与善知识相遭。亦复难得。闻法亦难。分别义理。亦复难得。法法成就。此事亦难。汝今。比丘。设与善知识从事者。便能分别诸法。亦当与人广演其义。设当闻法已。则能分别。能分别法已。则能说其义。无有欲想．嗔恚．愚痴之想。以离三毒。便脱生．老．病．死。我今粗说其义。

尔时。彼比丘从佛受教。便从坐起。礼世尊足。便退而去。

是时。彼比丘在闲静之处。思惟其法。所以族姓之子剃除须发。出家学道。欲修无上梵行。生死已尽。梵行已立。所作已办。更不复受胎。如实知之。尔时。彼比丘便成阿罗汉。

尔时。彼比丘闻佛所说。欢喜奉行。

#### （九）

闻如是。

一时。佛在罗阅城迦兰陀竹园所。与大比丘众五百人俱。

尔时。阿难．多耆奢时到。著衣持钵。入城乞食。是时。多耆奢在一巷中见一女人。极为端正。与世奇特。见已。心意错乱。不与常同。

是时。多耆奢即以偈向阿难说。

&nbsp;&nbsp;&nbsp;&nbsp;欲火之所烧&nbsp;&nbsp;&nbsp;&nbsp;心意极炽然

&nbsp;&nbsp;&nbsp;&nbsp;愿说灭此义&nbsp;&nbsp;&nbsp;&nbsp;多有所饶益

是时。阿难复以此偈报曰。

&nbsp;&nbsp;&nbsp;&nbsp;知欲颠倒法&nbsp;&nbsp;&nbsp;&nbsp;心意极炽然

&nbsp;&nbsp;&nbsp;&nbsp;当除想像念&nbsp;&nbsp;&nbsp;&nbsp;欲意便自休

是时。多耆奢复以偈报曰。

&nbsp;&nbsp;&nbsp;&nbsp;心为形之本&nbsp;&nbsp;&nbsp;&nbsp;眼为候之原

&nbsp;&nbsp;&nbsp;&nbsp;睡卧见扶接&nbsp;&nbsp;&nbsp;&nbsp;形如乱草萎

是时。尊者阿难即前进。以右手摩多耆奢头。尔时。即说此偈。

&nbsp;&nbsp;&nbsp;&nbsp;念佛无贪欲&nbsp;&nbsp;&nbsp;&nbsp;度彼欲难陀

&nbsp;&nbsp;&nbsp;&nbsp;睹天现地狱&nbsp;&nbsp;&nbsp;&nbsp;制意离五趣

是时。多耆奢闻尊者阿难语已。便作是说。止。止。阿难。俱乞食讫。还至世尊所。

是时。彼女人遥见多耆奢便笑。时。多耆奢遥见女人笑。便生此想念。汝今形体骨立皮缠。亦如画瓶。内盛不净。诳惑世人。令发乱想。尔时。尊者多耆奢观彼女人。从头至足。此形体中有何可贪。三十六物皆悉不净。今此诸物为从何生。是时。尊者多耆奢复作是念。我今观他形。为不如自观身中。此欲为从何生。为从地种生耶。水．火．风种生耶。设从地种生。地种坚强不可沮坏。设从水种生。水种极濡不可获持。设从火种生。火种不可获持。设从风种生。风种无形而不可获持。是时。尊者便作是念。此欲者。但从思想生。

尔时。便说此偈(上文火种类余应少二字本同未详)。

&nbsp;&nbsp;&nbsp;&nbsp;欲我知汝本&nbsp;&nbsp;&nbsp;&nbsp;但以思想生

&nbsp;&nbsp;&nbsp;&nbsp;非我思想汝&nbsp;&nbsp;&nbsp;&nbsp;则汝而不有

尔时。尊者多耆奢又说此偈。如思惟不净之想。即于彼处有漏心得解脱。

时。阿难及多耆奢出罗阅城至世尊所。头面礼足。在一面坐。是时。多耆奢白世尊言。我今快得善利以有所觉。

世尊告曰。汝今云何自觉。

多耆奢白佛言。色者无牢。亦不坚固。不可睹见。幻伪不真。痛者无牢。亦不坚固。亦如水上泡。幻伪不真。想者无牢。亦不坚固。幻伪不真。亦如野马。行亦无牢。亦不坚固。亦如芭蕉之树。而无有实。识者无牢。亦不坚固。幻伪不真。重白佛言。此五盛阴无牢。亦不坚固。幻伪不真。

是时。尊者多耆奢便说此偈。

&nbsp;&nbsp;&nbsp;&nbsp;色如聚沫&nbsp;&nbsp;&nbsp;&nbsp;痛如浮泡&nbsp;&nbsp;&nbsp;&nbsp;想如野马

&nbsp;&nbsp;&nbsp;&nbsp;行如芭蕉&nbsp;&nbsp;&nbsp;&nbsp;识为幻法&nbsp;&nbsp;&nbsp;&nbsp;最胜所说

&nbsp;&nbsp;&nbsp;&nbsp;思惟此已&nbsp;&nbsp;&nbsp;&nbsp;尽观诸行&nbsp;&nbsp;&nbsp;&nbsp;皆悉空寂

&nbsp;&nbsp;&nbsp;&nbsp;无有真正&nbsp;&nbsp;&nbsp;&nbsp;皆由此身&nbsp;&nbsp;&nbsp;&nbsp;善逝所说

&nbsp;&nbsp;&nbsp;&nbsp;当灭三法&nbsp;&nbsp;&nbsp;&nbsp;见色不净&nbsp;&nbsp;&nbsp;&nbsp;此身如是

&nbsp;&nbsp;&nbsp;&nbsp;幻伪不真&nbsp;&nbsp;&nbsp;&nbsp;此名害法&nbsp;&nbsp;&nbsp;&nbsp;五阴不牢

&nbsp;&nbsp;&nbsp;&nbsp;已解不真&nbsp;&nbsp;&nbsp;&nbsp;今还上迹

如是。世尊。我今所觉正谓此耳。

世尊告曰。善哉。多耆奢。善能观察此五盛阴本。汝今当知。夫为行人当观察此五阴之本。皆不牢固。所以然者。当观此五盛阴时。在道树下成无上等正觉。亦如卿今日所观。

尔时。说此法时。坐上六十比丘漏尽意解。尔时。尊者多耆奢闻佛所说。欢喜奉行。

#### （一○）

闻如是。

一时。佛在舍卫国祇树给孤独园。

尔时。僧迦摩长者子往至世尊所。头面礼足。在一面坐。是时。长者子白佛言。唯愿世尊听在道次。

是时。长者子即得为道。在闲静之处。克己修行。成其法果。所以族姓子剃除须发。出家学道。生死已尽。梵行已立。所作已办。更不复受胎。如实知之。是时。僧迦摩便成阿罗汉。是时。在闲静之处。便生此念。如来出现甚为难遇。多萨阿竭时时乃出。亦如优昙钵花时时乃出。此亦如是。如来出现于世时时乃有。一切行灭亦复难遇。出要亦难。爱尽．无欲．涅槃。此乃为要。

尔时。僧迦摩妇母闻女婿作道人。不复著欲。舍于家累。又捐我女。如弃聚唾。尔时。此母往至女所。而语女曰。汝婿实作道乎。

其女报曰。女亦不详为作道不耶。

其老母曰。汝今可自庄严著好衣裳。抱此男．女。往至僧迦摩所。尔时。母及女共相将至僧迦摩所。尔时。尊者僧迦摩在一树下结加趺坐。是时。妇．母二人在前。默然而立。

是时。老母及女观僧迦摩从头至足。而语僧迦摩曰。汝今何故不与我女共语乎。今此儿女由汝而生。汝今所为实为非理。人所不许。汝今所思惟者。非是人行。

是时。尊者僧迦摩即时便说此偈。

&nbsp;&nbsp;&nbsp;&nbsp;此外更无善&nbsp;&nbsp;&nbsp;&nbsp;此外更无妙

&nbsp;&nbsp;&nbsp;&nbsp;此外更无是&nbsp;&nbsp;&nbsp;&nbsp;善念无过是

是时。妇母语僧迦摩曰。我女今有何罪。有何非法。今何故舍之出家学道。

是时。僧迦摩便说此偈。

&nbsp;&nbsp;&nbsp;&nbsp;臭处不净行&nbsp;&nbsp;&nbsp;&nbsp;嗔恚好妄语

&nbsp;&nbsp;&nbsp;&nbsp;嫉妒心不正&nbsp;&nbsp;&nbsp;&nbsp;如来之所说

是时。老母语僧迦摩曰。非独我女而有此事。一切女人皆同此耳。舍卫城中人民之类。见我女者。悉皆意乱。欲与交通。如渴欲饮。睹无厌足。皆起想著。汝今云何舍之学道。方更谤毁。设汝今日不用我女者。汝所生男．女。还自录之。

尔时。僧迦摩复说此偈。

&nbsp;&nbsp;&nbsp;&nbsp;我亦无男女&nbsp;&nbsp;&nbsp;&nbsp;田业及财宝

&nbsp;&nbsp;&nbsp;&nbsp;亦复无奴婢&nbsp;&nbsp;&nbsp;&nbsp;眷属及营从

&nbsp;&nbsp;&nbsp;&nbsp;独步无有侣&nbsp;&nbsp;&nbsp;&nbsp;乐于闲静处

&nbsp;&nbsp;&nbsp;&nbsp;行作沙门法&nbsp;&nbsp;&nbsp;&nbsp;求于正佛道

&nbsp;&nbsp;&nbsp;&nbsp;有男有女者&nbsp;&nbsp;&nbsp;&nbsp;愚者所习行

&nbsp;&nbsp;&nbsp;&nbsp;我常无我身&nbsp;&nbsp;&nbsp;&nbsp;岂有男女哉

是时。妇．母．男．女闻说此偈已。各作是念。如我今日观察此意。必不还家。复更观察从头至足。长叹息已。前自长跪。而作是语。设身．口．意所造非法者。尽共忍之。即绕三匝而退所在。

是时。尊者阿难到时。著衣持钵。入舍卫城乞食。遥见老母及女而问之曰。向者颇见僧迦摩乎。

其老母报曰。虽见亦不为见。

阿难报曰。颇共言语乎。

老母报曰。虽共言语。不入我意。

是时。尊者阿难便说此偈。

&nbsp;&nbsp;&nbsp;&nbsp;欲使火生水&nbsp;&nbsp;&nbsp;&nbsp;复使水生火

&nbsp;&nbsp;&nbsp;&nbsp;空法欲使有&nbsp;&nbsp;&nbsp;&nbsp;无欲欲使欲

是时。尊者阿难乞食已。还诣祇树给孤独园。往至僧迦摩所。在一面坐。语僧迦摩曰。已知如真法乎。

僧迦摩报曰。我已觉知如真法也。

阿难报曰。云何觉知如真法乎。

僧迦摩报曰。色者无常。此无常义即是苦。苦者即无我。无我者即是空也。痛．想．行．识皆悉无常。此无常义即是苦。苦即无我。无我者即是空也。此五盛阴是无常义。无常义者即是苦义。我非彼有。彼非我有。是时。僧迦摩便说此偈。

&nbsp;&nbsp;&nbsp;&nbsp;苦苦还相生&nbsp;&nbsp;&nbsp;&nbsp;度苦亦如是

&nbsp;&nbsp;&nbsp;&nbsp;贤圣八品道&nbsp;&nbsp;&nbsp;&nbsp;乃至灭尽处

&nbsp;&nbsp;&nbsp;&nbsp;更不还此生&nbsp;&nbsp;&nbsp;&nbsp;流转天人间

&nbsp;&nbsp;&nbsp;&nbsp;当尽苦原本&nbsp;&nbsp;&nbsp;&nbsp;永息无移动

&nbsp;&nbsp;&nbsp;&nbsp;我今见空迹&nbsp;&nbsp;&nbsp;&nbsp;如佛之所说

&nbsp;&nbsp;&nbsp;&nbsp;今得阿罗汉&nbsp;&nbsp;&nbsp;&nbsp;更不受胞胎

是时。尊者阿难叹曰。善哉。如真之法善能决了。

是时。阿难便说此偈。

&nbsp;&nbsp;&nbsp;&nbsp;善守梵行迹&nbsp;&nbsp;&nbsp;&nbsp;亦能善修道

&nbsp;&nbsp;&nbsp;&nbsp;断诸一切结&nbsp;&nbsp;&nbsp;&nbsp;真佛之弟子

尔时。阿难说此偈已。即从坐起而去。往至世尊所。头面礼足。在一面立。

尔时。阿难以此因缘。具白世尊。尔时。世尊告诸比丘。欲平等论阿罗汉。当言僧迦摩比丘是也。能降伏魔官属者。亦是僧迦摩比丘。所以然者。僧迦摩比丘七变往降魔。今方成道。自今已后。听七变作道。过此限者。则为非法。

尔时。世尊告诸比丘。我声闻中第一比丘能降伏魔。今方成道者。所谓僧迦摩比丘是。

尔时。诸比丘闻佛所说。欢喜奉行。
