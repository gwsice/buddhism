## 增壹阿含经卷第三十九

东晋罽宾三藏瞿昙僧伽提婆译

### 马血天子品第四十三之二

是时。弊魔波旬嗔恚炽盛。即告师子大将曰。速集四部之众。欲往攻伐沙门。又当观察为有何力势。堪任与我共战斗耶。我尔时复更思惟。与凡人交战犹不默然。何况欲界豪贵者乎。要当与彼少多争竞。时我。比丘。著仁慈之铠。手执三昧之弓．智慧之箭。俟彼大众。是时。弊魔．大将兵众十八亿数。颜貌各异。猿猴．师子来至我所。

尔时。罗刹之众。或一身若干头。或有数十身而共一头。或两肩有三颈。当心有口。或有一手。或有两手者。或复四手。或两手擎头。口衔死蛇。或头上火然。口出火光。或两手擘口。欲前啖之。或披腹相向。手执刀剑。担持戈矛。或执舂杵。或担山．负石．担持大树者。或两脚在上。头在下。或乘象．师子．虎．狼．毒虫。或步来者。或空中飞。是时。弊魔将尔许之众。围绕道树。

时。魔波旬在我左侧而语我曰。沙门速起。时我。比丘。默然不对。如是再三。魔语我曰。沙门畏我不乎。我告之曰。我今执心无所畏惧。时波旬曰。沙门。颇见我四部之众耶。然汝一己。无有器杖兵刃。秃头露形。著此三衣。复言。吾无所畏。

尔时。我向波旬。便说此偈。

&nbsp;&nbsp;&nbsp;&nbsp;仁铠三昧弓&nbsp;&nbsp;&nbsp;&nbsp;手执智慧箭

&nbsp;&nbsp;&nbsp;&nbsp;福业为兵众&nbsp;&nbsp;&nbsp;&nbsp;今当坏汝军

时。魔波旬复语我曰。我于沙门多所饶益。设不从我语者。正尔取汝。灰灭其形。又复沙门。颜貌端政。年壮可美。出处刹利转轮王种。速起此处。习于五乐。我当将和使汝得作转轮圣王。时。我复报波旬曰。汝所说者。无常变易。不得久住。亦当舍离。非吾所贪。时。弊魔波旬复语我曰。沙门。今日为何所求。志愿何物。时我报曰。吾所愿者。无忧畏处。安隐恬泊。涅槃城中。使此众生流浪生死。沈翳苦恼者。导引正路。

魔报我曰。设今沙门不速起乎坐者。当执汝脚。掷著海表。时我报波旬曰。我自观察天上．人中。魔．若魔天．人．若非人。及汝四部之众。不能使吾一毛动。魔报我曰。沙门。今日欲与吾战乎。我报之曰。思得交战。魔报我曰。汝怨是谁。我复报曰。憍慢者是。增上慢．自慢．邪慢．慢中慢．增上慢。魔语我曰。汝以何义灭此诸慢。时我报曰。波旬当知。有慈仁三昧．悲三昧．喜三昧．护三昧．空三昧．无愿三昧．无相三昧。由慈三昧。办悲三昧。缘悲三昧。得喜三昧。缘喜三昧。得护三昧。由空三昧。得无愿三昧。因无愿三昧。得无相三昧。以此三三昧之力。与汝共战。行尽则苦尽。苦尽则结尽。结尽则至涅槃。

魔语我曰。沙门。颇以法灭法乎。时我报曰。可以法灭法。魔问我言。云何以法灭法。时我告曰。以正见灭邪见。以邪见灭正见。正治灭邪治。邪治灭正治。正语灭邪语。邪语灭正语。正业灭邪业。邪业灭正业。正命灭邪命。邪命灭正命。正方便灭邪方便。邪方便灭正方便。正念灭邪念。邪念灭正念。正定灭邪定。邪定灭正定。魔语我曰。沙门。今日虽有斯语。此处难克也。汝今速起。无令吾掷著海表。

时。我复语波旬曰。汝作福。唯有一施。今得作欲界魔王。我昔所造功德。无能称计。汝今所说。方言甚难耶。波旬报曰。今所作福。汝今证知。汝自称说造无数福。谁为证知。时我。比丘。即伸右手以指案地。语波旬。我所造功德。地证知之。我当说此语。是时地神从地涌出。叉手白言。世尊。我当证知。地神语适讫。时魔波旬愁忧苦恼。即退不现。

比丘。当以此方便知之。法犹尚灭。何况非法。我长夜与汝说一觉喻经。不录其文。况解其义。所以然者。此法玄邃。声闻．辟支佛所修此法者。获大功德。得甘露无为之处。彼云何名为乘筏之喻。所谓依慢灭慢。慢已灭尽。无复诸恼乱想之念。犹如野狸之皮极修治之。以手拳加之。亦无声响。无坚[革\*卬]处。此亦如是。若比丘慢尽都无增减。是故。我今告汝等曰。设为贼所擒获者。勿兴恶念。当以慈心遍满诸方。犹如彼极柔之皮。长夜便获无为之处。如是。比丘。当作是念。

当说此法时。于彼坐上。三千天子诸尘垢尽。得法眼净。六十余比丘还舍法服。习白衣行。六十余比丘漏尽意解。得法眼净。

尔时。诸比丘闻佛所说。欢喜奉行。

#### （六）

闻如是。

一时。佛在摩竭国神祇恒水侧。与大比丘众五百人俱。

尔时。世尊告诸比丘。犹如摩竭牧牛人愚惑。少智慧。意欲从恒水此岸。渡牛至彼岸。亦复不观彼此之岸深浅之处。便驱牛入水。先渡瘦者。又犊尚小。在水中央。极为羸劣。不能得至彼岸。复次。渡中流之牛不肥不瘦。亦不得渡。于中受其苦恼。次复。渡极有力者。亦在水中。受其困厄。

今我众中比丘亦复如是。心意闇钝。无有慧明。不别生死位。不别魔之桥船。意欲渡生死之流。不习于禁戒之法。便为波旬得其便也。从邪道求于涅槃。望得灭度。终不果获。自造罪业。复堕他人著罪中。犹摩竭牧牛人黠慧多智。意欲渡牛至彼此之岸。先观察深浅之处。前渡极盛力牛到彼岸。次渡中流之牛。不肥不瘦。亦得渡至彼岸。次渡极羸者。亦渡无他。小犊寻从其后而济渡无为。

比丘。如来亦复如是。善察今世．后世。观生死之海。魔之径路。自以八正道度生死之难。复以此道度不度者。犹如道牛之正。一正。余者悉从。我弟子亦复如是。尽有漏。成无漏心解脱．智慧解脱。于现法中以身作证而自游化。度魔境界至无为处。亦如彼有力之牛渡彼恒水得至彼岸。我声闻亦复如是。断五下结。成阿那含。于彼般涅槃不还来此间。度魔境界至无为处。如彼中流之牛。不肥不瘦。得渡恒水而无疑难。我弟子亦复如是。断三结使。淫．怒．痴薄。成斯陀含。来至此世。尽于苦际。断魔境界至无为之处。如彼瘦牛将诸小犊得渡彼恒水。我弟子亦复如是。断结使。成须陀洹。必至得度。度魔境界。度生死之难。如彼小犊从母得渡。我弟子亦复如是。持信奉法。断魔诸缚。至无为处。

尔时。世尊便说斯偈。

&nbsp;&nbsp;&nbsp;&nbsp;魔王所应获&nbsp;&nbsp;&nbsp;&nbsp;不究生死边

&nbsp;&nbsp;&nbsp;&nbsp;如来今究竟&nbsp;&nbsp;&nbsp;&nbsp;世间现慧明

&nbsp;&nbsp;&nbsp;&nbsp;诸佛所觉了&nbsp;&nbsp;&nbsp;&nbsp;梵志不明晓

&nbsp;&nbsp;&nbsp;&nbsp;犹涉生死岸&nbsp;&nbsp;&nbsp;&nbsp;兼度未度者

&nbsp;&nbsp;&nbsp;&nbsp;今此五种人&nbsp;&nbsp;&nbsp;&nbsp;及余不可计

&nbsp;&nbsp;&nbsp;&nbsp;欲度生死难&nbsp;&nbsp;&nbsp;&nbsp;尽佛威神力

是故。比丘。当专其心。无放逸行。亦求方便。成贤圣八品之道。依贤圣道已。便能自度生死之海。所以然者。犹如彼愚牧牛之人。外道梵志是也。自溺生死之流。复堕他人著罪中。彼恒水者。即是生死之海也。彼黠慧牧牛者。如来是也。度生死之难。由圣八品道。是故。比丘。当求方便。成八圣道。如是。诸比丘。当作是学。

尔时。诸比丘闻佛所说。欢喜奉行。

#### （七）

闻如是。

一时。佛在罗阅城耆婆伽梨园中。与千二百五十弟子俱。尽是阿罗汉。诸漏已尽。六通清彻。唯除一人。阿难比丘也。

尔时。王阿阇世七月十五日受岁时。夜半明星出现。告月光夫人曰。今十五日月盛满。极为清明。当应施行何事。

夫人报曰。今十五日说戒之日。应当作倡伎乐。五欲自娱乐。

时。王闻此语已。不入其怀。王复告优陀耶太子曰。今夜极清明。应作何事。

优陀耶太子白王言。如今夜半极清明。应集四种之兵。诸外敌异国不靡伏者。当往攻伐。

是时。王阿阇世闻此语已。亦复不入其意。复语无畏太子曰。如今极清明之夜。应何所施行。

无畏王子报曰。今不兰迦叶。明诸算数。兼知天文地理。众人所宗仰。可往至彼问此疑难。彼人当与尊说极妙之理。永无留滞。

时。王闻此语已。亦不入其意。复语须尼摩大臣曰。如今之夜极为清明。应何所施行。

须尼摩白王言。如今夜半极为清明。然阿夷专近在不远。多所晓了。唯愿大王往问其宜。

王闻此语已。亦复不入其意。复告婆沙婆罗门曰。如今夜半极为清明。应何所施行。

婆罗门报曰。如今十五日极为清明。然有瞿耶楼近在不远。唯愿大王往问其义。

时。王闻此语已。复不合其意。复语摩特梵志曰。如今夜半极为清明。应作何事。

梵志报曰。大王当知。彼休迦旃近在不远。唯愿大王往问其情。

王闻此语已。复不合其意。复告索摩典兵师曰。如今夜半极为清明。应何所施行。

索摩报曰。先毕卢持近在不远。明诸算术。可往问其义。

王闻此言已。亦不合其意。复告最胜大臣曰。如今十五日极为清明。应何所施行。

最胜白王言。今有尼揵子。博览诸经。师中最上。唯愿大王往问其义。

王闻此语已。不合其意。复作是思惟。此诸人等。斯是愚惑。不别真伪。无有巧便。

尔时。耆婆伽王子在王左侧。王顾语耆婆伽曰。如今夜半极为清明。应何所施行。

是时。耆婆伽即前长跪。而白王言。今如来近在不远。游贫聚园中。将千二百五十弟子。唯愿大王往问其义。然彼如来为明为光。亦无疑滞。知三世事。靡不贯博。自当与王演说其事。王所有狐疑。霍然自悟。

是时。王阿阇世闻耆婆伽语已。欢喜踊跃。善心生焉。即叹耆婆伽曰。善哉。善哉。王子。快说斯言。所以然者。我今身心极为炽然。又复无故取父王杀。我恒长夜作是念。谁堪任悟我心意者。今耆婆伽向所说者。正入我意。甚奇。甚特。闻如来音响。霍然大悟。

时。王向耆婆伽便说此偈。


&nbsp;&nbsp;&nbsp;&nbsp;今日极清明&nbsp;&nbsp;&nbsp;&nbsp;心意不得悟

&nbsp;&nbsp;&nbsp;&nbsp;汝等人人说&nbsp;&nbsp;&nbsp;&nbsp;应往问谁义

&nbsp;&nbsp;&nbsp;&nbsp;不兰阿夷专&nbsp;&nbsp;&nbsp;&nbsp;尼揵梵弟子

&nbsp;&nbsp;&nbsp;&nbsp;斯等不可依&nbsp;&nbsp;&nbsp;&nbsp;不能有所济

&nbsp;&nbsp;&nbsp;&nbsp;今日极清明&nbsp;&nbsp;&nbsp;&nbsp;月满无瑕秽

&nbsp;&nbsp;&nbsp;&nbsp;今问耆婆伽&nbsp;&nbsp;&nbsp;&nbsp;应往问谁义

是时。耆婆伽复以偈报王曰。

&nbsp;&nbsp;&nbsp;&nbsp;闻其柔软音&nbsp;&nbsp;&nbsp;&nbsp;得脱摩竭鱼

&nbsp;&nbsp;&nbsp;&nbsp;唯愿时诣佛&nbsp;&nbsp;&nbsp;&nbsp;永处无畏境

时。王复以偈报曰。

&nbsp;&nbsp;&nbsp;&nbsp;我昔所施行&nbsp;&nbsp;&nbsp;&nbsp;于佛无益事

&nbsp;&nbsp;&nbsp;&nbsp;害彼真佛子&nbsp;&nbsp;&nbsp;&nbsp;名曰频婆娑

&nbsp;&nbsp;&nbsp;&nbsp;今极怀羞耻&nbsp;&nbsp;&nbsp;&nbsp;无颜见世尊

&nbsp;&nbsp;&nbsp;&nbsp;汝今云何说&nbsp;&nbsp;&nbsp;&nbsp;使吾往见之

是时。耆婆伽复以偈报王曰。

&nbsp;&nbsp;&nbsp;&nbsp;诸佛无彼此&nbsp;&nbsp;&nbsp;&nbsp;诸结永已除

&nbsp;&nbsp;&nbsp;&nbsp;平等无二心&nbsp;&nbsp;&nbsp;&nbsp;此是佛法义

&nbsp;&nbsp;&nbsp;&nbsp;设以栴檀香&nbsp;&nbsp;&nbsp;&nbsp;以涂右手者

&nbsp;&nbsp;&nbsp;&nbsp;执刀断左手&nbsp;&nbsp;&nbsp;&nbsp;心不起增减

&nbsp;&nbsp;&nbsp;&nbsp;如愍罗云子&nbsp;&nbsp;&nbsp;&nbsp;一息更无二

&nbsp;&nbsp;&nbsp;&nbsp;持心向提婆&nbsp;&nbsp;&nbsp;&nbsp;怨亲无有异

&nbsp;&nbsp;&nbsp;&nbsp;唯愿大王屈&nbsp;&nbsp;&nbsp;&nbsp;往觐如来颜

&nbsp;&nbsp;&nbsp;&nbsp;当断其狐疑&nbsp;&nbsp;&nbsp;&nbsp;勿足有留滞

是时。王阿阇世告耆婆伽王子曰。汝今速严驾五百牙象。五百牸象。然五百灯。

耆婆伽对曰。如是。大王。是时。耆婆伽王子即时严驾千象。及然五百灯。前白王言。严驾已办。王知是时。

尔时。王阿阇世将诸营从。往诣梨园中。中路便怀恐怖。衣毛皆竖。还顾谓耆婆伽王子曰。吾今将非为汝所误乎。将非持吾与怨家耶。

耆婆伽白王。实无此理。唯愿大王小复前进。今如来去此不远。

时。王阿阇世意犹怀恐。重告耆婆伽曰。将非为汝所惑。又闻如来将千二百五十弟子。今不闻其声。

耆婆伽报曰。如来弟子恒入三昧。无有乱想。唯愿大王小复前进。

阿阇世王即下车。步入门至讲堂前。默然而立。观察诸圣众。还顾谓耆婆伽曰。如来今在何处。尔时。一切圣众尽入炎光三昧。照彼讲堂。靡不周遍。

是时。耆婆伽即时长跪。伸右手指示如来言。此是如来。最在中央。如日披云。

是时。王阿阇世语耆婆伽曰。甚奇。甚特。今此圣众心定乃尔。复以何缘有此光明。

耆婆伽白王。三昧之力故放光明耳。

王复告曰。如我今日观察圣众。极为寂然。使我优陀耶太子亦当如是寂然无为。时。王阿阇世叉手。自称说曰。唯愿世尊当见观察。

世尊告曰。善来。大王。王闻如来音响。极怀欢喜。如来乃见称说王号。

时。王阿阇世即至佛所。五体投地。以两手著如来足上。而自称说。唯愿世尊当见垂愍。受其悔过。父王无罪而取害之。唯愿受悔。后更不犯。自改往修来。

世尊告曰。今正是时。宜时悔过。无令有失。夫人处世。有过能自改者。斯名上人。于我法中。极为广大。宜时忏悔。是时。王礼如来足已。住一面坐。

时王白佛言。唯愿欲有所问。如来听者。乃敢问耳。

佛告王曰。有疑难者。宜时问之。

王白佛言。于现世造福。得受现报不乎。

佛告王曰。古昔已来颇以此义。曾问人乎。

王白佛言。我昔曾以此义而问他人。不兰迦叶。云何。不兰迦叶。现世作福得受现报乎。不兰迦叶报我言。无福．无施。无今世．后世善恶之报。世无阿罗汉等成就者。当我尔时。问此受果之报。彼报曰。无也。如有人问以瓜义。报以奈理。今此迦叶亦复如是。时。我作是念。此梵志已不解义。豪族王种所问之义。此人方便引余事报。我。世尊。我即欲断其头。即不受其语。寻发遣之。

时。我复至阿夷专所。而问此义。阿夷专报我言。若于江左杀害众生。作罪无量。亦无有罪。亦无恶果之报。时我。世尊。复作是念。我今问现世受报之义。此人乃持杀害报吾。犹如有人问梨之义。以奈报之。即舍之去。

复至瞿耶楼所。而问此义。彼人报我曰。于江右边造诸功德。不可称计。于中亦无善之报。我尔时复作是念。吾今所问义者。竟不报其理。复舍之去。

复往至彼休迦栴所。而问斯义。彼人报曰。唯有一人出世。一人死。一人往返受其苦乐。时我复作是念。我今所问现世之报。乃将生死来相答。复舍之去。

往问先毗卢持如此之义。彼人报我言。过去者以灭。更不复生。当来未至。亦复不有。现在不住。住者即变易。时我复作是念。我今所问现世之报。乃持三世相酬。此非正理。即复舍去。

至尼揵子所。而问此义。云何。尼揵子。颇有现世作福得受现世报也。彼报我言。无因。无缘众生结缚。亦无有因。亦无有缘众生著结缚。无因。无缘众生清净。时我复作是念。此梵志等斯是愚惑。不别真为。犹盲无目。所问之义。竟不相报。如似弄转轮圣王种。寻复舍之去。今我。世尊。故问其义。现世作福现受报也。唯愿世尊演说其义。

尔时。世尊告曰。大王。我今问汝义。随所乐报之。大王。颇有典酒．厨宰。赏护物左右使人乎。

王白佛言。唯然。有之。

设彼使人执劳经久。复当赏遗不乎。

王白佛言。随功叙用。不令有怨。

佛告王曰。以此方便。知现世作福得受现报。云何。大王。既处高位。恤民以礼。当复赏遗不乎。

王白佛言。唯然。世尊。食共同甘。并命不恨。

佛告王曰。当以此方便。知昔日出处极卑。渐渐积功。与王同欢。以是之故。现世作福得受现报。

佛告王曰。彼有劳之人。经历年岁。来白王言。我等功劳已立。王所朋知。欲从王求意所愿。王当以与不乎。

王白佛言。随彼所愿而不违之。

佛告王曰。彼有劳之人。欲得辞王。剃除须发。著三法衣。出家学道。修清净行。王听不乎。

王白佛言。唯然。听之。

佛告王曰。设王见彼剃除须发。出家学道。在我左右。王欲何所施为。

王白佛言。承事供养。随时礼拜。

佛告王曰。以此方便。知现作福得受现报。设彼有劳之人。持戒完具。无有所犯。王欲何所施行。

王白佛言。尽其形寿供给衣被．饮食．床敷卧具．病瘦医药。不使缺减。

佛告王曰。以此方便。知现身作福得受现报。设复彼人已作沙门。尽有漏。成无漏心解脱．智慧解脱。己身作证而自游化。生死已尽。梵行已立。所作已办。更不复受有。如实知之。王欲何为。

王白佛言。我当尽形寿。承事供养衣被．饮食。床卧具．病瘦医药。不令有乏。

佛告王曰。当以此方便。知现世作福得受现报。设复彼人尽其形寿。于无余涅槃界而般涅槃者。王欲何所施设。

王白佛言。当于四道头起大神寺。兼以香华供养。悬缯．幡．盖。承事礼敬。所以然者。彼是天身。非为人身。

佛告王曰。当以此方便。知现世作福得受现报。

王白佛言。我今以此譬喻于中受解。今日世尊重演其义。自今已后信受其义。唯愿世尊受为弟子。自归于佛．法．比丘僧。今复忏悔。如愚．如惑。父王无过而取害之。今以身命自归。唯愿世尊除其罪愆。演其妙法。长夜无为。如我自知所作罪报。无有善本。

佛告王曰。世有二种人无罪而命终。如屈伸臂顷。得生天上。云何为二。一者不造罪本而修其善。二者为罪改其所造。是谓二人而取命终生于天上。亦无流滞。

尔时。世尊便说此偈。

&nbsp;&nbsp;&nbsp;&nbsp;人作极恶行&nbsp;&nbsp;&nbsp;&nbsp;悔过转微薄

&nbsp;&nbsp;&nbsp;&nbsp;日悔无懈息&nbsp;&nbsp;&nbsp;&nbsp;罪根永已拔

是故。大王。当以法治化。莫以非法。夫以法治化者。身坏命终。生善处天上。彼以命终。名誉远布。周闻四方。后人共传。昔日有王。正法治化。无有阿曲。人以称传彼人所生之处。增寿益算。无有中夭。是故。大王。当发欢喜之心。向三尊。佛．法．圣众。如是。大王。当作是学。

尔时。阿阇世王即从座起。头面礼佛足。便退而去。王去不远。佛告诸比丘。今此阿阇世王不取父王害者。今日应得初沙门果证。在四双八辈之中。亦复得贤圣八品道。除去八爱。超越八难。虽尔。今犹获大幸。得无根之信。是故。比丘。为罪之人。当求方便。成无根之信。我优婆塞中得无根信者。所谓阿阇世是也。

尔时。诸比丘闻佛所说。欢喜奉行。

#### （八）

闻如是。

一时。佛在舍卫国祇树给孤独园。

尔时。世尊告诸比丘。有世八法随世回转。云何为八。一者利。二者衰。三者毁。四者誉。五者称。六者讥。七者苦。八者乐。是谓。比丘。有此八法随世回转。诸比丘。当求方便。除此八法。如是。诸比丘。当作是学。

尔时。诸比丘闻佛所说。欢喜奉行。

#### （九）

闻如是。

一时。佛在舍卫国祇树给孤独园。

尔时。世尊告诸比丘。如来出现世间。又于世界成佛道。然不著世间八法。犹与周旋。犹如淤泥出生莲华。极为鲜洁。不著尘水。诸天所爱敬。见者心欢。如来亦复如是。由胞胎生。于中长养。得成佛身。亦如琉璃之宝．净水之珍。不为尘垢所染。如来亦复如是。亦生于世间。不为世间八法所染著。是故。比丘。当勤精进。修行八法。如是。比丘。当作是学。

尔时。诸比丘闻佛所说。欢喜奉行。

#### （一○）

闻如是。

一时。佛在舍卫国祇树给孤独园。

尔时。世尊告诸比丘。有八种之人。流转生死。不住生死。云何为八。趣须陀洹．得须陀洹．趣斯陀含．得斯陀含．趣阿那含．得阿那含．趣阿罗汉．得阿罗汉。是谓。比丘。有此八人流转生死。不住生死。是故。比丘。求其方便。度生死之难。勿住生死。如是。比丘。当作是学。

尔时。诸比丘闻佛所说。欢喜奉行。

&nbsp;&nbsp;&nbsp;&nbsp;马血．齐．难陀&nbsp;&nbsp;&nbsp;&nbsp;提婆达．船筏

&nbsp;&nbsp;&nbsp;&nbsp;牧牛．无根信&nbsp;&nbsp;&nbsp;&nbsp;世法．善．八人
