## 增壹阿含经卷第二十八

东晋罽宾三藏瞿昙僧伽提婆译

### 听法品第三十六

#### （一）

闻如是。

一时。佛在舍卫国祇树给孤独园。

尔时。世尊告诸比丘。随时听法有五功德。随时承受不失次第。云何为五。未曾闻者。便得闻之。以得闻者。重讽诵之。见不邪倾。无有狐疑。即解甚深之义。随时听法有五功德。是故。诸比丘。当求方便。随时听法。如是。诸比丘。当作是学。

尔时。诸比丘闻佛所说。欢喜奉行。

#### （二）

闻如是。

一时。佛在舍卫国祇树给孤独园。

尔时。世尊告诸比丘。造作浴室有五功德。云何为五。一者除风。二者病得差。三者除去尘垢。四者身体轻便。五者得肥白。是谓。比丘。造作浴室有此五功德。是故。诸比丘。若有四部之众欲求此五功德者。当求方便。造立浴室。如是。诸比丘。当作是学。

尔时。诸比丘闻佛所说。欢喜奉行。

#### （三）

闻如是。

一时。佛在舍卫国祇树给孤独园。

尔时。世尊告诸比丘。施人杨枝有五功德。云何为五。一者除风。二者除涎唾。三者生藏得消。四者口中不臭。五者眼得清净。是谓。比丘。施人杨枝有五功德。若善男子．善女人求此五功德。当念以杨枝用惠施。如是。比丘。当作是学。

尔时。诸比丘闻佛所说。欢喜奉行。

#### （四）

闻如是。

一时。佛在舍卫国祇树给孤独园。

尔时。世尊告诸比丘。汝等颇见屠牛之人。以此财业后得乘车马．大象乎。

诸比丘对曰。非也。世尊。

世尊告曰。善哉。诸比丘。我亦不见．不闻屠牛之人杀害牛已。得乘车马．大象。所以然者。我亦不见屠牛之人得乘车马．大象。终无此理。云何。比丘。汝等颇见屠羊．杀猪。或猎捕鹿。如此之人作此恶已。得此财业后得乘车马．大象乎。

诸比丘对曰。非也。世尊。

世尊告曰。善哉。诸比丘。我亦不见．不闻屠牛之人杀害生类已。得乘车马．大象。终无此理。汝等比丘。若见杀牛之人乘车马者。此是前世之德。非今世福也。皆是前世宿行所致也。汝等若见杀羊之人得乘车马者。当知此人前世宿福之所种也。所以然者。皆由杀心不除故也。何以故。若有人亲近恶人。好喜杀生。种地狱之罪。若来人中。寿命极短。若复有人好喜偷盗。种地狱罪。如彼屠牛之人。贱取贵卖。诳惑世人。不按正法。屠牛之人亦复如是。由杀心故。致此罪咎。不得乘车马．大象。是故。诸比丘。当起慈心于一切众生。如是。诸比丘。当作是学。

尔时。诸比丘闻佛所说。欢喜奉行。

#### （五）

闻如是。

一时。佛在舍卫国祇树给孤独园。尔时世尊与大比丘众五百人俱。

尔时。释提桓因如屈申臂顷。来至世尊所。头面礼足。在一面坐。尔时。释提桓因白世尊言。如来亦说。夫如来出世必当为五事。云何为五。当转法轮。当度父母。无信之人立于信地。未发菩萨心令发菩萨意。于其中间当受佛决。此五因缘如来出现必当为之。今如来母在三十三天。欲得闻法。今如来在阎浮里内。四部围绕。国王人民皆来运集。善哉。世尊。可至三十三天与母说法。是时。世尊默然受之。

尔时。难陀．优槃难陀龙王便作是念。此诸秃沙门在我上飞。当作方便。使不陵易。是时。龙王便兴嗔恚。放大火风。使阎浮里内。洞然火燃。

是时。阿难白佛言。此阎浮里内。何故有此烟火。

世尊告曰。此二龙王便生此念。秃头沙门恒在我上飞。我等当共制之。令不陵虚。便兴嗔恚。放此烟火。由此因缘。故致此变。

是时。大迦叶即从坐起。白世尊言。我今欲往。与彼共战。

世尊告曰。此二龙王极为凶恶。难可受化。卿还就坐。

是时。尊者阿那律即从坐起。白世尊言。我今欲往降彼恶龙。

世尊告曰。此二恶龙极为凶暴。难可受化。卿还就坐。

是时。离越．尊者迦旃延．尊者须菩提．尊者优陀夷．尊者婆竭。各从坐起。白世尊言。我今欲往降伏恶龙。

世尊告曰。此二龙王极为凶恶。难可受化。卿还就坐。

尔时。尊者大目揵连即从坐起。偏露右肩。长跪叉手。白佛言。欲往诣彼。降伏恶龙。

世尊告曰。此二龙王极为凶恶。难可降化。卿今云何化彼龙王。

目连白佛言。我先至彼化形极大恐怯彼龙。后复化形极为微小。然后以常法则而降伏之。

世尊告曰。善哉。目连。汝能堪任降伏恶龙。然今。目连。坚持心意。勿兴乱想。所以然者。彼龙凶恶备触娆汝。

是时。目连即礼佛足。屈申臂顷。于彼没不现。往至须弥山上。尔时。难陀．优槃难陀龙王绕须弥山七匝。极兴嗔恚。放大烟火。

是时。目连自隐本形。化作大龙王。有十四头。绕须弥山十四匝。放大火烟。当在二龙王上住。

是时。难陀．优槃难陀龙王见大龙王有十四头。便怀恐怖。自相谓言。我等今日当试此龙王威力。为审胜吾不乎。

尔时。难陀．优槃难陀龙王以尾掷大海中。以水洒三十三天。亦不著目连身。是时。尊者大目连复以尾著大海水中。水乃至到梵迦夷天。并复洒二龙王身上。

是时。二龙王自相谓言。我等尽其力势。以水洒三十三天。然此大龙王复过我上去。我等正有七头。今此龙王十四头。我等绕须弥山七匝。今此龙王绕须弥山十四匝。我今二龙王当共并力与共战斗。

是时。二龙王极怀嗔恚。雷电霹雳放大火炎。是时。尊者大目连便作是念。凡龙战斗以火霹雳。设我以火霹雳共战斗者。阎浮里内人民之类。及三十三天皆当被害。我今化形极小。当与战斗。是时。目连即化形使小。便入龙口中。从鼻中出。或从鼻入。从耳中出。或入耳中。从眼中出。以出眼中。在眉上行。

尔时。二龙王极怀恐惧。即作是念。此大龙王极有威力。乃能从口中入。鼻中出。从鼻入。眼中出。我等今日实为不如。我等龙种今有四生。卵生．胎生．湿生．化生。然无有出我等者。今此龙王威力乃尔。不堪共斗。我等性命死在斯须。皆怀恐惧。衣毛皆竖。

是时。目连以见龙王心怀恐惧。还隐其形。作常形容。在眼睫上行。是时。二龙王见大目连。自相谓言。此是目连沙门。亦非龙王。甚奇。甚特。有大威力。乃能与我等共斗。是时。二龙王白目连言。尊者何为触娆我乃尔。欲何所诫敕。

目连报曰。汝等昨日而作是念。云何秃头沙门恒在我上飞。今当制御之。

龙王报曰。如是。目连。

目连告曰。龙王当知。此须弥山者是诸天道路。非汝所居之处。

龙王报曰。唯愿恕之。不见重责。自今以后更不敢触娆。兴恶乱想。唯愿听为弟子。

目连报曰。汝等莫自归我身。我所自归者。汝等便自归之。

龙王白目连。我等今日自归如来。

目连告曰。汝等不可依此须弥山。自归世尊。今可共我至舍卫城。乃得自归。

是时。目连将二龙王。如屈申臂顷。从须弥山上至舍卫城。尔时。世尊与无央数之众而为说法。是时。目连告二龙王曰。汝等当知。今日世尊与无央数之众而为说法。不可作汝形至世尊所。

龙王报曰。如是。目连。

是时。龙王还隐龙形。化作人形。不长不短。容貌端正。如桃华色。

是时。目连至世尊所。头面礼足。在一面坐。是时。目连语龙王曰。今正是时。宜可前进。

是时。龙王闻目连语。即从坐起。长跪叉手。白世尊言。我等二族姓子。一名难陀。二名优槃难陀。自归如来。受持五戒。唯愿世尊听为优婆塞。尽形寿不复杀生。尔时。世尊弹指可之。时。二龙王还复故坐。欲得闻法。

尔时。波斯匿王便作是念。有何因缘。使此阎浮利内烟火乃尔。是时。王波斯匿乘宝羽之车出舍卫城。至世尊所。尔时。人民之类遥见王来。咸共起迎。善来。大王。可就此坐。

时。二龙王默然不起。是时。波斯匿王礼世尊足。在一面坐。是时。大王白世尊言。我今欲有所问。唯愿世尊事事敷演。

世尊告曰。欲有所问。今正是时。

波斯匿王白佛言。有何因缘。令此阎浮里内烟火乃尔。

世尊告曰。难陀．优槃难陀龙王之所造。然今。大王。勿怀恐惧。今日更无烟火之变。

是时。波斯匿王便作是念。我今是国之大王。人民宗敬。名闻四远。今此二人为从何来。见吾至此。亦不起迎。设住吾境界者当取闭之。设他界来者当取杀之。

是时。龙王知波斯匿心中所念。便兴嗔恚。尔时。龙王便作是念。我等无过于此王所。更欲反害吾身。要当取此国王及迦夷国人。尽取杀之。是时。龙王即从坐起。礼世尊足。即便而去。离祇洹不远。便不复现。

是时。波斯匿王见此人去。未久。白世尊言。国事猥多。欲还宫中。

世尊告曰。宜知是时。

是时。波斯匿王即从坐起。便退而去。告群臣曰。向者二人为从何道去。速捕取之。是时。诸臣闻王教令。即驰走求之而不知处。便还宫中。

是时。难陀．优槃难陀龙王各生此念。我等无过于彼王所。方欲取我等害之。我等当共害彼人民。使无遗余。是时。龙王复作是念。国中人民有何过失。当取舍卫城人民害之。复重作是念。舍卫国人有何过失于我等。当取王宫官属尽取杀之。

尔时。世尊以知龙王心中所念。告目连曰。汝今当救波斯匿王。无令为难陀．优槃难陀龙王所害。

目连对曰。如是。世尊。

是时。目连受佛教诫。礼世尊足。便退而去。在王宫上。结加趺坐。令身不现。是时。二龙王雷吼霹雳。暴风疾雨。在王宫上。或雨瓦石。或雨刀剑。未堕地之顷。便为优钵莲华在虚空中。是时。龙王倍复嗔恚。雨大高山于宫殿上。是时。目连复化使作种种饮食。是时。龙王倍复嗔恚炽盛。雨诸刀剑。是时。目连复化使作极好衣裳。是时。龙王倍复嗔恚。复雨大沙砾石。在波斯匿宫上。未堕地之顷。便化作七宝。

是时。波斯匿王见宫殿中雨种种七宝。欢喜踊跃。不能自胜。便作是念。阎浮里内有德之人。无复过我。唯除如来。所以然者。我家中种粳米一根上生。收拾得一斛米。饭以甘蔗之浆。极为香美。今复于宫殿上雨七宝。我便能作转轮圣王乎。是时。波斯匿王领诸婇女收摄七宝。

是时。二龙王自相谓言。今将有何意。我等来时欲害波斯匿王。今日变化乃至于斯所有力势。今日尽现犹不能动波斯匿王毫牦之分。

是时。龙王见大目揵连在宫殿上结加趺坐。正身正意。形不倾斜。见已。便作是念。此必是大目连之所为也。是时。二龙王以见目连便退而去。是时。目连见龙去。还舍神足至世尊所。头面礼足。在一面坐。

时。波斯匿王便作是念。今此种种饮食不应先食。当先奉上如来。然后自食。是时。波斯匿王即车载珍宝。及种种饮食。往至世尊所。昨日天雨七宝及此饮食。唯愿纳受。

尔时。大目揵连去如来不远。佛告王曰。汝今可持七宝饮食之具。与大目连。所以然者。蒙目连恩。得更生圣贤之地。

波斯匿王白佛言。有何因缘。言我更生。

世尊告曰。汝朝不至我所。欲得听法乎。尔时。有二人亦来听法。王生此念。我于此国界。最为豪尊。众人所敬。然此二人为从何来。见我不起承迎。

时王白佛。实然。世尊。

世尊告曰。此亦非人。乃是难陀．优槃难陀龙王。彼知王意。自相谓言。我等无过于此人王。何故反来害我。要当方宜灭此国界。我等寻知龙王心中所念。即敕目连。今可救波斯匿王。无令为龙所害也。即受我教。在宫殿上。隐形不现。作此变化。是时。龙王极怀嗔恚。雨沙砾石于宫殿上。未堕地之顷。化作七宝．衣裳．饮食之具。由此因缘。大王。今日便为更生。

是时。波斯匿王便怀恐怖。衣毛皆竖。前跪膝行至如来前。而白佛言。唯愿世尊恩垂过厚。得济生命。复礼目连足。头面礼敬。蒙尊之恩。得济生命。

尔时。国王便说此偈。

&nbsp;&nbsp;&nbsp;&nbsp;唯尊寿无穷&nbsp;&nbsp;&nbsp;&nbsp;长夜护其命

&nbsp;&nbsp;&nbsp;&nbsp;度脱苦穷厄&nbsp;&nbsp;&nbsp;&nbsp;蒙尊得脱难

是时。波斯匿王以天香华散如来身。便作是说。我今持此七宝奉上三尊。唯愿纳受。头面礼足。绕佛三匝。便退而去。

是时。世尊便作是念。此四部之众多有懈怠。替不听法。亦不求方便。使身作证。亦不复求未获者获。未得者得。我今宜可使四部之众渴仰于法。尔时。世尊不告四部之众。复不将侍者。如屈申臂顷。从只桓不现。往至三十三天。

尔时。释提桓因遥见世尊来。将诸天众。前迎世尊。头面礼足。请令就坐。并作是说。善来。世尊。久违觐省。

是时。世尊便作是念。我今当以神足之力自隐形体。使众人不见我为所在。尔时。世尊复作是念。我今于三十三天。化身极使广大。

尔时。天上善法讲堂有金石纵广一由旬。尔时。世尊石上结加趺坐。遍满石上。尔时。如来母摩耶将诸天女至世尊所。头面礼足。在一面坐。并作是说。违奉甚久。今来至此。实蒙大幸。渴仰思见。佛今日方来。是时。母摩耶头面礼足已。在一面坐。释提桓因亦礼如来足。在一面坐。三十三天礼如来足。在一面坐。是时。诸天之众见如来在彼增益天众。减损阿须伦。

尔时。世尊渐与彼诸天之众说于妙论。所谓论者。施论．戒论．生天之论。欲不净想。淫为秽恶。出要为乐。尔时。世尊以见诸来大众及诸天人心开意解。诸佛世尊常所说法。苦．习．尽．道。普与诸天说之。各于坐上。诸尘垢尽。得法眼净。复有十八亿天女之众而见道迹。三万六千天众得法眼净。是时。如来母即从坐起。礼如来足。还入宫中。

尔时。释提桓因白佛言。我今当以何食饭如来乎。为用人间之食。为用自然天食。

世尊告曰。可用人间之食用食如来。所以然者。我身生于人间。长于人间。于人间得佛。

释提桓因白佛言。如是。世尊。是时。释提桓因复白佛言。为用天上时节。为用人间时节。

世尊告曰。用人间时节。

对曰。如是。世尊。

是时。释提桓因即以人间之食。复以人间时节饭食如来。

尔时。三十三天各各自相谓言。我等今见如来竟日饭食。

是时。世尊便作是念。我今当入如是三昧。欲使诸天进便进。欲使诸天退便退。是时。世尊以入此三昧。进却诸天。随其时宜。

是时。人间四部之众不见如来久。往至阿难所。白阿难言。如来今为所在。渴仰欲见。

阿难报曰。我等亦复不知如来所在。

是时。波斯匿王．优填王至阿难所。问阿难曰。如来今日竟为所在。

阿难报曰。大王。我亦不知如来所在。

是时。二王思睹如来。遂得苦患。尔时。群臣至优填王所。白优填王曰。今为所患。

时王报曰。我今以愁忧成患。

群臣白王。云何以愁忧成患。

其王报曰。由不见如来故也。设我不见如来者。便当命终。

是时。群臣便作是念。当以何方便。使优填王不令命终。我等宜作如来形像。是时。群臣白王言。我等欲作形像。亦可恭敬承事作礼。

时。王闻此语已。欢喜踊跃。不能自胜。告群臣曰。善哉。卿等所说至妙。

群臣白王。当以何宝作如来形像。

是时。王即敕国界之内诸奇巧师匠。而告之曰。我今欲作形像。

巧匠对曰。如是。大王。

是时。优填王即以牛头栴檀作如来形像高五尺。

是时。波斯匿王闻优填王作如来形像高五尺而供养。是时。波斯匿王复召国中巧匠。而告之曰。我今欲造如来形像。汝等当时办之。时。波斯匿王而生此念。当用何宝。作如来形像耶。斯须复作是念。如来形体。黄如天金。今当以金作如来形像。是时。波斯匿王纯以紫磨金作如来像高五尺。尔时。阎浮里内始有此二如来形像。

是时。四部之众往至阿难所。白阿难曰。我等渴仰于如来。所思欲觐尊。如来今日竟为所在。

阿难报曰。我等亦复不知如来所在。但今共至阿那律所而问此义。所以然者。尊者阿那律天眼第一。清净无瑕秽。彼以天眼见千世界．二千世界．三千大千世界。彼能知见。

是时。四部之众共阿难往至阿那律所。白阿那律曰。今此四部之众来至我所。而问我曰。今日如来竟为所在。唯愿尊者以天眼观如来今为所在。

是时。尊者阿那律报曰。汝等且止。吾今欲观如来竟为所在。

是时。阿那律正身正意。系念在前。以天眼观阎浮里内而不见之。复以天眼观拘耶尼．弗于逮．郁单曰而不见之。复观四天王．三十三天．艳天．兜术天．化自在天．他化自在天。乃至观梵天而不见之。复观千阎浮地．千瞿耶尼．千郁单曰．千弗于逮．千四天王．千艳天．千兜术天．千化自在天．千他化自在天．千梵天。而不见如来。复观三千大千刹土而复不见。即从坐起语阿难曰。我今已观三千大千刹土而不见之。

是时。阿难及四部之众默然而止。阿难作是念。如来将不般涅槃乎。

是时。三十三天各各自相谓言。我等快得善利。唯愿七佛常现于世。天及世人多所润益。或有天而作是语。且置七佛。但使有六佛者。此亦甚善。或有天子言。但使有五佛。或言。四佛。或言。三佛。或言。二佛出现世者。多所润益。

时。释提桓因告诸天曰。且置七佛。乃至二佛。但使今日释迦文佛久住世者。则多所饶益。

尔时。如来意欲使诸天来。诸天便来。意欲使诸天去。诸天便去。是时。三十三天各各自相谓言。如来何故竟日而食。

是时。释提桓因告三十三天曰。如来今日食以人间时节。不用天上时节。是时。世尊以经三月。便作是念。阎浮里人四部之众不见吾久。甚有虚渴之想。我今当舍神足。使诸声闻知如来在三十三天。是时。世尊即舍神足。

时。阿难往阿那律所。白阿那律言。今四部之众甚有虚渴。欲见如来。然今如来不取灭度乎。

是时。阿那律语阿难曰。昨夜有天来至我所。云。如来在三十三天善法讲堂。汝今且止。吾今欲观如来所在。是时。尊者阿那律即结加趺坐。正身正意。心不移动。以天眼观三十三天。见世尊在壁方一由旬石上坐。是时。阿那律即从三昧起。语阿难曰。如来今在三十三天与母说法。

是时。阿难及四部之众欢喜踊跃。不能自胜。是时。阿难问四部众曰。谁能堪任至三十三天问讯如来。

阿那律曰。今尊者目连神足第一。愿屈神力往问讯佛。

是时。四部之众白目连曰。今日如来在三十三天。唯愿尊者持四部姓名。问讯如来。又持此义往白如来。世尊在阎浮里内世间得道。唯屈威神还至世间。

目连报曰。甚善。诸贤。

是时。目连受四部之教。屈申臂顷。往至三十三天。到如来所。是时。释提桓因及三十三天遥见目连来。诸天各生此念。正是僧使。若当是诸王之使。是时。诸天皆起往迎。善来。尊者。

是时。目连遥见世尊与无央数之众而为说法。见已。生此念。世尊在此天中。亦复烦闹。目连往至世尊所。头面礼足。在一面立。

尔时。目连白佛言。世尊。四部之众问讯如来。起居轻利。游步康强。又白此事。如来生长阎浮里内。于世间得道。唯愿世尊还来至世间。四部虚渴。欲见世尊。

世尊告曰。使四部之众进业无惓。云何。目连。四部之众游化劳乎。无斗讼耶。外道异学无触娆乎。

目连报曰。四部之众行道无惓。

但。目连。汝向者作是念言。如来在此亦烦闹。此事不然。所以然者。我说法时亦不经久。设我作是念。欲使诸天来。便来。欲使诸天不来。诸天则不来。目连。汝还世间。却后七日如来当往僧迦尸国大池水侧。

是时。目连屈申臂顷。还诣舍卫城祇树给孤独园。往诣四部众。而告之曰。诸贤当知。却后七日如来当来下至阎浮里地僧迦尸大池水侧。

尔时。四部众闻此语已。欢喜踊跃。不能自胜。是时。波斯匿王．优填王．恶生王．优陀延王．频毗娑罗王。闻如来却后七日。当至僧迦尸国大池水侧。极怀欢喜。不能自胜。是时。毗舍离人民之众。迦毗罗越释种。拘夷罗越人民之众。闻如来当来至阎浮里地。闻已。欢喜踊跃。不能自胜。

尔时。波斯匿集四种之兵。诣池水侧。欲见世尊。是时。五王皆集兵众往世尊所。欲得觐省如来及人民之众。迦毗罗越释皆悉往世尊所。及四部之众皆悉往世尊所。欲得见如来。

尔时。临七日头。释提桓因告自在天子曰。汝今从须弥山顶至僧迦尸池水作三道路。观如来不用神足至阎浮地。

自在天子报曰。此事甚佳。正尔时办。尔时。自在天子即化作三道金．银．水精。是时。金道当在中央。侠水精道侧．银道侧。化作金树。当于尔时。诸神妙尊天。七日之中皆来听法。

尔时。世尊与数千万众前后围绕。而为说法。说。五盛阴苦。云何为五。所谓色．痛．想．行．识。云何为色阴。所谓此四大身。是四大所造色。是谓名为色阴也。

彼云何名为痛阴。所谓苦痛．乐痛．不苦不乐痛。是谓名为痛阴。

彼云何名想阴。所谓三世共会。是谓名为想阴。

彼云何名为行阴。所谓身行．口行．意行。此名行阴。

彼云何名为识阴。所谓眼．耳．鼻．口．身．意。此名识阴。

彼云何名为色。所谓色者。寒亦是色。热亦是色。饥亦是色。渴亦是色。

云何名为痛。所谓痛者。痛者名觉。为觉何物。觉苦．觉乐．觉不苦不乐。故名为觉也。

云何名为想。所谓想者。想亦是知。知青．黄．白．黑．知苦乐。故名为知。

云何名为行。所谓行者。能有所成。故名为行。为成何等。或成恶行。或成善行。故名为行。

云何名为识。所谓识。识别是非。亦识诸味。此名为识也。

诸天子当知。此五盛阴。知三恶道．天道．人道。此五盛阴灭。便知有涅槃之道。尔时。说此法时。有六万天人得法眼净。

尔时。世尊与诸天人说法已。即从坐起。诣须弥山顶。说此偈。

&nbsp;&nbsp;&nbsp;&nbsp;汝等当勤学&nbsp;&nbsp;&nbsp;&nbsp;于佛法圣众

&nbsp;&nbsp;&nbsp;&nbsp;当灭死迳路&nbsp;&nbsp;&nbsp;&nbsp;如人钩调象

&nbsp;&nbsp;&nbsp;&nbsp;若能于此法&nbsp;&nbsp;&nbsp;&nbsp;而无懈怠者

&nbsp;&nbsp;&nbsp;&nbsp;便当尽生死&nbsp;&nbsp;&nbsp;&nbsp;无有苦原本

尔时。世尊说此偈已。便诣中道。是时。梵天在如来右处银道侧。释提桓因在水精道侧。及诸天人在虚空中散华烧香。作倡伎乐。娱乐如来。

是时。优钵华色比丘尼闻如来今日当至阎浮提僧迦尸池水侧。闻已。便生此念。四部之众．国王．大臣．国中人民。靡不往者。设我当以常法往者。此非其宜。我今当作转轮圣王形容。往见世尊。是时。优钵华色比丘尼还隐其形。作转轮圣王形。七宝具足。所谓七宝者。轮宝．象宝．马宝．珠宝．玉女宝．典兵宝．典藏宝。是谓七宝。

尔时。尊者须菩提在罗阅城耆阇崛山中。在一山侧缝衣裳。是时。须菩提闻世尊今日当来至阎浮里地。四部之众靡不见者。我今者宜可时往问讯礼拜如来。尔时。尊者须菩提便舍缝衣之业。从坐起。右脚著地。是时。彼复作是念。此如来形。何者是世尊。为是眼．耳．鼻．口．身．意乎。往见者复是地．水．火．风种乎。一切诸法皆悉空寂。无造．无作。如世尊所说偈言。

&nbsp;&nbsp;&nbsp;&nbsp;若欲礼佛者&nbsp;&nbsp;&nbsp;&nbsp;及诸最胜者

&nbsp;&nbsp;&nbsp;&nbsp;阴持入诸种&nbsp;&nbsp;&nbsp;&nbsp;皆悉观无常

&nbsp;&nbsp;&nbsp;&nbsp;曩昔过去佛&nbsp;&nbsp;&nbsp;&nbsp;及以当来者

&nbsp;&nbsp;&nbsp;&nbsp;如今现在佛&nbsp;&nbsp;&nbsp;&nbsp;此皆悉无常

&nbsp;&nbsp;&nbsp;&nbsp;若欲礼佛者&nbsp;&nbsp;&nbsp;&nbsp;过去及当来

&nbsp;&nbsp;&nbsp;&nbsp;说于现在中&nbsp;&nbsp;&nbsp;&nbsp;当观于空法

&nbsp;&nbsp;&nbsp;&nbsp;若欲礼佛者&nbsp;&nbsp;&nbsp;&nbsp;过去及当来

&nbsp;&nbsp;&nbsp;&nbsp;现在及诸佛&nbsp;&nbsp;&nbsp;&nbsp;当计于无我

此中无我．无命．无人．无造作。亦无形容有教．有授者。诸法皆悉空寂。何者是我。我者无主。我今归命真法之聚。尔时。尊者须菩提还坐缝衣。

是时。优钵华色比丘尼作转轮圣王形。七宝导从至世尊所。是时。五国王遥见转轮圣王来。欢喜踊跃。不能自胜。自相谓言。甚奇。甚特。世间出二珍宝。如来．转轮圣王。

尔时。世尊将数万天人从须弥山顶来。至池水侧。是时。世尊举足蹈地。此三千大千世界六变震动。是时。化转轮圣王渐渐至世尊所。诸小国王及人民之类各各避之。是时。化圣王觉知以近世尊。还复本形。作比丘尼礼世尊足。五王见已。各自称怨。自相谓言。我等今日极有所失。我等先应见如来。然今此比丘尼先见之。

是时。比丘尼至世尊所。头面礼足。而白佛言。我今礼最胜尊。今日先得觐省。我优钵花色比丘尼是如来弟子。

尔时。世尊与彼比丘尼而说偈言。

&nbsp;&nbsp;&nbsp;&nbsp;善业以先礼&nbsp;&nbsp;&nbsp;&nbsp;最初无过者

&nbsp;&nbsp;&nbsp;&nbsp;空无解脱门&nbsp;&nbsp;&nbsp;&nbsp;此是礼佛义

&nbsp;&nbsp;&nbsp;&nbsp;若欲礼佛者&nbsp;&nbsp;&nbsp;&nbsp;当来及过去

&nbsp;&nbsp;&nbsp;&nbsp;当观空无法&nbsp;&nbsp;&nbsp;&nbsp;此名礼佛义

是时。五王及人民之众不可称计。往至世尊所。各自称名。我是迦尸国王波斯匿。我是拔嗟国王。名曰优填。我是五都人民之主。名曰恶生。我是南海之主。名优陀延。我是摩竭国频毗娑罗王。尔时。十一那术人民运集。及四部之众最尊长者。千二百五十人往至世尊所。头面礼足。在一面立。

尔时。优填王手执牛头栴檀像。并以偈向如来说。

&nbsp;&nbsp;&nbsp;&nbsp;我今欲所问&nbsp;&nbsp;&nbsp;&nbsp;慈悲护一切

&nbsp;&nbsp;&nbsp;&nbsp;作佛形像者&nbsp;&nbsp;&nbsp;&nbsp;为得何等福

尔时。世尊复以偈报曰。

&nbsp;&nbsp;&nbsp;&nbsp;大王今听之&nbsp;&nbsp;&nbsp;&nbsp;少多演其义

&nbsp;&nbsp;&nbsp;&nbsp;作佛形像者&nbsp;&nbsp;&nbsp;&nbsp;今当粗说之

&nbsp;&nbsp;&nbsp;&nbsp;眼根初不坏&nbsp;&nbsp;&nbsp;&nbsp;后得天眼视

&nbsp;&nbsp;&nbsp;&nbsp;白黑而分明&nbsp;&nbsp;&nbsp;&nbsp;作佛形像德

&nbsp;&nbsp;&nbsp;&nbsp;形体当完具&nbsp;&nbsp;&nbsp;&nbsp;意正不迷惑

&nbsp;&nbsp;&nbsp;&nbsp;势力倍常人&nbsp;&nbsp;&nbsp;&nbsp;造佛形像者

&nbsp;&nbsp;&nbsp;&nbsp;终不堕恶趣&nbsp;&nbsp;&nbsp;&nbsp;终辄生天上

&nbsp;&nbsp;&nbsp;&nbsp;于彼作天王&nbsp;&nbsp;&nbsp;&nbsp;造佛形像福

&nbsp;&nbsp;&nbsp;&nbsp;余福不可计&nbsp;&nbsp;&nbsp;&nbsp;其福不思议

&nbsp;&nbsp;&nbsp;&nbsp;名闻遍四远&nbsp;&nbsp;&nbsp;&nbsp;造佛形像福

善哉。善哉。大王。多所饶益。天．人蒙祐。

尔时。优填王极怀欢悦。不能自胜。

尔时。世尊与四部众及与五王演说妙论。所谓论者。施论．戒论．生天之论。欲不净想。漏为大患。出要为妙。尔时。世尊以知四部之众心开意解。诸佛世尊常所说法。苦．习．尽．道。尽与彼说之。尔时。坐上天及人民六万余人。诸尘垢尽。得法眼净。

尔时。五王白世尊言。此处福妙最是神地。如来始从兜术天来下至此说法。今欲建立此处。使永存不朽。

世尊告曰。汝等五王。于此处造立神寺。长夜受福。终不朽败。

诸王报曰。当云何造立神寺。

尔时。世尊申右手。从地中出迦叶如来寺。视五王而告之曰。欲作神寺者。当以此为法。

尔时。五王即于彼处起大神寺。

尔时。世尊告诸比丘。诸过去恒沙如来翼从多少。亦如今日而无有异。正使当来诸佛世尊翼从多少。亦如今日而无有异。今此经名游天法本。如是。诸比丘。当作是学。

尔时。四部之众及五国王闻佛所说。欢喜奉行。
