## 增壹阿含经卷第三十一

东晋罽宾三藏瞿昙僧伽提婆译

### 力品第三十八之一

#### （一）

闻如是。

一时。佛在舍卫国祇树给孤独园。

尔时。世尊告诸比丘。有六凡常之力。云何为六。小儿以啼为力。欲有所说。要当先啼。女人以嗔恚为力。依嗔恚已。然后所说。沙门．婆罗门以忍为力。常念下。下于人然后自陈。国王以憍慠为力。以此豪势而自陈说。然阿罗汉以专精为力。而自陈说。诸佛世尊成大慈悲。以大悲为力弘益众生。是谓。比丘。有此六凡常之力。是故。比丘。常念修行此大慈悲。如是。诸比丘。当作是学。

尔时。诸比丘闻佛所说。欢喜奉行。

#### （二）

闻如是。

一时。佛在舍卫国祇树给孤独园。

尔时。世尊告诸比丘。汝等当思惟无常想。广布无常想。已思惟．广布无常想。尽断欲界爱。色界．无色界爱。亦断无明．憍慢。犹如以火烧焚草木。永尽无余。亦无遗迹。此亦如是。若修无常想。尽断欲爱．色爱．无色爱。无明．憍慢永无有余。所以然者。比丘。当修无常想时。而无欲心。彼以无欲心。便能分别法。思惟其义。无有愁．忧．苦．恼。彼以思惟法义。则无愚惑错误修行。若见有斗诤者。彼便作是念。此诸贤士不修无常想。不广布无常想。故致此斗讼耳。彼以斗诤不观其义。以不观其义。则有迷惑之心。彼以执此愚惑。而命终入三恶道。饿鬼．畜生．地狱中。是故。诸比丘。当修无常想。广布无常想。便无嗔恚．愚惑之想。亦能观法。亦观其义。若命终之后。生三善处。生天上．人中．涅槃之道。如是。诸比丘。当作是学。

尔时。诸比丘闻佛所说。欢喜奉行。

#### （三）

闻如是。

一时。佛在摩竭国忧迦支江水侧。

尔时。世尊诣一树下。躬自敷座而坐。正身正意。系念在前。

尔时。有一梵志往至彼处。是时。梵志见世尊脚迹为妙。见已。便生此念。是何人之迹。为是天．龙．鬼神．干沓和．阿须伦．人．若非人。为我先祖梵天耶。是时。梵志即逐迹前进。遥见世尊在一树下坐。正身正意。系念在前。见已。作是语。为是天耶。

世尊告曰。我非是天。

为干沓和耶。

世尊告曰。我非干沓和也。

为是龙子乎。

对曰。我非是龙也。

为阅叉也。

佛报梵志。我非阅叉。

为是祖父也。

佛报曰。我非祖父。

是时。婆罗门问世尊曰。汝今是谁。

世尊告曰。有爱者则有受。有受则有爱。因缘合会。然后各各相生如此。如此五苦盛阴无有断绝时。以知爱已。则知五欲。亦知外六尘．内六入。即知此盛阴之本末。

尔时。世尊便说此偈。

&nbsp;&nbsp;&nbsp;&nbsp;世间有五欲&nbsp;&nbsp;&nbsp;&nbsp;意为第六生

&nbsp;&nbsp;&nbsp;&nbsp;以知内外六&nbsp;&nbsp;&nbsp;&nbsp;当念尽苦际

是故。当求方便。灭内外六事。如是。梵志。当作是学。

尔时。彼梵志闻佛如是教。思惟玩习不去心怀。即于坐上。诸尘垢尽。得法眼净。

尔时。彼梵志闻佛所说。欢喜奉行。

#### （四）

闻如是。

一时。佛在舍卫国祇树给孤独园。

尔时。世尊告诸比丘。我本为菩萨时。未成佛道中有此念。此世间极为勤苦。有生．有老．有病．有死。然此五盛阴不得尽本原。是时。我复作是念。由何因缘有生．老．病．死。复由何因缘致此灾患。当思惟此时。复生此念。有生则有老．病．死。

尔时。当思惟是时。复更生念。由何因缘有生。此由有而生。复生此念。有者。何由而有。当思惟是时。便生此念。此有由受而有。复念。此受何由而有。尔时。以智观之。由爱而有受。复更思惟。此爱何由而生。重观察之。由痛而有爱。复更思惟。此痛何由而生。当作是观察时。由更乐而有此痛。复重思惟。此更乐何由而有。我生此念时。缘六入而有此更乐。时我重思惟。此六入何由而有。观察是时。由名色而有六入。时我复作是念。名色何由而有。观察是时。复由识而有名色。此识何由而有。观察是时。由行生识。时我复作是念。行何由而生。观察是时。行由痴而生。

无明缘行。行缘识。识缘名色。名色缘六入。六入缘更乐。更乐缘痛。痛缘爱。爱缘受。受缘有。有缘生。生缘死。死缘愁．忧．苦．恼。不可称计。如是名为苦盛阴所习。

我尔时复作是念。由何因缘灭生．老．病．死。我观察是时。生灭。老．病．死灭。时复生此念。由何而无生。观此生原有灭。生则灭。复念。由何而无有。时生此念。无受则无有。时我生此念。由何灭受。观察是时。爱灭。受则灭。复生此念。由何而灭爱。重更观察。痛灭。爱则灭。复思惟。由何而灭痛。观察是时。更乐灭。则痛灭。复思惟。更乐何由而灭。观察是时。六入灭。则更乐灭。复观此六入何由而灭。当观察时。名色灭。则六入灭。复观名色何由而灭。识灭。则名色灭。复观察此识何由而灭。行灭。则识灭。复观此行何由而灭。痴灭。则行灭。行灭。则识灭。识灭。则名色灭。名色灭。则六入灭。六入灭。则更乐灭。更乐灭。则痛灭。痛灭。则爱灭。爱灭。则受灭。受灭。则有灭。有灭。则生灭。生灭。则老．病灭。老．病灭。则死灭。是谓名为五盛阴灭。

时我复生此念。此识最为原首。令人致此生．老．病．死。然不能知此生．老．病．死生之原本。犹如有人在山林中。行逐小径道。小复前行。见旧大道。古昔诸人在中行处。是时。彼人便复此道。小复前进。见旧城郭．园观．浴池。皆悉茂盛。但彼城中无有居民。此人见已。还归本国。前白王言。昨游山林见好城郭。树木繁茂。但彼城中无有人民。大王。可使人民在彼城止住。是时。国王闻此人语。即居止人民。然此城郭还复如故。人民炽盛。快乐无比。

诸比丘当知。我昔未成菩萨时。在山中学道。见古昔诸佛所游行处。便从彼道。即知生．老．病．死所起原本。有生有灭。皆悉分别。知生苦．生习．生尽．生道。皆悉了知。有．受．爱．痛．更乐．六入．名色．识．行．痴亦复如是。无明起则行起。行所造者复由于识。我今以明于识。今与四部之众而说此本。皆当知此原本所起。知苦．知习．知尽．知道。念使分明。以知六入。则知生．老．病．死。六入灭则生．老．病．死灭。是故。比丘。当求方便。灭于六入。如是。诸比丘。当作是学。

尔时。诸比丘闻佛所说。欢喜奉行。

#### （五）

闻如是。

一时。佛在舍卫国祇树给孤独园。

尔时。世尊与无央数百千万众而为说法。尔时。阿那律在彼坐上。是时。阿那律在众中睡眠。

尔时。佛见阿那律睡眠。便说此偈。

&nbsp;&nbsp;&nbsp;&nbsp;受法快睡眠&nbsp;&nbsp;&nbsp;&nbsp;意无有错乱

&nbsp;&nbsp;&nbsp;&nbsp;贤圣所说法&nbsp;&nbsp;&nbsp;&nbsp;智者之所乐

&nbsp;&nbsp;&nbsp;&nbsp;犹如深渊水&nbsp;&nbsp;&nbsp;&nbsp;澄清无瑕秽

&nbsp;&nbsp;&nbsp;&nbsp;如是闻法人&nbsp;&nbsp;&nbsp;&nbsp;清净心乐受

&nbsp;&nbsp;&nbsp;&nbsp;亦如大方石&nbsp;&nbsp;&nbsp;&nbsp;风所不能动

&nbsp;&nbsp;&nbsp;&nbsp;如是得毁誉&nbsp;&nbsp;&nbsp;&nbsp;心无有倾动

是时。世尊告阿那律。汝畏王法及畏盗贼而作道乎。

阿那律报曰。不也。世尊。

佛告阿那律。汝何故出家学道。

阿那律白佛言。厌患此老．病．死．愁．忧．苦．恼。为苦所恼。故欲舍之。是故出家学道。

世尊告曰。汝今。族姓子。信心坚固。出家学道。世尊今日躬自说法。云何于中睡眠。

是时。尊者阿那律即从座起。偏露右肩。长跪叉手。白世尊言。自今已后形融体烂。终不在如来前坐睡。

尔时。尊者阿那律达晓不眠。然不能除去睡眠。眼根遂损。尔时。世尊告阿那律曰。勤加精进者与调戏盖相应。设复懈怠与结相应。汝今所行当处其中。

阿那律白佛。前已在如来前誓。今不能复违本要。

是时。世尊告耆域曰。疗治阿那律眼根。

耆域报曰。若阿那律小睡眠者。我当治目。

世尊告阿那律曰。汝可寝寐。所以然者。一切诸法由食而存。非食不存。眼者以眠为食。耳者以声为食。鼻者以香为食。舌者以味为食。身者以细滑为食。意者以法为食。我今亦说涅槃有食。

阿那律白佛言。涅槃者以何等为食。

佛告阿那律。涅槃者以无放逸为食。乘无放逸。得至于无为。

阿那律白佛言。世尊。虽言眼者以眠为食。然我不堪睡眠。

尔时。阿那律缝故衣裳。是时。眼遂败坏。而得天眼。无有瑕秽。是时。阿那律以凡常之法而缝衣裳。不能得使缕通针孔中。是时。阿那律便作是念。诸世间得道罗汉。当与我贯针。

是时。世尊以天耳清净。闻此音声。诸世间得道阿罗汉者。当与我贯针。尔时。世尊至阿那律所而告之曰。汝持针来。吾与贯之。

阿那律白佛言。向所称说者。谓诸世间欲求其福者。与我贯针。

世尊告曰。世间求福之人无复过我。如来于六法无有厌足。云何为六。一者施。二者教诫。三者忍。四者法说．义说。五者将护众生。六者求无上正真之道。是谓。阿那律。如来于此六法无有厌足。

阿那律曰。如来身者真法之身。复欲更求何法。如来已度生死之海。又脱爱著。然今日故求为福之首。

世尊告曰。如是。阿那律。如汝所说。如来亦知此六法为无厌足。若当众生知罪恶之原身．口．意所行者。终不堕三恶趣。以其众生不知罪恶之原。故坠堕三恶趣中。

尔时。世尊便说此偈。

&nbsp;&nbsp;&nbsp;&nbsp;世间所有力&nbsp;&nbsp;&nbsp;&nbsp;游在天人中

&nbsp;&nbsp;&nbsp;&nbsp;福力最为胜&nbsp;&nbsp;&nbsp;&nbsp;由福成佛道

是故。阿那律。当求方便。得此六法。如是。诸比丘。当作是学。

尔时。诸比丘闻佛所说。欢喜奉行。

#### （六）

闻如是。

一时。佛在舍卫国祇树给孤独园。

尔时。有众多比丘入舍卫城乞食。闻王波斯匿宫门外有众多人民。于中举手唤呼皆称怨。国界有贼名鸯掘魔。极为凶暴。杀害生类不可称计。无慈悲于一切众生。国界人民无不厌患。日取人杀以指为鬘。故名为指鬘。唯愿大王当往共战。

是时。众多比丘乞食已。还诣祇洹精舍。收摄衣钵。以尼师檀著肩上。往至世尊所。头面礼足。在一面坐。尔时。众多比丘白世尊言。我等众多比丘入舍卫城乞食。见众多人民在王宫门外。称怨诉辞。今王国界有贼名鸯掘魔。为人凶暴。无有慈心。杀于一切众生。人亡国虚皆由此人。又取人指以为华鬘。

尔时。世尊闻彼比丘语已。即从座起。默然而行。

是时。世尊寻到彼所。诸有取薪．负草．犁作之人。及牧牛羊者。见世尊诣彼道。各白佛言。沙门。沙门。勿从彼道。所以然者。此路侧有贼名鸯掘魔。于中止住。诸有人民。欲就此道者。要集十人．或二十人．或三十．四十．五十人。犹不得过。尽为鸯掘魔所擒获。然沙门瞿昙独无有侣。为鸯掘魔所触娆者。于事不省。世尊虽闻此语。故进不住。

尔时。鸯掘魔母。持食诣鸯掘魔所。是时。鸯掘魔便作是念。吾指鬘为充数不乎。是时。即数指未充数。复更重数。唯少一人指。是时。鸯掘魔左右顾视。求觅生人。欲取杀之。然四远顾望。亦不见人。便作是念。我师有教。若能害母者。必当生天。我今母躬来在此。即可取杀之。得指充数。生于天上。

是时。鸯掘魔左手捉母头。右手拔剑而语母言。小住。阿母。是时。世尊便作是念。此鸯掘魔当为五逆。即放眉间相。光明普照彼山林。是时。鸯掘魔见光明已。复语母言。此是何光明照此山林。将非国王集诸兵众。攻伐我身乎。

是时母告曰。汝今当知。此非日月火光。亦非释．梵天王光明。

尔时。其母便说此偈。

&nbsp;&nbsp;&nbsp;&nbsp;此非火光明&nbsp;&nbsp;&nbsp;&nbsp;非日月释梵

&nbsp;&nbsp;&nbsp;&nbsp;鸟狩不惊怖&nbsp;&nbsp;&nbsp;&nbsp;和鸣殊于常

&nbsp;&nbsp;&nbsp;&nbsp;此光极清净&nbsp;&nbsp;&nbsp;&nbsp;使人悦无量

&nbsp;&nbsp;&nbsp;&nbsp;必是尊最胜&nbsp;&nbsp;&nbsp;&nbsp;十力至此间

&nbsp;&nbsp;&nbsp;&nbsp;于天世人中&nbsp;&nbsp;&nbsp;&nbsp;天眼睹世界

&nbsp;&nbsp;&nbsp;&nbsp;故欲度汝身&nbsp;&nbsp;&nbsp;&nbsp;世尊来至此

是时。鸯掘魔闻佛音响。欢喜踊跃。不能自胜。便作是语。我师亦有教诫而敕我曰。设汝能害母。并杀沙门瞿昙者。必生梵天上。

是时。鸯掘魔语母曰。母。今且住。我先取沙门瞿昙杀。然后当食。

是时。鸯掘魔即放母而往逐世尊。遥见世尊来。亦如金聚。靡所不照。见已。并笑而说是语。今此沙门定在我手。必杀不疑。其有人民欲行此道者。皆集大众而行此道。然此沙门独无伴侣。我今当取杀之。

是时。鸯掘魔即拔腰剑。往逆世尊。是时。世尊寻还复道。徐而行步。而鸯掘魔奔驰而逐。亦不能及如来。是时。鸯掘魔白世尊言。住。住。沙门。

世尊告曰。我自住耳。汝自不住。

是时。彼鸯掘魔并走。遥说此偈。

&nbsp;&nbsp;&nbsp;&nbsp;去而复言住&nbsp;&nbsp;&nbsp;&nbsp;语我言不住

&nbsp;&nbsp;&nbsp;&nbsp;与我说此义&nbsp;&nbsp;&nbsp;&nbsp;彼住我不住

尔时。世尊以偈报曰。

&nbsp;&nbsp;&nbsp;&nbsp;世尊言已住&nbsp;&nbsp;&nbsp;&nbsp;不害于一切

&nbsp;&nbsp;&nbsp;&nbsp;汝今有杀心&nbsp;&nbsp;&nbsp;&nbsp;不离于恶原

&nbsp;&nbsp;&nbsp;&nbsp;我住慈心地&nbsp;&nbsp;&nbsp;&nbsp;愍护一切人

&nbsp;&nbsp;&nbsp;&nbsp;汝种地狱苦&nbsp;&nbsp;&nbsp;&nbsp;不离于恶原

是时。鸯掘魔闻此偈已。便作是念。我今审为恶耶。又师语我言。此是大祠。获大果报。能取千人杀。以指作鬘者。果其所愿。如此之人。命终之后。生善处天上。设取所生母及沙门瞿昙杀者。当生梵天上。是时。佛作威神。神识[怡-台 霍]寤。诸梵志书籍亦有此言。如来出世甚为难遇。时时亿劫乃出。彼出世时。不度者令度。不解脱者令得解脱。彼说灭六见之法。云何为六。言有我见者。即说灭六见之法。无有我者。亦与说灭无有我见之法。言有我见．无有我见。亦与说有我见．无我见之法。复自观察．说观察之法。自说无我之法。亦非我说．亦非我不说之法。若如来出世。说此灭六见之法。又我奔走之时。能及象．马．车乘。亦及人民。然此沙门行不暴疾。然今日不能及此。必当是如来。

是时。鸯掘魔便说此偈。

&nbsp;&nbsp;&nbsp;&nbsp;尊今为我故&nbsp;&nbsp;&nbsp;&nbsp;而说微妙偈

&nbsp;&nbsp;&nbsp;&nbsp;恶者今识真&nbsp;&nbsp;&nbsp;&nbsp;皆由尊威神

&nbsp;&nbsp;&nbsp;&nbsp;即时舍利剑&nbsp;&nbsp;&nbsp;&nbsp;投于深坑中

&nbsp;&nbsp;&nbsp;&nbsp;今礼沙门迹&nbsp;&nbsp;&nbsp;&nbsp;即求作沙门

是时。鸯掘魔即前白佛言。世尊。唯愿听作沙门。

世尊告曰。善来。比丘。即时鸯掘魔便成沙门。著三法衣。

尔时。世尊便说此偈。

&nbsp;&nbsp;&nbsp;&nbsp;汝今以剃头&nbsp;&nbsp;&nbsp;&nbsp;除结亦当尔

&nbsp;&nbsp;&nbsp;&nbsp;结灭成大果&nbsp;&nbsp;&nbsp;&nbsp;无复愁苦恼

是时。鸯掘魔闻此语已。即时诸尘垢尽。得法眼净。

尔时。世尊将鸯掘魔比丘还诣舍卫城祇洹精舍。是时。王波斯匿集四部之众。欲往攻伐贼鸯掘魔。是时。王便作是念。我今可往至世尊所。以此因缘。具白世尊。若世尊有所说者。当奉行之。尔时。王波斯匿即集四部之兵。往世尊所。头面礼足。在一面坐。尔时。世尊问王曰。大王。今日欲何所至。尘污身体。乃至于斯。

波斯匿王白佛言。我今国界有贼名鸯掘魔。极为凶暴。无有慈心于一切众生。使国丘荒。人民流迸。皆由此贼。彼今取人杀之。以指为鬘。此是恶鬼。非为人也。我今欲诛伐此人。

世尊告曰。若当大王见鸯掘魔信心坚固。出家学道者。王当奈之何。

王白佛言。知复如何。但当承事供养。随时礼拜。然复。世尊。彼是恶人。无毫厘之善。恒杀害。能有此心出家学道乎。终无此理。

是时。鸯掘魔去世尊不远。结跏趺坐。正身正意。系念在前。尔时。世尊伸右手指示王曰。此是贼鸯掘魔。

王闻此语。便怀恐怖。衣毛皆竖。世尊告王。勿怀恐怖。可往至前。自当悟王意耳。

是时王闻佛语。即至鸯掘魔前。语鸯掘魔曰。汝今姓谁。

鸯掘魔曰。我姓伽伽。母名满足。

是时王礼足已。在一面坐。尔时王问曰。善乐此正法之中。勿有懈怠。修清净梵行。得尽苦际。我当尽形寿供养衣被．饮食．床卧具．病瘦医药。

是时。鸯掘魔默然不对。王即从座起。头面礼足。还诣世尊所。头面礼足。在一面坐。

是时。王复白佛言。不降者使降。不伏者使伏。甚奇。甚特。曾所不有。乃能降伏极恶之人。唯愿大尊受命无穷。长养生民。蒙世尊恩。得免此难。国事猥多。欲还城池。

世尊告曰。王知是时。尔时。国王即从座起。头面礼足。便退而去。

尔时。鸯掘魔作阿练若。著五纳衣。到时持钵。家家乞食。周而复始。著补纳弊坏之衣。极为粗丑。亦复露坐。不覆形体。是时。鸯掘魔在闲静之处。自修其行。所以族姓子。出家学道者。欲修无上梵行。生死已尽。梵行已立。所作已办。更不复受胎。如实知之。时。鸯掘魔便成罗汉。六通清彻。无有尘垢。已成阿罗汉。

到时。著衣持钵。入舍卫城乞食。是时。有妇女临产甚难。见已。便作是念。众生类极为苦痛。受胎无限。是时。鸯掘魔食后。收摄衣钵。以尼师檀著肩上。往至世尊所。头面礼足。在一面坐。尔时。鸯掘魔白世尊言。我向著衣持钵。入舍卫城乞食。见一妇人身体重妊。是时。我便作是念。众生受苦何至于斯。

世尊告曰。汝今往彼妇人所。而作是说。我从贤圣生已来。未曾杀生。持此至诚之言。使此母人胎得无他。

鸯掘魔对曰。如是。世尊。

是时。鸯掘魔即其日。著衣持钵。入舍卫城。往至彼母人所。语彼母人曰。我从贤圣生已来。更不杀生。持此至诚之言。使胎得解脱。

是时。母人胎即得解脱。

是时。鸯掘魔城中乞食。诸男女大小见之。各各自相谓言。此名鸯掘魔。杀害众生不可称计。今复在城中乞食。

是时。城中人民。各各以瓦石打者。或有以刀斫者。伤坏头目。衣裳裂尽。流血污体。即出舍卫城至如来所。是时。世尊遥见鸯掘魔头目伤破。流血污衣而来。见已。便作是说。汝今忍之。所以然者。此罪乃应永劫受之。

是时。鸯掘魔至世尊所。头面礼足。在一面坐。尔时。鸯掘魔在如来前。便说此偈。

&nbsp;&nbsp;&nbsp;&nbsp;坚固听法句&nbsp;&nbsp;&nbsp;&nbsp;坚固行佛法

&nbsp;&nbsp;&nbsp;&nbsp;坚固亲善友&nbsp;&nbsp;&nbsp;&nbsp;便成灭尽处

&nbsp;&nbsp;&nbsp;&nbsp;我本为大贼&nbsp;&nbsp;&nbsp;&nbsp;名曰鸯掘魔

&nbsp;&nbsp;&nbsp;&nbsp;为流之所[漂\*寸]&nbsp;&nbsp;&nbsp;&nbsp;蒙尊拔济之

&nbsp;&nbsp;&nbsp;&nbsp;今观自归业&nbsp;&nbsp;&nbsp;&nbsp;亦当观法本

&nbsp;&nbsp;&nbsp;&nbsp;今以逮三明&nbsp;&nbsp;&nbsp;&nbsp;成就佛行业

&nbsp;&nbsp;&nbsp;&nbsp;我本名无害&nbsp;&nbsp;&nbsp;&nbsp;杀害不可计

&nbsp;&nbsp;&nbsp;&nbsp;今名真谛实&nbsp;&nbsp;&nbsp;&nbsp;不害于一切

&nbsp;&nbsp;&nbsp;&nbsp;设复身口意&nbsp;&nbsp;&nbsp;&nbsp;都无害心识

&nbsp;&nbsp;&nbsp;&nbsp;此名无杀害&nbsp;&nbsp;&nbsp;&nbsp;何况起思想

&nbsp;&nbsp;&nbsp;&nbsp;弓师能调角&nbsp;&nbsp;&nbsp;&nbsp;水人能调水

&nbsp;&nbsp;&nbsp;&nbsp;巧匠调其木&nbsp;&nbsp;&nbsp;&nbsp;智者自调身

&nbsp;&nbsp;&nbsp;&nbsp;或以鞭杖伏&nbsp;&nbsp;&nbsp;&nbsp;或以言语屈

&nbsp;&nbsp;&nbsp;&nbsp;竟不加刀杖&nbsp;&nbsp;&nbsp;&nbsp;今我自降伏

&nbsp;&nbsp;&nbsp;&nbsp;人前为过恶&nbsp;&nbsp;&nbsp;&nbsp;后止不复犯

&nbsp;&nbsp;&nbsp;&nbsp;是照于世间&nbsp;&nbsp;&nbsp;&nbsp;如云消月现

&nbsp;&nbsp;&nbsp;&nbsp;人前为过恶&nbsp;&nbsp;&nbsp;&nbsp;后止不复犯

&nbsp;&nbsp;&nbsp;&nbsp;是照于世间&nbsp;&nbsp;&nbsp;&nbsp;如云消日现

&nbsp;&nbsp;&nbsp;&nbsp;比丘老少壮&nbsp;&nbsp;&nbsp;&nbsp;修行佛法行

&nbsp;&nbsp;&nbsp;&nbsp;是照于世间&nbsp;&nbsp;&nbsp;&nbsp;如彼月云消

&nbsp;&nbsp;&nbsp;&nbsp;比丘老少壮&nbsp;&nbsp;&nbsp;&nbsp;修行佛法者

&nbsp;&nbsp;&nbsp;&nbsp;是照此世间&nbsp;&nbsp;&nbsp;&nbsp;如彼日云消

&nbsp;&nbsp;&nbsp;&nbsp;我今受痛少&nbsp;&nbsp;&nbsp;&nbsp;饮食自知足

&nbsp;&nbsp;&nbsp;&nbsp;尽脱一切苦&nbsp;&nbsp;&nbsp;&nbsp;本缘今已尽

&nbsp;&nbsp;&nbsp;&nbsp;更不受死迹&nbsp;&nbsp;&nbsp;&nbsp;亦复不乐生

&nbsp;&nbsp;&nbsp;&nbsp;今正待时节&nbsp;&nbsp;&nbsp;&nbsp;欢喜而不乱

是时。如来可鸯掘魔所说。是时。鸯掘魔以见如来然可之。即从座起。礼世尊足。便退而去。

是时。诸比丘白世尊言。鸯掘魔本作何功德。今日聪明智慧。面目端政。世之希有。复作何不善行。于今身上。杀害生类不可称计。复作何功德。于今值如来。得阿罗汉道。

尔时。世尊告诸比丘。昔者。过去久远于此贤劫之中。有佛名迦叶如来．至真．等正觉。出现于世。迦叶如来去世之后。有王名大果。统领国界。典阎浮提。尔时。彼王有八万四千宫人婇女。各无儿息。尔时。大果王向诸树神．山神．日月．星宿。靡所不周。欲求男女。尔时。王第一夫人身即怀妊。经八．九月便生男儿。颜貌端政。世之希有。是时。彼王便生是念。我本无有儿息。经尔许时。今方生儿。宜当立字。于五欲之中。而自娱乐。

是时。王召诸群臣能瞻相者。而告之曰。我今以生此儿。各与立字。是时。群臣闻王教已。即白王言。今此太子极为奇妙。端政无比。面如桃华色。必当有大力势。今当立字名曰大力。是时。相师与太子立字已。各从座起而去。是时。国王爱慜此太子。未曾去目前。

是时。太子年向八岁。将诸臣佐往父所。朝贺问讯。父王复作是念。今此太子极自奇特。即告之曰。吾今与汝取妇何如乎。太子白王。子今年幼何须娉娶。是时。父王权停不与取妇。复经二十岁。王复告曰。吾欲与汝取妇。太子白王。不须取妇。是时。父王告群臣人民曰。我本无儿息。经历久远。方生一子。今不肯取妇。清净无瑕。尔时。王太子转字名曰清净。

是时。清净大子年向三十。王复敕群臣曰。吾今年已衰微。更无儿息。今唯有清净太子。今王高位应授与太子。然太子不乐五欲之中。当云何理国事。群臣报曰。当为方便。使乐五欲。是时。父王即椎钟鸣鼓。敕国中人。其能使清净太子乐五欲者。吾当赐与千金及诸宝物。

尔时。有女人名曰淫种。尽明六十四变。彼女人闻王有教令。其能使王太子习五欲者。当赐与金千斤及诸宝物。即往至父王所。而告之曰。见与千金及诸宝物。能使王太子习于五欲。父王报曰。审能尔者。当重相赐。不负言信。时淫女白王。太子为寝宿何处。王报曰。在东堂上。无有女人。唯有一男儿。在彼侍卫。女人白曰。惟愿大王敕内宫中。勿见限遮。随意出入。

是时。淫女即其夜鼓二时。在太子门侧。佯举声哭。是时。太子闻女人哭声。便敕侍人曰。此是何人于斯而哭。侍人报曰。此是女人在门侧哭。太子告曰。汝速往问所由哭耶。时。彼侍臣往而问之所由哭耶。淫女报曰。夫主见弃是故哭耳。侍臣还白太子。此女人为夫主所弃。又畏盗贼。是故哭耳。太子告曰。将此女人著象厩中。到彼复哭。复将至马厩中。复哭。太子复语侍臣。将来在此。即将入堂。复于中哭。太子躬自问曰。何为复哭。淫女报曰。太子。女人单弱极怀恐怖。是故哭耳。太子告曰。上吾床上。可得无畏。时。女人默然不语。亦复不哭。是时。女人即脱衣裳。前捉太子手。举著己胸上。即时惊觉。渐渐起欲想。以起欲心。便身就之。

是时。清净太子明日清旦。往父王所。是时。父王遥见太子颜色。殊于常日。见已。便作是说。汝今所欲者事果乎。太子报曰。如大王所言。是时。父王欢喜踊跃。不能自胜。并作是说。欲求何愿。吾当与之。太子报曰。所赐愿者。勿复中悔。当求其愿。时王报曰。如汝所言。终不中悔。欲求何愿。太子白王。大王。今日统领阎浮提内。皆悉自由。阎浮提里内诸未嫁女者。先适我家。然后使嫁。是时王曰。随汝所言。王即敕国内人民之类曰。诸有女未出门者。先使诣清净太子。然后嫁之。

尔时。彼城中有女名须蛮。次应至王所。是时。须蛮长者女露形裸跣在众人中行。亦无羞耻。众人见已。各相对谈。此是长者女。名称远闻。云何露形在人中行。如驴何异。女报众人曰。我非为驴。汝等众人斯是驴耳。汝等颇见女人还见女人有相耻乎。城中生类尽是女人。唯有清净太子是男子矣。若我至清净太子门者。当著衣裳。是时。城中人民自相谓言。此女所说诚入我意。我等实是女。非男也。唯有清净太子乃是男也。我等今日当行男子之法。

是时。城中人民各办战具。著铠持杖。往至父王所。白父王曰。欲求二愿。唯见听许。王报之曰。何等二愿。人民白王。王欲存者当杀清净太子。子欲存者今当杀王。我等不堪任承事清净太子辱国常法。

是时。父王便说此偈。

&nbsp;&nbsp;&nbsp;&nbsp;为家忘一人&nbsp;&nbsp;&nbsp;&nbsp;为村忘一家

&nbsp;&nbsp;&nbsp;&nbsp;为国忘一村&nbsp;&nbsp;&nbsp;&nbsp;为身忘世间

是时。父王说此偈已。告人民曰。今正是时。随汝等意。是时。诸人将清净太子取两手缚之。将诣城外。各相谓言。我等咸共以瓦石打杀。何须一人杀乎。

是时。清净太子临欲死时。而作是说。又作誓愿。诸人民取吾抂杀。然父王自与我愿。我今受死亦不敢辞。使我将来之世。当报此怨。又使值真人罗汉。速得解脱。是时。人民取太子杀已。各自散去。诸比丘。莫作是观。尔时大果王者。岂异人乎。今鸯掘魔师是也。尔时淫女者。今师妇是也。尔时人民者。今八万人民死者是也。尔时清净太子。今鸯掘魔比丘是也。临欲死时作是誓愿。今还报怨无免手者。缘此因缘。杀害无限。后作誓愿。愿欲值佛。今得解脱。成阿罗汉。此是其义。当念奉行。

尔时。世尊告诸比丘。我弟子中。第一聪明捷疾智者。所谓鸯掘魔比丘是也。

尔时。诸比丘闻佛所说。欢喜奉行。
