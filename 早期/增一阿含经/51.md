## 增壹阿含经卷第五十一

东晋罽宾三藏瞿昙僧伽提婆译

### 大爱道般涅槃分品第五十二

#### （四）

闻如是。

一时。佛在舍卫国祇树给孤独园。

尔时。有一比丘至世尊所。头面礼足。在一面坐。尔时。彼比丘白佛言。世尊。劫为长远。

佛告比丘。劫极远。不可以算筹量。我今当与汝引譬喻。善思念之。吾今当为汝说。尔时。彼比丘从佛受教。

世尊告曰。犹如大石山纵广一由旬。高一由旬。设有人来手执天衣。百岁一拂。石犹磨灭。劫数难限。所以然者。劫数长远。无有边际。如此非一劫．百劫。所以然者。生死长远。不可限量。无有边际。众生之类。无明所弊。流浪生死。无有出期。死此生彼。无有穷已。我于其中厌患生死。如是。比丘。当求巧便。免此爱著之想。

尔时。诸比丘闻佛所说。欢喜奉行。

#### （五）

闻如是。

一时。佛在舍卫国祇树给孤独园。

尔时。世尊告诸比丘。随时闻法有五功德。恒不失时。云何为五。未曾闻法便闻之。已闻便持。除去狐疑。亦无邪见。解甚深之法。是谓。比丘。随时闻法有此五功德。是故。比丘。当念常听甚深之法。此是我之教诫。如是。比丘。当作是学。

尔时。诸比丘闻佛所说。欢喜奉行。

#### （六）

闻如是。

一时。佛在毗舍离摩诃婆那园中。与大比丘众五百人俱。

尔时。师子大将便往至世尊所。头面礼足。在一面坐。尔时。如来告大将曰。施主檀越有五功德。云何为五。

于是。施主名闻远布。某甲村中有此好施之人。周穷济乏。无有爱惜。是谓。师子大将。第一功德施主所致。

复次。师子大将。施主檀越若至刹利众．婆罗门众．沙门众中。皆无所畏。亦无疑难。是谓。师子。第二功德。

复次。施主檀越多为人所爱念。普来宗仰。如子爱母。其心不相离。施主亦复如是。多为人所爱。

复次。师子。施主檀越布施之时。发欢喜心。以有欢喜即有悦豫。意性坚固。是时便自觉有乐有苦。亦变悔。如实而自知。云何自知。知有苦谛．苦习．苦尽出要谛。如实知之。

尔时。世尊便说斯偈。

&nbsp;&nbsp;&nbsp;&nbsp;施为众福具&nbsp;&nbsp;&nbsp;&nbsp;而逮第一义

&nbsp;&nbsp;&nbsp;&nbsp;其能忆施者&nbsp;&nbsp;&nbsp;&nbsp;便发欢喜心

复次。师子长者。施主檀越布施之时。身坏命终。生三十三天。又有五事胜彼诸天。云何为五。一者颜貌豪贵。威神光明。二者所欲自在。无事不果。三者若檀越施主生人中者。值富贵家。四者饶财多宝。五者言从语用。是谓。师子。檀越有此五功德引入善道。

尔时。师子大将闻佛所说。欢喜踊跃。不能自胜。前白佛言。唯愿世尊及比丘僧当受我请。

尔时。世尊默然受请。时。师子大将以见世尊默然受请。即从坐起。头面礼足。便退而去。还至家中。办具种种饮食。敷好坐具。即白。时至。今正是时。唯愿大圣垂愍临顾。

尔时。世尊到时。著衣持钵。将诸比丘众。前后围绕。至大将家。各次第坐。尔时。师子将军见佛及比丘僧已次第坐。手自斟酌行种种饮食。尔时。大将行食之时。诸天在虚空中而告之曰。此是阿罗汉。斯人向阿罗汉。施此得福多。施此得福少。此是阿那含。此人向阿那含。此人是斯陀含。斯人向斯陀含道。此人是须陀洹。斯人向须陀洹道。是人七生往返。此人一生。是持信。此人奉法。此是利根。此是钝根。此人下卑。此人精进持戒。此人犯戒。施此人得福多。施此人得福少。

尔时。师子大将闻诸天语已。亦不经怀。见如来食已讫。除去钵器。更取小座。如来前坐。尔时。师子大将白世尊言。我向者有诸天来至我所。而告之曰。从罗汉。至犯戒。皆具白如来。虽闻斯言。亦不经怀。亦不生此念。我当舍此施彼。舍彼施此。然我复生斯念。应施一切众生。有形之类。由食而存。无食则丧。我躬自从如来闻说斯偈。恒在心怀而不忘失。云何名为偈。

&nbsp;&nbsp;&nbsp;&nbsp;施当普平等&nbsp;&nbsp;&nbsp;&nbsp;终不有所逆

&nbsp;&nbsp;&nbsp;&nbsp;必当遇圣贤&nbsp;&nbsp;&nbsp;&nbsp;缘斯而得度

是谓。世尊。斯偈所说。我躬从如来闻之。恒念奉行。

佛告大将。善哉。斯名菩萨之心。平等惠施。若菩萨布施之时。亦不生此念。我当与此。置此。恒有平等而惠施。亦复有此念。一切众生有食则存。无食则亡。菩萨行施之时。亦复思惟此业。便说斯偈。

&nbsp;&nbsp;&nbsp;&nbsp;夫人修其行&nbsp;&nbsp;&nbsp;&nbsp;行恶及其善

&nbsp;&nbsp;&nbsp;&nbsp;彼彼自受报&nbsp;&nbsp;&nbsp;&nbsp;行终不衰耗

&nbsp;&nbsp;&nbsp;&nbsp;如人寻其行&nbsp;&nbsp;&nbsp;&nbsp;即受其果报

&nbsp;&nbsp;&nbsp;&nbsp;为善获其善&nbsp;&nbsp;&nbsp;&nbsp;作恶受恶报

&nbsp;&nbsp;&nbsp;&nbsp;为恶及其善&nbsp;&nbsp;&nbsp;&nbsp;随人之所习

&nbsp;&nbsp;&nbsp;&nbsp;如似种五谷&nbsp;&nbsp;&nbsp;&nbsp;各获其果实

师子大将。当以此方便。知善恶各有其行。所以然者。从初发意至于成道。心无增减。不选择人。亦不观其地。是故。师子。若欲惠施之时。恒念平等。勿兴是非之心。如是。师子。当作是学。

尔时。世尊复说嚫曰。

&nbsp;&nbsp;&nbsp;&nbsp;施欢人所爱&nbsp;&nbsp;&nbsp;&nbsp;众人所称叹

&nbsp;&nbsp;&nbsp;&nbsp;所至无疑难&nbsp;&nbsp;&nbsp;&nbsp;亦无嫉妒心

&nbsp;&nbsp;&nbsp;&nbsp;是故智者施&nbsp;&nbsp;&nbsp;&nbsp;除去诸恶想

&nbsp;&nbsp;&nbsp;&nbsp;长夜至善处&nbsp;&nbsp;&nbsp;&nbsp;诸天所嘉叹

尔时。世尊说斯语已。便从坐起而去。

尔时。师子闻佛所说。欢喜奉行。

#### （七）

闻如是。

一时。佛在舍卫国祇树给孤独园。

尔时。波斯匿王往至世尊所。头面礼足。在一面坐。是时。波斯匿王白世尊言。夫施之家当施何处。

世尊告王。随心所欢。便于彼施。

王复白佛。为施何处。得大功德。

佛告王曰。汝所问当施何处。今复问获福功德。

王白佛言。我今问如来为施何处。获其功德。

佛告王曰。吾今还问。王随所乐。还报吾。云何。大王。若有刹利子来。婆罗门子来。然愚惑无所知。心意错乱。恒不一定。来至王所。而问王言。我等当恭奉圣王。随时所须。云何。大王。须此人在左右乎。

王白佛言。不须也。世尊。所以然者。由彼人无有黠慧。心识不定。不堪候外敌之所致也。

佛告王曰。云何。大王。若刹利．婆罗门种多诸方便。无有恐难。亦不畏惧。能除外敌。来至王所。而白王言。我等随时瞻奉圣王。唯愿恩垂当见纳受。云何。大王。当受斯人不。

王白佛言。唯然。世尊。我等当纳受斯人。所以然者。由彼人堪任候外敌。无有畏难。亦不恐惧。

佛告王曰。今比丘亦复如是。诸根完具。舍五成六。护一降四。施此之人。获福最多。

王白佛言。云何比丘舍五成六。护一降四。

佛告王曰。于是。比丘舍贪欲盖．嗔恚盖．睡眠．调．疑。如是。比丘。名为舍五。云何比丘成就六。王当知之。若比丘见色已。不起色想。缘此护眼根。除去恶不善念而护眼根。若耳．鼻．口．身．意不起意识而护意根。如是。比丘成就六。云何比丘而护一。于是。比丘系念在前。如是。比丘而护一。云何比丘而降四。于是。比丘降身魔．欲魔．死魔．天魔。皆悉降伏。如是。比丘降伏于四。如是。大王。舍五就六。护一降四。施如此之人。获福难量。大王。邪见与边见相应。如斯之人施盖无益。

时。王白佛言。如是。世尊。施斯之人其福难量。若比丘成就一法。福尚难量。何况余者。云何为一法。所谓身念是也。所以然者。尼乾子恒计身行．意行。不计口行。

佛告王曰。尼乾子者愚惑。意常错乱。心识不定。是彼师法故。致斯言耳。彼受身行之报。盖不足言。意行无形而不可见。

王白佛言。此三行中何者最重。身行耶。口行耶。意行。

佛告王曰。此三行中意行最重。口行．身行盖不足言。

王白佛言。复何因缘故。说念意最为第一。

佛告王曰。夫人所行。先意念。然后口发。口已发。便身行杀．盗．淫。舌根不定。亦无端绪。正使彼人命终。身根．舌根在。大王。彼人何以故身．口不有所设耶。

王白佛言。彼人以无意根故。致斯变耳。

佛告王曰。当以此方便。知意根最为重。余二者轻。

尔时。世尊便说斯偈。

&nbsp;&nbsp;&nbsp;&nbsp;心为法本&nbsp;&nbsp;&nbsp;&nbsp;心尊心使&nbsp;&nbsp;&nbsp;&nbsp;心之念恶

&nbsp;&nbsp;&nbsp;&nbsp;即行即施&nbsp;&nbsp;&nbsp;&nbsp;于彼受苦&nbsp;&nbsp;&nbsp;&nbsp;轮轹于辙

&nbsp;&nbsp;&nbsp;&nbsp;心为法本&nbsp;&nbsp;&nbsp;&nbsp;心尊心使&nbsp;&nbsp;&nbsp;&nbsp;中心念善

&nbsp;&nbsp;&nbsp;&nbsp;即行即为&nbsp;&nbsp;&nbsp;&nbsp;受其善报&nbsp;&nbsp;&nbsp;&nbsp;如影随形

尔时。波斯匿王白世尊言。如是。如来。为恶之人。身行恶。随行堕恶趣。

佛告王言。汝为观何等义。而来问我为施何人。获福益多。

王白佛言。我昔至尼乾子所。问尼揵子曰。当于何处惠施。尼乾子闻我所问已。更论余事。亦不见报。时尼乾子语我言。沙门瞿昙作是说。施我得福多。余者无福。当施我弟子。不应施余人。其有人民施我弟子者。其福不可量也。

佛告王曰。尔时。为云何报之。

王白佛言。时我便作是念。或有斯理。惠施如来。其福难量。今故问佛。为与何处。其福难量。然今。世尊。不自称誉。亦不毁人。

佛告王曰。我口不作是说。施我得福多。余者不得福。但我今日所说。钵中遗余。持与人者。其福难量。以清净之心。著净水中。普生斯念。斯中有形之类。蒙祐无量。何况人形。但。大王。我今所说施持戒人。其福难量。与犯戒人者。盖不足言。

大王当知。如田家子善治其地。除去秽恶。以好谷子著良田中。于中获子无有限量。亦如彼田家子不修治地。亦不除去秽恶而下谷子。所收盖不足言。今比丘亦复如是。若比丘舍五就六。护一降四。如斯之人。其施惠者。其福无量。与邪见之人。盖不足言。犹如。大王。刹利种．婆罗门种。意无疑难。能降外敌。当观亦如罗汉之人。彼婆罗门种意不专定者。观当如邪见之人。

时。波斯匿王白世尊言。施持戒之人。其福难量。自今已后。其有来求索者。终不违逆。若复四部之众。有所求索者。亦不逆之。随时给与衣被．饮食．床卧具。亦复施与诸梵行者。

佛告之曰。勿作是说。所以然者。施畜生之类。其福难量。况复人身乎。但我今日所说者。施持戒人难计。非犯戒人。

波斯匿王白佛言。我今重复自归。然世尊殷勤。乃至于斯外道异学传诽世尊。又且世尊恒叹誉彼人。外道异学贪著利养。又复如来不贪利养。国事多猥。欲还所止。

佛告王曰。宜知是时。

尔时。波斯匿王闻佛所说。欢喜奉行。

#### （八）

闻如是。

一时。佛在舍卫国祇树给孤独园。

尔时。波斯匿王杀庶母百子。即怀变悔。我造恶源。极为甚多。复用此为由王位故。杀此百人。谁能堪任除我愁忧。波斯匿王复作是念。唯有世尊能去我忧耳。时复作斯念。我今不宜怀此愁忧。默然至世尊所。当驾王威至世尊所。时波斯匿王告群臣曰。汝等催驾宝羽之车。如前王法。欲出舍卫城。亲近如来。

群臣闻王教已。即时严驾羽宝之车。即来白王言。严驾已讫。王知是时。

时。波斯匿王即乘羽宝车。椎钟鸣鼓。悬缯幡盖。人从皆著铠器。诸臣围绕出舍卫城。往至祇洹。步入祇洹精舍。如前王法。除五威仪。盖．天冠．拂．剑．履屣。尽舍之。至世尊所。头面布地。复以手摩如来足。普自陈启。我今悔过。改往修来。愚惑不别真伪。杀庶母百子。王威力故。今来自悔。唯愿纳受。

佛告王曰。善哉。大王。还就本位。今当说法。

波斯匿王即从坐起。礼世尊足。还诣本位。

佛告王曰。命极危脆。极寿不过百年。所出无几。人寿百年。计三十三天一日一夜。计彼日夜三十日为一月。十二月为一岁。彼三十三天正寿千岁。计人中寿寿十万岁。复计还活地狱中一日一夜。复计彼日夜三十日为一月。十二月为一岁。还活地狱中五千岁。或寿半劫。或寿一劫。随人所作行。或有中夭者。计人中之寿百亿之岁。智者恒念普修此行。复用此恶为。乐少苦多。其殃难计。是故。大王。莫由己身．父母．妻子．国土．人民。施行罪业。亦莫为王身故而作罪本。犹如石蜜为初甜后苦。此亦如是。于短寿之中何为作恶。大王当知。有四大畏恒逼人身。终不可制约。亦复不可咒术．战斗．药草所能抑折。生．老．病．死。亦如四大山从四方来。各各相就。摧坏树木。皆悉磨灭。此四事者亦复如是。大王当知。若生来时。使父母怀忧．愁．苦．恼。不可称计。若老来至无复少壮。坏败形貌。支节渐缓。若病来至丁壮之年。无复气力。转转命促。若死来至断于命根。恩爱别离。五阴各散。是谓。大王。有此四大。皆不得自在。

若复有人亲近杀生。受诸恶原。若生人中。寿命极短。若人习盗。后生贫困。衣不盖形。食不充口。所以然者。皆由取他财物故。故致斯变。若生人中受苦无量。若人淫他。后生人中。妻不贞良。

若人妄语。后生人中。言不信用。为人轻慢。皆由前世诈称虚伪故。若人恶言。受地狱罪。若生人中。颜色丑陋。皆由前世恶言。故致斯报。若人[言\*奇]语。受地狱罪。若生人中。家中不和。恒被斗乱。所以然者。皆由前身所造之报。若人两舌。斗乱彼此。受地狱罪。若生人中。家不和。恒有诤讼。所以然者。皆由前世斗乱彼此之所致也。

若人喜憎嫉他。受地狱罪。若生人中。为人所憎。皆由前世行本之所致也。若人兴谋害之心。受地狱罪。若生人中。意不专定。所以然者。皆由前世兴斯心故。若复有人习于邪见。受地狱罪。若生人中。聋盲喑哑。人所恶见。所由尔者。皆因前世行本所致也。

是谓。大王。由此十恶之报。致斯殃衅。受无量苦。况复外者乎。是故。大王。当以法治化。莫以非法。以理治民。亦莫非理。大王。诸以正法治民者。命终之后皆生天上。正使大王。命终之后。人民追忆。终不忘失。名称远布。

大王当知。诸以非法治化人民。死后皆生地狱中。是时。狱卒以五缚系之。其中受苦不可称量。或鞭。或缚。或捶。或解诸支节。或取火炙。或以镕铜灌其身。或剥其皮。或以草著腹。或拔其舌。或刺其体。或锯解其身。或铁臼中捣。或轮坏其形。使走刀山剑树。不令停息。抱热铜柱。或挑其眼。或坏耳根。截手足．耳鼻。已截复生。复举身形著大镬中。复以铁叉扰动其身。不令息住。复从镬中出。生拔脊筋。持用治车。复使入热炙地狱中。复入热屎地狱中。复入刺地狱中。复入灰地狱中。复入刀树地狱中。复令仰卧以热铁丸使食之。肠胃五藏皆悉烂尽。从下而过。复以镕铜而灌其口。从下而过。于中受苦恼。要当罪毕。然后乃出。如是。大王。众生入地狱。其事如是。皆由前世治法不整之所致也。

尔时。世尊便说斯偈。

&nbsp;&nbsp;&nbsp;&nbsp;百年习放逸&nbsp;&nbsp;&nbsp;&nbsp;后故入地狱

&nbsp;&nbsp;&nbsp;&nbsp;斯竟何足贪&nbsp;&nbsp;&nbsp;&nbsp;受罪难称计

大王。以法治。自济其身。父母．妻子．奴婢．亲族将护国事。是故。大王。常当以法治化。勿以非法。人命极短。在世须臾间耳。生死长远。多诸畏难。若死来至。于中呼哭。骨节离解。身体烦疼。尔时。无有救者。非有父母．妻子．奴婢．仆从．国土．人民所能救也。有此之难。谁堪代者。唯有布施．持戒。语常和悦。不伤人意。作众功德。行诸善本。

尔时。世尊便说斯偈。

&nbsp;&nbsp;&nbsp;&nbsp;智者当惠施&nbsp;&nbsp;&nbsp;&nbsp;诸佛所嘉叹

&nbsp;&nbsp;&nbsp;&nbsp;是故清净心&nbsp;&nbsp;&nbsp;&nbsp;勿有懈慢意

&nbsp;&nbsp;&nbsp;&nbsp;为死之所逼&nbsp;&nbsp;&nbsp;&nbsp;受大极苦恼

&nbsp;&nbsp;&nbsp;&nbsp;至彼恶趣中&nbsp;&nbsp;&nbsp;&nbsp;无有休息时

&nbsp;&nbsp;&nbsp;&nbsp;若复欲来时&nbsp;&nbsp;&nbsp;&nbsp;极受于苦恼

&nbsp;&nbsp;&nbsp;&nbsp;诸根自然坏&nbsp;&nbsp;&nbsp;&nbsp;由恶无休息

&nbsp;&nbsp;&nbsp;&nbsp;若医师来时&nbsp;&nbsp;&nbsp;&nbsp;合集诸药草

&nbsp;&nbsp;&nbsp;&nbsp;不遍其身体&nbsp;&nbsp;&nbsp;&nbsp;由恶无休息

&nbsp;&nbsp;&nbsp;&nbsp;若复亲族来&nbsp;&nbsp;&nbsp;&nbsp;问其财货本

&nbsp;&nbsp;&nbsp;&nbsp;耳亦不闻声&nbsp;&nbsp;&nbsp;&nbsp;由恶无休息

&nbsp;&nbsp;&nbsp;&nbsp;若复移在地&nbsp;&nbsp;&nbsp;&nbsp;病人卧其上

&nbsp;&nbsp;&nbsp;&nbsp;形如枯树根&nbsp;&nbsp;&nbsp;&nbsp;由恶无休息

&nbsp;&nbsp;&nbsp;&nbsp;若复已命终&nbsp;&nbsp;&nbsp;&nbsp;身命识已离

&nbsp;&nbsp;&nbsp;&nbsp;形如墙壁土&nbsp;&nbsp;&nbsp;&nbsp;由恶无休息

&nbsp;&nbsp;&nbsp;&nbsp;若复彼死尸&nbsp;&nbsp;&nbsp;&nbsp;亲族举塳间

&nbsp;&nbsp;&nbsp;&nbsp;彼无可持者&nbsp;&nbsp;&nbsp;&nbsp;唯福可怙耳

是故。大王。当求方便。施行福业。今不为者。后悔无益。

尔时。世尊便说斯偈。

&nbsp;&nbsp;&nbsp;&nbsp;如来由福力&nbsp;&nbsp;&nbsp;&nbsp;降伏魔官属

&nbsp;&nbsp;&nbsp;&nbsp;今已还佛力&nbsp;&nbsp;&nbsp;&nbsp;是故福力尊

是故。大王。当念作福。为恶寻当悔。更莫复犯。

尔时。世尊便说斯偈。

&nbsp;&nbsp;&nbsp;&nbsp;虽为极恶原&nbsp;&nbsp;&nbsp;&nbsp;悔过渐复薄

&nbsp;&nbsp;&nbsp;&nbsp;是时于世间&nbsp;&nbsp;&nbsp;&nbsp;根本皆消灭

是故。大王。莫由己身。修行其恶。莫为父母．妻子．沙门．婆罗门。施行于恶。习其恶行。如是。大王。当作是学。

尔时。世尊便说斯偈。

&nbsp;&nbsp;&nbsp;&nbsp;非父母兄弟&nbsp;&nbsp;&nbsp;&nbsp;亦非诸亲族

&nbsp;&nbsp;&nbsp;&nbsp;能免此恶者&nbsp;&nbsp;&nbsp;&nbsp;皆舍归于死

是故。大王。自今已后。当以法治化。莫以非法。如是。大王。当作是学。

尔时。波斯匿王闻佛所说。欢喜奉行。

#### （九）

闻如是。

一时。佛在舍卫国祇树给孤独园。

尔时。国王波斯匿夜梦见十事。王即觉悟。大用愁怖。惧畏亡国及身．妻．子。明日即召公卿．大臣．明智道士．婆罗门能解梦相者。悉来集会。王即为说夜梦十事。谁能解者。

婆罗门言。我能解之。恐王闻之。即当不乐。

王言。便说之。

婆罗门言。当亡国王及王太子．王妻。

王言。云何。诸人。宁可禳厌不耶。

婆罗门言。斯事可禳厌之。当杀太子及王所重大夫人．边傍侍者．仆从．奴婢。并所贵大臣。以用祠天王。所有卧具．珍琦宝物。皆当火烧。以祠于天。如是。王身及国可尽无他。

王闻婆罗门言。大用愁忧不乐。却入斋室。思念此事。王有夫人名曰摩利。就到王所。问王意故。何以愁忧不乐。妾身将有过于王耶。

王言。卿无过于我。但莫问是事。卿傥闻之。令汝愁怖。

夫人答王。不敢愁怖。

王言。不须问也。闻者愁怖。

夫人言。我是王身之半。有急缓当杀妾一人。王安隐不以为怖。愿王说之。

王即为夫人说。昨夜梦见十事。一者见三釜罗。两边釜满。中釜空。两边釜沸气相交往。不入中央空釜中。二者梦见马口亦食．尻亦食。三者梦见大树生华。四者梦见小树生果。五者梦见一人索绳。然后有羊。羊主食绳。六者梦见狐坐金床上。食以金器。七者梦见大牛还从犊子嗽乳。八者梦见黑牛群。从四面吼鸣来。相趣欲斗。当合未合。不知牛处。九者梦见大陂池水。中央浊。四边清。十者梦见大溪水波流正赤。梦见已。即寤。大用惶怖。恐亡国及身．妻．子．人民。今召公卿．大臣．道人．婆罗门能解梦者。时有一婆罗门言。当杀王太子．所重夫人．大臣．奴婢。以祠于天。以故致愁耳。

夫人报言。大王。莫愁梦。如人行买金。又以火烧。兼石上磨。好恶自现。今佛近在祇洹精舍。可往问佛。佛解说者可随佛说。云何信此狂痴婆罗门语。以自愁苦。乃至于斯。

王方喜寤。即召左右傍臣。速严驾车骑。王乘高盖之车。乘骑侍从数千万人。出舍卫城到祇洹精舍。下步到佛所。头面礼足。长跪叉手。前白佛言。昨夜梦见十事。愿佛哀我。事事解说。

佛告王曰。善哉。大王。王所梦者。乃为将来后世现瑞应耳。后世人民不畏禁法。普当淫泆。贪有妻息。放情淫嫟。无有厌足。妒忌愚痴。不知惭。不知愧。贞洁见弃。佞谄乱国。王梦见三釜罗。两边釜满。中央釜空。两边釜沸气相交往。不入中央空釜中者。后世人民皆当不给足养亲贫穷。同生不亲近。反亲他人。富贵相从。共相馈遗。王梦见一事。正为此耳。

王梦见马口亦食。尻亦食。后世人民．大臣．百官．长吏．公卿。廪食于官。复食于民。赋敛不息。下吏作奸。民不得宁。不安旧土。王梦见二事。正为此耳。

王梦见大树生华。后世人民多逢驱役。心焦意恼。常有愁怖。年满三十。头发皓白。王梦见三事正为此耳。

王梦见小树生果。后世女人年未满十五。便行求嫁。抱儿来归。不知惭愧。王梦见四事。正为是耳。

王梦见一人索绳后有羊。羊主食绳。末后世人夫婿行贾。或入军征。游洋街里。朋党交戏。不肖之妻在家与男子私通栖宿。食饮夫财。快情恣欲。无有愧陋。夫亦知之。效人佯愚。王梦见五事。正为是耳。

王梦见狐上金床。食用金器。后世人贱者当贵。在金床上。坐食饮重味。贵族大姓当给走使。良人作奴婢。奴婢为良人。王梦见六事。正谓此耳。

王梦见大牛还从犊子下嗽乳。后世人母。当为女作媒。将他男子与房室。母住守门。从得财物。持用自给活。父亦同情。佯聋不知。王梦见七事。正谓是耳。

王梦见黑牛从四面群来。相趣鸣吼欲斗。当合未合。不知牛处。后世人国王．大臣．长吏．人民。皆当不畏大禁。贪淫嗜欲。畜财贮产。妻子大小皆不廉洁。淫侄饕餮。无有厌极。嫉妒．愚痴。不知惭愧。忠孝不行。佞谄破国。不畏上下。雨不时节。气不和适。风尘暴起。飞沙折木。蝗虫啖稼。使兹不熟。帝王人民施行如此。故天使然。又现四边起云。帝王人民皆喜。各言。云以四合。今必当雨。须臾之间云各自散。故现此怪。欲使万民改行。守善持戒。畏惧天地。不入恶道。贞廉自守。一妻一妇。慈心不怒。王梦见八事。正谓此耳。

王梦见大陂水。中央浊．四边清。后世人在阎浮地内。臣当不忠。子当不孝。不敬长老。不信佛道。不敬明经道士。臣贪官赐。子贪父财。无有反复。不顾义理。边国当忠孝。尊敬长老。信乐佛道。给施明经道士。念报反复。王梦见九事。正谓此耳。

王梦见大溪水流波正赤。后世人诸帝王．国王。当不厌其国。兴师共斗。当作车兵．马兵。当相攻伐。还相杀害。流血正赤。王梦见十事。正谓是耳。尽皆为后世人之事耳。后世人若能心存佛道。奉事明经道人者。死皆生天上。若作愚行。更共相残者。死入三恶道。不可复陈。

王即长跪。叉手受佛教。心中欢喜。得定慧。无复恐怖。王便稽首作礼。头面著佛足。还宫。重赐夫人。拜为正后。多给财宝。资令施人。国遂丰乐。皆夺诸公卿．大臣．婆罗门俸禄。悉逐出国。不复信用。一切人民皆发无上正真之道。王及夫人礼佛而去。

尔时。波斯匿王闻佛所说。欢喜奉行。