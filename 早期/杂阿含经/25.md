## 杂阿含经卷第二十五

宋天竺三藏求那跋陀罗译

### （六四○）

<a name="640"></a>

尔时。世尊告尊者阿难。此摩偷罗国。将来世当有商人子。名曰掘多。掘多有子。名优波掘多。我灭度后百岁。当作佛事。于教授师中最为第一。阿难。汝遥见彼青色丛林不。

阿难白佛。唯然。已见。世尊。

阿难。是处名为优留曼茶山。如来灭后百岁。此山当有那吒跋置迦阿兰若处。此处随顺寂默最为第一。

尔时。世尊作是念。我若以教法付嘱人者。恐我教法不得久住。若付嘱天者。恐我教法亦不得久住。世间人民则无有受法者。我今当以正法付嘱人．天。诸天．世人共摄受法者。我之教法则千岁不动。尔时。世尊起世俗心。

时。天帝释及四大天王知佛心念。来诣佛所。稽首礼足。退坐一面。

尔时。世尊告天帝释及四大天王。如来不久当于无余涅槃而般涅槃。我般涅槃后。汝等当护持正法。

尔时世尊复告东方天王。汝当于东方护持正法。次告南方．西方．北方天王。汝当于北方护持正法。过千岁后。我教法灭时。当有非法出于世间。十善悉坏。阎浮提中。恶风暴起。水雨不时。世多饥馑。雨则灾雹。江河消灭。华果不成。人无光泽。虫村鬼村悉皆磨灭。饮食失味。珍宝沉没。人民服食粗涩草木。

时。有释迦王．耶槃那王．钵罗婆王．兜沙罗王。众多眷属。如来顶骨．佛牙．佛钵安置东方。西方有王。名钵罗婆。百千眷属。破坏塔寺。杀害比丘。北方有王。名耶槃那。百千眷属。破坏塔寺。杀害比丘。南方有王。名释迦。百千眷属。破坏塔寺。杀害比丘。东方有王。名兜沙罗。百千眷属。破坏塔寺。杀害比丘。四方尽乱。诸比丘来集中国。

时。拘睒弥国有王。名摩因陀罗西那。其王生子。手似血涂。身似甲胄。有大勇力。其生之日。五百大臣生五百子。皆类王子。血手胄身。

时。拘睒弥国。一日雨血。拘睒弥王见此恶相。即大恐怖。请问相师。相师白王。王今生子。当王阎浮提。多杀害人。生子七日。字曰难当。年渐长大。时。四恶王从四方来杀人民。摩因陀罗西那王闻则恐怖。

时。有天神告言。大王且立难当为王。足能降伏彼四恶王。时。摩因陀罗西那王受天神教。即舍位与子。以髻中明珠冠其子首。集诸大臣。香水灌顶。召五百大臣同日生子。身被甲胄。从王出征。与四恶王大众战。胜。杀害都尽。王阎浮提。治在拘睒弥鞞国。

尔时。世尊告四大天王。巴连弗国。于彼国当有婆罗门。名曰阿耆尼达多。通达比陀经论。彼婆罗门当纳妻。彼时。中阴众生当来与其作子。入母胎中时。彼母欲与人论议。彼婆罗门即问诸相师。相师答云。是胎中众生当了达一切论。故令母生如是论议之心。欲将人论议。如是日月满足。出生母胎。以为童子。了达一切经论。恒以经论教授五百婆罗门子。及余诸论教授余人。以医方教医方者。如是有众多弟子。有众多弟子故。名曰弟子。次当从父母求出家学道。乃至父母听其出家。彼即于我法中出家学道。通达三藏。善能说法。辩才巧妙。言语谈说。摄多眷属。

又复。世尊告四大天王。即此巴连弗邑国中。当有大商主。名曰须陀那。中阴众生来入母胎。彼众生入母胎时。令母质直柔和。无诸邪想。诸根寂静。

时。彼商主即问相师。相师答曰。胎中众生极为良善。故令母如是。乃至诸根寂静。至月满足。便生童子。名曰修罗他。年纪渐长。乃至启白父母。求出家学道。父母即听。于我法中出家学道。勤行精进。修习道业。便得漏尽。证阿罗汉果。然寡闻．少欲．知足及少知。旧居在山薮林间。山名揵陀摩罗。

时。彼圣人恒来为难当王说法。彼父王当无常。无常之日。难当见父过世。两手抱父尸。悲号啼哭。忧恼伤心。时。彼三藏将多眷属来诣王所。为王说法。王闻法已。忧恼即止。于佛法中生大敬信。而发声唱言。自今以后。我施诸比丘无恐畏。适意为乐。而问比丘。前四恶王毁灭佛法有几年岁。诸比丘答云。经十二年。王心念口言。作师子吼。我当十二年中。当供养五众。乃至办诸供具。即便行施。行施之日。天当降香泽之雨。遍阎浮提。一切实种皆得增长。诸方人众皆持供养。来诣拘睒弥国。供养众僧。

时。诸比丘大得供养。诸比丘辈食人信施。而不读诵经书。不萨阇为人受经。戏论过日。眠卧终夜。贪著利养。好自严饰。身著妙服。离诸出要．寂静．出家．三菩提乐。形类比丘。离沙门功德。是法中之大贼。助作末世坏正法幢。建恶魔幢。灭正法炬。然烦恼火。坏正法鼓。毁正法轮。消正法海。坏正法山。破正法城。拔正法树。毁禅定智慧。断戒璎珞。污染正道。

时。彼天．龙．鬼神．夜叉．乾闼婆等。于诸比丘所生恶意。毁訾诸比丘。厌恶．远离。不复相亲。异口同音。呜呼。如是恶比丘。不应于如来法中。而说偈言。

&nbsp;&nbsp;&nbsp;&nbsp;非吉行恶行&nbsp;&nbsp;&nbsp;&nbsp;行诸邪见法

&nbsp;&nbsp;&nbsp;&nbsp;此诸愚痴人&nbsp;&nbsp;&nbsp;&nbsp;打坏正法山

&nbsp;&nbsp;&nbsp;&nbsp;行诸恶戒法&nbsp;&nbsp;&nbsp;&nbsp;弃诸如法行

&nbsp;&nbsp;&nbsp;&nbsp;舍诸胜妙法&nbsp;&nbsp;&nbsp;&nbsp;拔除今佛法

&nbsp;&nbsp;&nbsp;&nbsp;不信不调伏&nbsp;&nbsp;&nbsp;&nbsp;乐行诸恶行

&nbsp;&nbsp;&nbsp;&nbsp;谄伪诳世间&nbsp;&nbsp;&nbsp;&nbsp;打破牟尼法

&nbsp;&nbsp;&nbsp;&nbsp;毁形习诸恶&nbsp;&nbsp;&nbsp;&nbsp;凶暴及千行

&nbsp;&nbsp;&nbsp;&nbsp;依法诳世人&nbsp;&nbsp;&nbsp;&nbsp;忿恨自贡高

&nbsp;&nbsp;&nbsp;&nbsp;贪著求名利&nbsp;&nbsp;&nbsp;&nbsp;无恶业不备

&nbsp;&nbsp;&nbsp;&nbsp;如佛所说法&nbsp;&nbsp;&nbsp;&nbsp;法没有是相

&nbsp;&nbsp;&nbsp;&nbsp;今者悉已见&nbsp;&nbsp;&nbsp;&nbsp;智者所轻贱

&nbsp;&nbsp;&nbsp;&nbsp;此法今出已&nbsp;&nbsp;&nbsp;&nbsp;牟尼正法海

&nbsp;&nbsp;&nbsp;&nbsp;不久当枯竭&nbsp;&nbsp;&nbsp;&nbsp;正法今少在

&nbsp;&nbsp;&nbsp;&nbsp;恶人复来灭&nbsp;&nbsp;&nbsp;&nbsp;毁坏我正法

时。彼诸天．龙．神等皆生不欢喜心。不复当护诸比丘。而同声唱言。佛法却后七日灭尽。号啕悲泣。共相谓言。至比丘说戒日。共相斗诤。如来正法于中而灭。如是诸天悲恼啼泣。

时。拘睒弥城中有五百优婆塞。闻诸天之言。共诣诸比丘众中。谏诸比丘斗诤。而说偈言。

&nbsp;&nbsp;&nbsp;&nbsp;呜呼苦剧岁&nbsp;&nbsp;&nbsp;&nbsp;愍念群生生

&nbsp;&nbsp;&nbsp;&nbsp;其法今便灭&nbsp;&nbsp;&nbsp;&nbsp;释师子王法

&nbsp;&nbsp;&nbsp;&nbsp;恶轮坏法轮&nbsp;&nbsp;&nbsp;&nbsp;如是尽金刚

&nbsp;&nbsp;&nbsp;&nbsp;乃能不即坏&nbsp;&nbsp;&nbsp;&nbsp;安隐时已灭

&nbsp;&nbsp;&nbsp;&nbsp;危险法已起&nbsp;&nbsp;&nbsp;&nbsp;明智人已过

&nbsp;&nbsp;&nbsp;&nbsp;今见如是相&nbsp;&nbsp;&nbsp;&nbsp;当知不复久

&nbsp;&nbsp;&nbsp;&nbsp;牟尼法断灭&nbsp;&nbsp;&nbsp;&nbsp;世间无复明

&nbsp;&nbsp;&nbsp;&nbsp;离垢寂灭口&nbsp;&nbsp;&nbsp;&nbsp;牟尼日今没

&nbsp;&nbsp;&nbsp;&nbsp;世人失伏藏&nbsp;&nbsp;&nbsp;&nbsp;善恶无差别

&nbsp;&nbsp;&nbsp;&nbsp;善恶无差已&nbsp;&nbsp;&nbsp;&nbsp;谁能得正觉

&nbsp;&nbsp;&nbsp;&nbsp;法灯今在世&nbsp;&nbsp;&nbsp;&nbsp;及时行诸善

&nbsp;&nbsp;&nbsp;&nbsp;无量诸福田&nbsp;&nbsp;&nbsp;&nbsp;此法今当灭

&nbsp;&nbsp;&nbsp;&nbsp;是故我等辈&nbsp;&nbsp;&nbsp;&nbsp;知财不坚牢

&nbsp;&nbsp;&nbsp;&nbsp;及时取坚实

至十五日说戒时。法当没。今日五百优婆塞。一日之中。造五百佛塔。时。诸优婆塞各有余务。不复来往众僧众中。

尔时。住揵陀摩罗山修罗他阿罗汉观阎浮提。今日何处有众僧说戒。见有拘睒弥国如来弟子说戒为布萨。即诣拘睒弥。

时。彼僧众乃有百千人。中唯有一阿罗汉。名曰修罗他。又复有一三藏。名曰弟子。此是如来最后大众集。尔时。维那行沙罗筹。白三藏上座言。众僧已集。有百千人。今为说波罗提木叉。时。彼上座答言。阎浮提如来弟子皆来集此。数有百千。如是众中。我为上首。了达三藏。尚不学戒律。况复余者而有所学。今当为谁而说戒律。而说偈言。

&nbsp;&nbsp;&nbsp;&nbsp;今是十五日&nbsp;&nbsp;&nbsp;&nbsp;夜静月清明

&nbsp;&nbsp;&nbsp;&nbsp;如是诸比丘&nbsp;&nbsp;&nbsp;&nbsp;今集听说戒

&nbsp;&nbsp;&nbsp;&nbsp;一切阎浮提&nbsp;&nbsp;&nbsp;&nbsp;众僧最后集

&nbsp;&nbsp;&nbsp;&nbsp;我是众中上&nbsp;&nbsp;&nbsp;&nbsp;不学戒律法

&nbsp;&nbsp;&nbsp;&nbsp;况复余僧众&nbsp;&nbsp;&nbsp;&nbsp;而有所学习

&nbsp;&nbsp;&nbsp;&nbsp;何能牟尼法&nbsp;&nbsp;&nbsp;&nbsp;释迦师子王

&nbsp;&nbsp;&nbsp;&nbsp;彼戒谁有持&nbsp;&nbsp;&nbsp;&nbsp;是人乃能说

尔时。彼阿罗汉修罗他立上座前。合掌白上座言。上座。但说波罗提木叉。如佛在世时。舍利弗．目揵连等大比丘众所学法。我今已悉学。如来虽灭度。于今已千岁。彼所制律仪。我悉已备足。而说偈言。

&nbsp;&nbsp;&nbsp;&nbsp;上座听我说&nbsp;&nbsp;&nbsp;&nbsp;我名修罗他

&nbsp;&nbsp;&nbsp;&nbsp;漏尽阿罗汉&nbsp;&nbsp;&nbsp;&nbsp;僧中师子吼

&nbsp;&nbsp;&nbsp;&nbsp;牟尼真弟子&nbsp;&nbsp;&nbsp;&nbsp;信佛诸鬼神

&nbsp;&nbsp;&nbsp;&nbsp;闻彼圣所说&nbsp;&nbsp;&nbsp;&nbsp;悲哀泣流泪

&nbsp;&nbsp;&nbsp;&nbsp;低头念法灭&nbsp;&nbsp;&nbsp;&nbsp;从今去已后

&nbsp;&nbsp;&nbsp;&nbsp;无有说法者&nbsp;&nbsp;&nbsp;&nbsp;毗尼别解脱

&nbsp;&nbsp;&nbsp;&nbsp;不复在于世&nbsp;&nbsp;&nbsp;&nbsp;法桥今已坏

&nbsp;&nbsp;&nbsp;&nbsp;法水不复流&nbsp;&nbsp;&nbsp;&nbsp;法海已枯竭

&nbsp;&nbsp;&nbsp;&nbsp;法山已崩颓&nbsp;&nbsp;&nbsp;&nbsp;法会从今绝

&nbsp;&nbsp;&nbsp;&nbsp;法幢不复见&nbsp;&nbsp;&nbsp;&nbsp;法足不复行

&nbsp;&nbsp;&nbsp;&nbsp;律仪戒永没&nbsp;&nbsp;&nbsp;&nbsp;法灯不复照

&nbsp;&nbsp;&nbsp;&nbsp;法轮不复转&nbsp;&nbsp;&nbsp;&nbsp;闭塞甘露门

&nbsp;&nbsp;&nbsp;&nbsp;法师不在世&nbsp;&nbsp;&nbsp;&nbsp;善人说妙道

&nbsp;&nbsp;&nbsp;&nbsp;众生不识善&nbsp;&nbsp;&nbsp;&nbsp;不异于野兽

尔时。佛母摩诃摩耶夫人天上来下。诣诸众僧所。号啕啼泣。呜呼。苦哉。是我之子经历阿僧祇劫。修诸苦行。不顾劳体。积德成佛。今者忽然消灭。而说偈言。

&nbsp;&nbsp;&nbsp;&nbsp;我是佛亲母&nbsp;&nbsp;&nbsp;&nbsp;我子积苦行

&nbsp;&nbsp;&nbsp;&nbsp;经历无数劫&nbsp;&nbsp;&nbsp;&nbsp;究竟成真道

&nbsp;&nbsp;&nbsp;&nbsp;悲泣不自胜&nbsp;&nbsp;&nbsp;&nbsp;今法忽磨灭

&nbsp;&nbsp;&nbsp;&nbsp;呜呼智慧人&nbsp;&nbsp;&nbsp;&nbsp;尔今何所在

&nbsp;&nbsp;&nbsp;&nbsp;持法舍诤讼&nbsp;&nbsp;&nbsp;&nbsp;从佛口所生

&nbsp;&nbsp;&nbsp;&nbsp;诸王无上尊&nbsp;&nbsp;&nbsp;&nbsp;真实佛弟子

&nbsp;&nbsp;&nbsp;&nbsp;头陀修妙行&nbsp;&nbsp;&nbsp;&nbsp;宿止林薮间

&nbsp;&nbsp;&nbsp;&nbsp;如是真佛子&nbsp;&nbsp;&nbsp;&nbsp;今为何所在

&nbsp;&nbsp;&nbsp;&nbsp;今者于世间&nbsp;&nbsp;&nbsp;&nbsp;无有诸威德

&nbsp;&nbsp;&nbsp;&nbsp;旷野山林间&nbsp;&nbsp;&nbsp;&nbsp;诸神寂无言

&nbsp;&nbsp;&nbsp;&nbsp;施戒愍群生&nbsp;&nbsp;&nbsp;&nbsp;信戒自庄严

&nbsp;&nbsp;&nbsp;&nbsp;忍辱质直行&nbsp;&nbsp;&nbsp;&nbsp;观察诸善恶

&nbsp;&nbsp;&nbsp;&nbsp;如是诸胜法&nbsp;&nbsp;&nbsp;&nbsp;今忽都已尽

尔时。彼上座弟子作是念言。彼修罗他比丘自言。如来所制戒律。我悉备持。尔时。上座有弟子。名曰安伽陀。起不忍之心。极生忿恨。从座起。骂辱彼圣。汝是下座比丘。愚痴无智。而毁辱我和上。即持利刀。杀彼圣人。而说偈言。

&nbsp;&nbsp;&nbsp;&nbsp;我名安伽陀&nbsp;&nbsp;&nbsp;&nbsp;失沙之弟子

&nbsp;&nbsp;&nbsp;&nbsp;利剑杀汝身&nbsp;&nbsp;&nbsp;&nbsp;自谓我有德

尔时。有一鬼名曰大提木佉。作是念言。世间唯有此一阿罗汉。而为恶比丘弟子所害。执持金刚利杵。杵头火然。以此打破彼头。即便命终。而说偈言。

&nbsp;&nbsp;&nbsp;&nbsp;我是恶鬼神&nbsp;&nbsp;&nbsp;&nbsp;名大提木佉

&nbsp;&nbsp;&nbsp;&nbsp;以此金刚杵&nbsp;&nbsp;&nbsp;&nbsp;破汝头七分

尔时。阿罗汉弟子见彼弟子杀害其师。忿恨不忍。即杀三藏。尔时。诸天．世人悲哀啼泣。呜呼。苦哉。如来正法今便都尽。寻即此大地六种震动。无量众生号啕啼泣。极为愁恼。呜呼。今日正法不复现世。作是语已。各各离散。

尔时。拘睒弥国五百优婆塞闻已。往诣寺中。举手拍头。高声大哭。呜呼。如来愍念世间。济诸群生。无有巨细。谁当为我说法义。今者。人．天解脱不复可得。众生今日犹在闇瞑。无有引导。长习诸恶。以此为欢。如诸野兽。不闻牟尼妙法。身坏命终。堕在三涂。譬如流星。世人从今已后。无复念慧．寂静．三昧．十力妙法。

尔时。拘睒弥王闻诸比丘杀真人阿罗汉及三藏法师。心生悲恼。惋慨而坐。尔时。诸邪见辈诤竞打破塔庙。及害比丘。从是佛法索然顿灭。

尔时。世尊语释提桓因。四大天王。诸天．世人于我灭度之后。法尽之相。如上所说。是故汝等。今者不可不以勤力加于精进。护持正法。久令在世。

尔时。诸天．世人闻佛所说。各各悲颜。以手挥泪。顶礼佛足。各自退去。

### （六四一）

<a name="641"></a>

阿育王施半阿摩勒果因缘经。

阿育王于如来法中得大敬信。时。王问诸比丘言。谁于如来法中行大布施。

诸比丘白王言。给孤独长者最行大施。

王复问曰。彼施几许宝物。

比丘答曰。以亿千金。

王闻已。如是思惟。彼长者尚能舍亿千金。我今为王。何缘复以亿千金施。当以亿百千金施。

时。王起八万四千佛塔。于彼诸塔中复施百千金。复作五岁大会。会有三百千比丘。用三百亿金供养于彼僧众中。第一分是阿罗汉。第二分是学人。第三分是真实凡夫。除私库藏。此阎浮提夫人．婇女．太子．大臣施与圣僧。四十亿金还复赎取。如是计挍。用九十六亿千金。乃至王得重病时。王自知命欲终尽。

时。有大臣名罗陀崛多。时。王宿命是施佛土时同伴小儿。时。彼大臣罗陀崛多见王重病。命垂欲尽。稽首以偈问王。

&nbsp;&nbsp;&nbsp;&nbsp;颜貌常鲜泽&nbsp;&nbsp;&nbsp;&nbsp;百千婇女绕

&nbsp;&nbsp;&nbsp;&nbsp;譬如诸莲华&nbsp;&nbsp;&nbsp;&nbsp;蜜蜂当聚集

&nbsp;&nbsp;&nbsp;&nbsp;今睹圣王颜&nbsp;&nbsp;&nbsp;&nbsp;无有诸鲜泽

王即以偈答。

&nbsp;&nbsp;&nbsp;&nbsp;我今无所忧&nbsp;&nbsp;&nbsp;&nbsp;失财及王位

&nbsp;&nbsp;&nbsp;&nbsp;此身及余亲&nbsp;&nbsp;&nbsp;&nbsp;及诸种种宝

&nbsp;&nbsp;&nbsp;&nbsp;我今所愁者&nbsp;&nbsp;&nbsp;&nbsp;不复睹贤圣

&nbsp;&nbsp;&nbsp;&nbsp;四事以供养&nbsp;&nbsp;&nbsp;&nbsp;我今唯念此

&nbsp;&nbsp;&nbsp;&nbsp;颜色有变异&nbsp;&nbsp;&nbsp;&nbsp;心意无所宁

又复。我常所愿。欲以满亿百千金作功德。今愿不得满足。便就后世时。计挍前后所施金银珍宝。唯减四亿未满。王即办诸珍宝。送与鸡雀寺中。

法益之子。名三波提。为太子诸臣等。启太子言。大王将终不久。今以此珍宝送与寺舍中。今库藏财宝已竭。诸王法以物为尊。太子今宜断之。勿使大王用尽也。时。太子即敕典藏者。勿复出与大王用之。

时。大王自知索诸物不复能得。所食金器送与寺中。时。太子令断金器。给以银器。王食已。复送与寺中。又断银器。给以铜器。王亦以此送与寺中。又断铜器。给以瓦器。

时。大王手中有半阿摩勒果。悲泪告诸大臣。今谁为地主。

时。诸臣启白大王。王为地主。

时。王即说偈答曰。

&nbsp;&nbsp;&nbsp;&nbsp;汝等护我心&nbsp;&nbsp;&nbsp;&nbsp;何假虚妄语

&nbsp;&nbsp;&nbsp;&nbsp;我今坐王位&nbsp;&nbsp;&nbsp;&nbsp;不复得自在

&nbsp;&nbsp;&nbsp;&nbsp;阿摩勒半果&nbsp;&nbsp;&nbsp;&nbsp;今在于我手

&nbsp;&nbsp;&nbsp;&nbsp;此即是我物&nbsp;&nbsp;&nbsp;&nbsp;于是得自由

&nbsp;&nbsp;&nbsp;&nbsp;呜呼尊富贵&nbsp;&nbsp;&nbsp;&nbsp;可厌可弃舍

&nbsp;&nbsp;&nbsp;&nbsp;先领阎浮提&nbsp;&nbsp;&nbsp;&nbsp;今一旦贫至

&nbsp;&nbsp;&nbsp;&nbsp;如恒河驶流&nbsp;&nbsp;&nbsp;&nbsp;一逝而不返

&nbsp;&nbsp;&nbsp;&nbsp;富贵亦复然&nbsp;&nbsp;&nbsp;&nbsp;逝者不复还

又复。如佛偈所说。

&nbsp;&nbsp;&nbsp;&nbsp;凡盛必有衰&nbsp;&nbsp;&nbsp;&nbsp;以衰为究竟

&nbsp;&nbsp;&nbsp;&nbsp;如来神口说&nbsp;&nbsp;&nbsp;&nbsp;真实无有异

&nbsp;&nbsp;&nbsp;&nbsp;先时所教令&nbsp;&nbsp;&nbsp;&nbsp;速疾无有阂

&nbsp;&nbsp;&nbsp;&nbsp;今有所求索&nbsp;&nbsp;&nbsp;&nbsp;无复从我教

&nbsp;&nbsp;&nbsp;&nbsp;如风阂于山&nbsp;&nbsp;&nbsp;&nbsp;如水阂于岸

&nbsp;&nbsp;&nbsp;&nbsp;我今所教令&nbsp;&nbsp;&nbsp;&nbsp;于今已永绝

&nbsp;&nbsp;&nbsp;&nbsp;将从无量众&nbsp;&nbsp;&nbsp;&nbsp;击鼓吹贝螺

&nbsp;&nbsp;&nbsp;&nbsp;常作诸伎乐&nbsp;&nbsp;&nbsp;&nbsp;受诸五欲乐

&nbsp;&nbsp;&nbsp;&nbsp;婇女数百众&nbsp;&nbsp;&nbsp;&nbsp;日夜自娱乐

&nbsp;&nbsp;&nbsp;&nbsp;今者都永尽&nbsp;&nbsp;&nbsp;&nbsp;如树无花实

&nbsp;&nbsp;&nbsp;&nbsp;颜貌转枯尽&nbsp;&nbsp;&nbsp;&nbsp;色力亦复然

&nbsp;&nbsp;&nbsp;&nbsp;如花转萎悴&nbsp;&nbsp;&nbsp;&nbsp;我今亦复尔

时。阿育王呼侍者言。汝今忆我恩养。汝持此半阿摩勒果送鸡雀寺中。作我意。礼拜诸比丘僧足。白言。阿育王问讯诸大圣众。我是阿育王。领此阎浮提。阎浮提是我所有。今者顿尽。无有财宝布施众僧。于一切财而不得自在。今唯此半阿摩勒果。我得自由。此是最后布施檀波罗蜜。哀愍我故。纳受此施。令我得供养僧福。而说偈言。

&nbsp;&nbsp;&nbsp;&nbsp;半阿摩勒果&nbsp;&nbsp;&nbsp;&nbsp;是我之所有

&nbsp;&nbsp;&nbsp;&nbsp;于我得自在&nbsp;&nbsp;&nbsp;&nbsp;今舍于大众

&nbsp;&nbsp;&nbsp;&nbsp;缘心在于圣&nbsp;&nbsp;&nbsp;&nbsp;更无济我者

&nbsp;&nbsp;&nbsp;&nbsp;怜愍于我故&nbsp;&nbsp;&nbsp;&nbsp;纳受阿摩勒

&nbsp;&nbsp;&nbsp;&nbsp;为我食此施&nbsp;&nbsp;&nbsp;&nbsp;因是福无量

&nbsp;&nbsp;&nbsp;&nbsp;世世受妙乐&nbsp;&nbsp;&nbsp;&nbsp;用之无有尽

时。彼使者受王敕已。即持此半阿摩勒果。至鸡雀寺中。至上座前。五体著地作礼。长跪合掌。向上座而说偈曰。

&nbsp;&nbsp;&nbsp;&nbsp;领于阎浮提&nbsp;&nbsp;&nbsp;&nbsp;一伞系一鼓

&nbsp;&nbsp;&nbsp;&nbsp;游行无所碍&nbsp;&nbsp;&nbsp;&nbsp;如日照于世

&nbsp;&nbsp;&nbsp;&nbsp;业行报已至&nbsp;&nbsp;&nbsp;&nbsp;在世不复久

&nbsp;&nbsp;&nbsp;&nbsp;无有王威德&nbsp;&nbsp;&nbsp;&nbsp;如日云所翳

&nbsp;&nbsp;&nbsp;&nbsp;号曰阿育王&nbsp;&nbsp;&nbsp;&nbsp;稽首礼僧足

&nbsp;&nbsp;&nbsp;&nbsp;送此布施物&nbsp;&nbsp;&nbsp;&nbsp;谓半阿摩勒

&nbsp;&nbsp;&nbsp;&nbsp;愿求来世福&nbsp;&nbsp;&nbsp;&nbsp;哀愍彼王故

&nbsp;&nbsp;&nbsp;&nbsp;圣众愍彼故&nbsp;&nbsp;&nbsp;&nbsp;受是半果施

时。彼上座告诸大众。谁闻是语而不厌世间。我等闻是事。不可不生厌离。如佛经所说。见他衰事。应生厌离。若有识类众生者。闻是事岂得不舍世间。而说偈曰。

&nbsp;&nbsp;&nbsp;&nbsp;人王世中最&nbsp;&nbsp;&nbsp;&nbsp;阿育孔雀姓

&nbsp;&nbsp;&nbsp;&nbsp;阎浮提自在&nbsp;&nbsp;&nbsp;&nbsp;阿摩勒为主

&nbsp;&nbsp;&nbsp;&nbsp;太子及诸臣&nbsp;&nbsp;&nbsp;&nbsp;共夺大王施

&nbsp;&nbsp;&nbsp;&nbsp;送半阿摩勒&nbsp;&nbsp;&nbsp;&nbsp;降伏憍财者

&nbsp;&nbsp;&nbsp;&nbsp;使彼生厌心&nbsp;&nbsp;&nbsp;&nbsp;愚夫不识施

&nbsp;&nbsp;&nbsp;&nbsp;因果受妙乐&nbsp;&nbsp;&nbsp;&nbsp;示送半摩勒

时。彼上座作是念言。云何令此半阿摩勒。一切众僧得其分食。即教令研磨。著石榴羹中。行已。众僧一切皆得周遍。

时。王复问傍臣曰。谁是阎浮提王。

臣启王言。大王是也。

时。王从卧起而坐。顾望四方。合掌作礼。念诸佛德。心念口言。我今复以此阎浮提施与三宝。随意用之。而说偈曰。

&nbsp;&nbsp;&nbsp;&nbsp;今此阎浮提&nbsp;&nbsp;&nbsp;&nbsp;多有珍宝饰

&nbsp;&nbsp;&nbsp;&nbsp;施与良福田&nbsp;&nbsp;&nbsp;&nbsp;果报自然得

&nbsp;&nbsp;&nbsp;&nbsp;以此施功德&nbsp;&nbsp;&nbsp;&nbsp;不求天帝释

&nbsp;&nbsp;&nbsp;&nbsp;梵王及人主&nbsp;&nbsp;&nbsp;&nbsp;世界诸妙乐

&nbsp;&nbsp;&nbsp;&nbsp;如是等果报&nbsp;&nbsp;&nbsp;&nbsp;我悉不用受

&nbsp;&nbsp;&nbsp;&nbsp;以是施功德&nbsp;&nbsp;&nbsp;&nbsp;疾得成佛道

&nbsp;&nbsp;&nbsp;&nbsp;为世所尊仰&nbsp;&nbsp;&nbsp;&nbsp;成得一切智

&nbsp;&nbsp;&nbsp;&nbsp;世间作善友&nbsp;&nbsp;&nbsp;&nbsp;导师最第一

时。王以此语尽书纸上。而封缄之。以齿印印之。作如是事毕。便即就尽。

尔时。太子及诸臣．宫人．婇女．国界人民。兴种种供养葬送。如王之法而阇维之。

尔时。诸臣欲立太子绍王位。中有一大臣。名曰阿[少/(兔-、)]罗陀。语诸臣曰。不得立太子为王。所以者何。大王阿育在时。本誓愿满十万亿金作诸功德。唯减四亿。不满十万。以是故。今舍阎浮提施与三宝。欲令满足。今是大地属于三宝。云何而立为王。

时。诸臣闻已。即送四亿诸金。送与寺中。即便立法益之子为王。名三波提。次复太子。名毗梨诃波低。为绍王位。毗梨诃波低太子。名曰毗梨诃西那。次绍王位。毗梨诃西那太子。名曰沸沙须摩。次绍王位。沸沙须摩太子。名曰沸沙蜜多罗。次绍王位。

时。沸沙蜜多罗问诸臣曰。我当作何等事。令我名德久存于世。

时。贤善诸臣信乐三宝者。启王言。阿育大王是王之前种姓。彼王在世。造立八万四千如来塔。复兴种种供养。此之名德。相传至今。王欲求此名者。当造立八万四千塔。及诸供养。

王言。大王阿育有大威德。能办此事。我不能作。更思余事。

中有恶臣。不信向者。启王言。世间二种法传世不灭。一者作善。二者作恶。大王阿育作诸善行。王今当行恶行。打坏八万四千塔。

时。王用佞臣语。即兴四兵众。往诣寺舍。坏诸塔寺。王先往鸡雀寺中。寺门前有石师子。即作师子吼。王闻之即大惊怖。非生兽之类。而能吼鸣。还入城中。如是再三。欲坏彼寺。

时。王呼诸比丘来。问诸比丘。使我坏塔为善。坏僧房为善。

比丘答曰。二不应行。王其欲坏者。宁坏僧房。勿坏佛塔。

时。王杀害比丘。及坏塔寺。如是渐渐至婆伽罗国。又复唱令。若有人能得沙门释子头来者。赏之千金。

尔时。彼国中有一阿罗汉。化作众多比丘头。与诸百姓。令送至于王所。令王库藏财宝竭尽。时。彼王闻阿罗汉作如是事。倍复嗔恚。欲杀彼阿罗汉。

时。彼罗汉入灭尽正受。王作无量方便。杀彼圣人。终不能得。入灭尽三昧力故。不伤其体。如是渐进至佛塔门边。

彼所塔中。有一鬼神。止住其中。守护佛塔。名曰牙齿。彼鬼神作是念。我是佛弟子。受持禁戒。不杀害众生。我今不能杀害于王。又复作念。有一神名曰为虫。行诸恶行。凶暴勇健。求索我女。我不与之。今者为护正法故。当嫁与彼。令其守护佛法。即呼彼神语言。我今嫁女与汝。然共立约誓。汝要当降伏此王。勿使兴诸恶行。坏灭正法。

时。王所有一大鬼神。名曰乌茶。威德具足。故彼神不奈王何。时。牙齿神作方便。今日王威势自然由此鬼神。我今诱诳共作亲厚。如是与彼神作知识。极作知识已。即将此神至于南方大海中。

时彼虫神排挡大山。推迮王上。及四兵众。无不死尽。众人唱言。快哉。快哉。是世人相传。名为快哉。彼王终亡。孔雀苗裔于此永终。是故世间富乐不足为贪。阿育大王有智之人。觉世无常。身命难保。五家财物亦如幻化。觉了彼法。勤行精进。作诸功德。乃至临终。系心三宝。念念不绝。无所吝惜。唯愿尽成阿耨多罗三藐三菩提。