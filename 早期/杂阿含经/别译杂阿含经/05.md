## 别译杂阿含经初诵卷第五

### （八四）<a name="84"></a>

如是我闻。一时佛在舍卫国祇树给孤独园。尔时有一婆罗门。往诣佛所。问讯佛已。在于佛前。而说偈言。

&nbsp;&nbsp;&nbsp;&nbsp;云何戒具足&nbsp;&nbsp;&nbsp;&nbsp;威仪不阙减

&nbsp;&nbsp;&nbsp;&nbsp;修习何等业&nbsp;&nbsp;&nbsp;&nbsp;成就何等法

&nbsp;&nbsp;&nbsp;&nbsp;而能得名为&nbsp;&nbsp;&nbsp;&nbsp;三明婆罗门

尔时世尊说偈答曰。

&nbsp;&nbsp;&nbsp;&nbsp;能知于宿命&nbsp;&nbsp;&nbsp;&nbsp;见天及恶趣

&nbsp;&nbsp;&nbsp;&nbsp;尽于生死有&nbsp;&nbsp;&nbsp;&nbsp;三通并三明

&nbsp;&nbsp;&nbsp;&nbsp;心得好解脱&nbsp;&nbsp;&nbsp;&nbsp;断欲及一切

&nbsp;&nbsp;&nbsp;&nbsp;成就上三明&nbsp;&nbsp;&nbsp;&nbsp;我名为三明

时婆罗门闻佛所说。踊跃欢喜。退坐而去。

### （八五）<a name="85"></a>

如是我闻。一时佛在舍卫国祇树给孤独园。尔时世尊晨朝着衣持钵。阿难从佛向舍卫城。时于粪聚窟中。见夫妻二人。年几老大。柱杖战栗。如老鹳雀。佛遥见已。告阿难言。汝见夫妻二人极为老朽在粪窟中不。阿难白佛言。唯然已见。佛告阿难。如斯老人。若年少时。在舍卫城中。应为第一长者。剃除须发。被服法衣。应得罗汉。若少年时。聚积财钱。应为第二长者。若出家者。剃除须发。被服法衣。应得阿那含。若第三时。聚集钱财。应为第三长者。剃除须发。被服法衣。应得须陀洹。如今老熟。亦不能聚财。不能精勤。亦不得上人法。

尔时世尊即说偈言。

&nbsp;&nbsp;&nbsp;&nbsp;少不修梵行&nbsp;&nbsp;&nbsp;&nbsp;亦不聚财宝

&nbsp;&nbsp;&nbsp;&nbsp;犹如老鹳雀&nbsp;&nbsp;&nbsp;&nbsp;迻止守空池

&nbsp;&nbsp;&nbsp;&nbsp;不修于梵行&nbsp;&nbsp;&nbsp;&nbsp;壮不聚财宝

&nbsp;&nbsp;&nbsp;&nbsp;念壮所好乐&nbsp;&nbsp;&nbsp;&nbsp;住立如曲弓

佛说是已。诸比丘闻佛所说。欢喜奉行。

### （八六）<a name="86"></a>

如是我闻。一时佛在舍卫国祇树给孤独园。尔时有一老婆罗门。年耆根熟。先于往日。多造众恶。极为粗弊。毁犯所禁。不信福善。不先作福。临终之时。无所依止。往诣佛所。问讯佛已。在一面坐。而白佛言。世尊。我于往日。多造众恶。极为粗弊。毁犯所禁。不能修福。又不修善。亦复不能先作福德。临终之时。无所依止。佛言。实如汝语。老婆罗门言。善哉瞿昙。当为我说。使我长夜获于安乐。得义得利。佛言。实如汝说。汝于往日。身口意业。不作善行。毁犯禁戒。不修福德。不能先造。临命终时。作所怙恃。汝于今者。实为衰老。先造众罪。所作粗恶。不造福业。不修善行。不能先造。可畏之时。所归依处。譬如有人。将欲死时。思愿逃避。入善舍宅。以自救护。如是之事。都不可得。是故今当身修善行。意口亦然。若三业善。临命之时。即是舍宅。可逃避处。

尔时世尊即说偈言。

&nbsp;&nbsp;&nbsp;&nbsp;人生寿命促&nbsp;&nbsp;&nbsp;&nbsp;必将付于死

&nbsp;&nbsp;&nbsp;&nbsp;衰老之所侵&nbsp;&nbsp;&nbsp;&nbsp;无有能救者

&nbsp;&nbsp;&nbsp;&nbsp;是以应畏死&nbsp;&nbsp;&nbsp;&nbsp;唯有入佛法

&nbsp;&nbsp;&nbsp;&nbsp;若修善法者&nbsp;&nbsp;&nbsp;&nbsp;是则归依处

佛说是已。第二经无差别。应求归依处。大人宜修善。第三长行别。偈则不同。偈言。

&nbsp;&nbsp;&nbsp;&nbsp;壮盛及衰老&nbsp;&nbsp;&nbsp;&nbsp;三时皆过去

&nbsp;&nbsp;&nbsp;&nbsp;余命既无几&nbsp;&nbsp;&nbsp;&nbsp;常为老所患

&nbsp;&nbsp;&nbsp;&nbsp;近到阎王际&nbsp;&nbsp;&nbsp;&nbsp;婆罗门欲生

&nbsp;&nbsp;&nbsp;&nbsp;二间无住处&nbsp;&nbsp;&nbsp;&nbsp;汝都无资粮

&nbsp;&nbsp;&nbsp;&nbsp;应作小明灯&nbsp;&nbsp;&nbsp;&nbsp;依凭于精勤

&nbsp;&nbsp;&nbsp;&nbsp;前除于诸使&nbsp;&nbsp;&nbsp;&nbsp;不复生老死

### （八七）<a name="87"></a>

如是我闻。一时佛在舍卫国祇树给孤独园。尔时有一老婆罗门。往至佛所。问讯佛已。在一面坐。白佛言。世尊。吾今朽迈。往昔已来。造作众恶。未曾作福。未更修善。又所不行离于怖畏救护之法。善哉瞿昙。为我说法。使我命终有所救护。屋宅归依逃避之处。佛告婆罗门。世间炽然。何谓炽然。谓老病死。以是之故。应身修善。口意亦然。汝都不修身口意善。汝今若能于身口意修于善者。即是汝之船济。乃至死时能为汝救护。为汝屋宅。为汝归依逃避之处。

尔时世尊即说偈言。

&nbsp;&nbsp;&nbsp;&nbsp;譬如失火家&nbsp;&nbsp;&nbsp;&nbsp;焚烧于屋宅

&nbsp;&nbsp;&nbsp;&nbsp;宜急出财宝&nbsp;&nbsp;&nbsp;&nbsp;以置无火处

&nbsp;&nbsp;&nbsp;&nbsp;生老病死火&nbsp;&nbsp;&nbsp;&nbsp;焚烧于众生

&nbsp;&nbsp;&nbsp;&nbsp;宜应修惠施&nbsp;&nbsp;&nbsp;&nbsp;赈众于贫穷

&nbsp;&nbsp;&nbsp;&nbsp;世间金宝等&nbsp;&nbsp;&nbsp;&nbsp;王贼水火侵

&nbsp;&nbsp;&nbsp;&nbsp;死时悉舍离&nbsp;&nbsp;&nbsp;&nbsp;无有随人者

&nbsp;&nbsp;&nbsp;&nbsp;施逐人不舍&nbsp;&nbsp;&nbsp;&nbsp;犹如坚牢藏

&nbsp;&nbsp;&nbsp;&nbsp;王贼及水火&nbsp;&nbsp;&nbsp;&nbsp;无能侵夺者

&nbsp;&nbsp;&nbsp;&nbsp;悭贪不布施&nbsp;&nbsp;&nbsp;&nbsp;是名常睡眠

&nbsp;&nbsp;&nbsp;&nbsp;修施济匮乏&nbsp;&nbsp;&nbsp;&nbsp;是名为觉悟

佛说是已。诸比丘闻佛所说。欢喜奉行。

### （八八）<a name="88"></a>

如是我闻。一时佛在舍卫国祇树给孤独园。尔时乌答摩纳往至佛所。问讯佛已在一面坐。而作是言。瞿昙。我如法乞财。供养父母。又以正理。使得乐处。正理供给。得大福不。佛言。如是供养实得大福。佛言。摩纳。不限汝也。一切如法乞财。又以正理供养父母。正理使乐。正理供给。获无量福。何以故。当知是人梵天即在其家。若正理供养父母。是阿阇梨即在其家。若能正理供养父母。正理得乐。一切皆遥敬其家。若能正理供养父母。正理使乐。正理供给。当知大天即在其家。若能正理供养父母。正理与乐供给。当知一切诸天即在其家。何以故。梵天王由正理供养父母故。得生梵世。若欲供养阿阇梨者。供养父母。即是阿阇梨。若欲礼拜。先应礼拜父母。若欲事火。先当供养父母。若欲事天。先当供养父母。即是供养诸天。

尔时世尊即说偈言。

&nbsp;&nbsp;&nbsp;&nbsp;梵天及火神&nbsp;&nbsp;&nbsp;&nbsp;阿阇梨诸天

&nbsp;&nbsp;&nbsp;&nbsp;若供养彼者&nbsp;&nbsp;&nbsp;&nbsp;应奉养二亲

&nbsp;&nbsp;&nbsp;&nbsp;今世得名誉&nbsp;&nbsp;&nbsp;&nbsp;来世生梵天

### （八九）<a name="89"></a>

如是我闻。一时佛在舍卫国祇树给孤独园。尔时有一摩纳。名优北伽。往诣佛所。稽首问讯。在一面坐。白佛言。世尊。婆罗门如法乞财。聚设大祀。教他设祀。如是之祀。为当作祀。为当不作。尔时世尊说偈答言。

&nbsp;&nbsp;&nbsp;&nbsp;马脂及人脂&nbsp;&nbsp;&nbsp;&nbsp;牛脂并美食

&nbsp;&nbsp;&nbsp;&nbsp;吸风开祀门&nbsp;&nbsp;&nbsp;&nbsp;此六名大祀

&nbsp;&nbsp;&nbsp;&nbsp;作业虽广大&nbsp;&nbsp;&nbsp;&nbsp;仙圣所毁呰

&nbsp;&nbsp;&nbsp;&nbsp;牂羊及羖羊&nbsp;&nbsp;&nbsp;&nbsp;牛王诸小牛

&nbsp;&nbsp;&nbsp;&nbsp;一切杀生类&nbsp;&nbsp;&nbsp;&nbsp;此不为正祀

&nbsp;&nbsp;&nbsp;&nbsp;如是是邪祀&nbsp;&nbsp;&nbsp;&nbsp;众圣所不过

&nbsp;&nbsp;&nbsp;&nbsp;若设正祀者&nbsp;&nbsp;&nbsp;&nbsp;终不恼群生

&nbsp;&nbsp;&nbsp;&nbsp;不害有生命&nbsp;&nbsp;&nbsp;&nbsp;设祀断诸有

&nbsp;&nbsp;&nbsp;&nbsp;是名为正祀&nbsp;&nbsp;&nbsp;&nbsp;若设如是祀

&nbsp;&nbsp;&nbsp;&nbsp;大仙必往彼&nbsp;&nbsp;&nbsp;&nbsp;施及祀场余

&nbsp;&nbsp;&nbsp;&nbsp;宜与彼应供&nbsp;&nbsp;&nbsp;&nbsp;清净心惠施

&nbsp;&nbsp;&nbsp;&nbsp;时施施何处&nbsp;&nbsp;&nbsp;&nbsp;当施胜福田

&nbsp;&nbsp;&nbsp;&nbsp;云何胜福田&nbsp;&nbsp;&nbsp;&nbsp;所谓修梵行

&nbsp;&nbsp;&nbsp;&nbsp;若能如是施&nbsp;&nbsp;&nbsp;&nbsp;斯名广大祀

&nbsp;&nbsp;&nbsp;&nbsp;设如是大祀&nbsp;&nbsp;&nbsp;&nbsp;以如法聚财

&nbsp;&nbsp;&nbsp;&nbsp;净水手自与&nbsp;&nbsp;&nbsp;&nbsp;若能如是施

&nbsp;&nbsp;&nbsp;&nbsp;诸天生信敬&nbsp;&nbsp;&nbsp;&nbsp;名为自他利

&nbsp;&nbsp;&nbsp;&nbsp;必获大果报&nbsp;&nbsp;&nbsp;&nbsp;如是设大祀

&nbsp;&nbsp;&nbsp;&nbsp;唯有智者能&nbsp;&nbsp;&nbsp;&nbsp;能生于净信

&nbsp;&nbsp;&nbsp;&nbsp;亦得心解脱&nbsp;&nbsp;&nbsp;&nbsp;恼害不能加

&nbsp;&nbsp;&nbsp;&nbsp;得世间众乐&nbsp;&nbsp;&nbsp;&nbsp;得生于胜处

&nbsp;&nbsp;&nbsp;&nbsp;是名为智者&nbsp;&nbsp;&nbsp;&nbsp;所设之大祀

佛说是已。优北伽摩纳闻佛所说。欢喜而去。

### （九○）<a name="90"></a>

如是我闻。一时佛在舍卫国祇树给孤独园。时有摩纳。名优北伽。往诣佛所。稽首问讯。在一面坐。白佛言。世尊。婆罗门如法乞财。聚敛大祀。教他设祀。如是之祀。为当作祀。为当不作。尔时世尊说偈答言。

&nbsp;&nbsp;&nbsp;&nbsp;施设大祀具&nbsp;&nbsp;&nbsp;&nbsp;不扰害群生

&nbsp;&nbsp;&nbsp;&nbsp;若能如是祀&nbsp;&nbsp;&nbsp;&nbsp;所作皆清净

&nbsp;&nbsp;&nbsp;&nbsp;是名祀深隐&nbsp;&nbsp;&nbsp;&nbsp;梵行者所受

&nbsp;&nbsp;&nbsp;&nbsp;现于世间中&nbsp;&nbsp;&nbsp;&nbsp;名闻极远者

&nbsp;&nbsp;&nbsp;&nbsp;远离于战诤&nbsp;&nbsp;&nbsp;&nbsp;如是祀可赞

&nbsp;&nbsp;&nbsp;&nbsp;诸佛所称善&nbsp;&nbsp;&nbsp;&nbsp;祀及祀之道

&nbsp;&nbsp;&nbsp;&nbsp;以清净惠施&nbsp;&nbsp;&nbsp;&nbsp;宜施彼应供

&nbsp;&nbsp;&nbsp;&nbsp;施时施何处&nbsp;&nbsp;&nbsp;&nbsp;斯名广大祀

&nbsp;&nbsp;&nbsp;&nbsp;诸天所信敬&nbsp;&nbsp;&nbsp;&nbsp;以如法聚财

&nbsp;&nbsp;&nbsp;&nbsp;净水手自与&nbsp;&nbsp;&nbsp;&nbsp;若能如是祀

&nbsp;&nbsp;&nbsp;&nbsp;名为自他利&nbsp;&nbsp;&nbsp;&nbsp;必获大果报

&nbsp;&nbsp;&nbsp;&nbsp;如是之大祀&nbsp;&nbsp;&nbsp;&nbsp;唯有智者能

&nbsp;&nbsp;&nbsp;&nbsp;能生于净信&nbsp;&nbsp;&nbsp;&nbsp;亦得心解脱

&nbsp;&nbsp;&nbsp;&nbsp;恼害不能加&nbsp;&nbsp;&nbsp;&nbsp;得世间最乐

&nbsp;&nbsp;&nbsp;&nbsp;得生于胜处&nbsp;&nbsp;&nbsp;&nbsp;名为有智者

佛说是已。优北伽闻佛所说。欢喜而去。

### （九一）<a name="91"></a>

如是我闻。一时佛在舍卫国祇树给孤独园。尔时有一摩纳。名曰佛移。往诣佛所。稽首问讯。在一面坐。白佛言。世尊。为有几法教在家人处于家中。得现报利。并得利乐。佛告摩纳。有四法。使在家人。得现世报。获利益乐。何谓为四。一能精勤。二能守护诸根。三得善知识。四正理养命。云何精勤。随所作业。家计资生。或为王臣。或为农夫。或复治生。或复牧人。随其所作。不惮劬劳。寒暑风雨。饥渴饱满。蚊虻蝇蜂。虽有勤苦。不舍作业。为成业故。终不休废。是名精勤。云何名为守护诸根。若族姓子。如法聚财。设有方计。不为王贼水火之所劫夺。怨憎之处悉不得侵。不生恶子。是名守护。云何名为近于善友。若族姓子。近于善友。而此善友资性贤良。终不奸盗。亦不放逸饮酒醉乱。吐出实言。不为欺诳。与如此人。共为亲友。未生忧恼能令不生。已生忧恼能使灭除。未生喜乐能使得生已生喜乐能使不失。是名善友。云何名为正理养命若族姓子。知其财物。量其多少。节其财用。入多于出。莫苟轻用。譬如有人食优昙果初食之时。树上甚多。既食之已醉眠七日。既醒悟已。方觉失果。宜处以理。奢俭得中。若有钱财。不能衣食。不能惠施。极自俭用。众人咸言。如此之人死如狗死。宜自筹量。不奢不俭。是名正理养命。摩纳复白佛言。修何等法。令在家人现受其利。后世得福。佛告摩纳。有四种法。能获福报。何谓为四。所谓信戒及施闻慧。云何名戒。能行不杀。乃至不饮酒。云何名施。施沙门婆罗门。师长父母。贫穷之者。乞与衣食床敷卧具。病瘦医药。种种所须。尽能惠与。名之为施。云何闻慧。如实知苦。知苦谛。如实知习。知习谛。如实知道。知道谛。如实知灭。知灭谛。是名闻慧具足。尔时世尊即说偈言。

&nbsp;&nbsp;&nbsp;&nbsp;精心修事业&nbsp;&nbsp;&nbsp;&nbsp;勤守护不失

&nbsp;&nbsp;&nbsp;&nbsp;亲近于善友&nbsp;&nbsp;&nbsp;&nbsp;能正理养命

&nbsp;&nbsp;&nbsp;&nbsp;信戒施闻慧&nbsp;&nbsp;&nbsp;&nbsp;除断于悭贪

&nbsp;&nbsp;&nbsp;&nbsp;若能如是者&nbsp;&nbsp;&nbsp;&nbsp;速获清净道

&nbsp;&nbsp;&nbsp;&nbsp;如是八种法&nbsp;&nbsp;&nbsp;&nbsp;能得现利喜

&nbsp;&nbsp;&nbsp;&nbsp;于未来之世&nbsp;&nbsp;&nbsp;&nbsp;亦得天上乐

佛说是已。佛移摩纳闻佛所说。欢喜奉行。

### （九二）<a name="92"></a>

如是我闻。一时佛在弥絺罗国庵婆罗园。尔时婆私吒婆罗门女。新丧第六子。为丧子故。心意错乱。裸形狂走。渐走不已。至弥絺罗庵婆罗园。尔时世尊与无央数大众围绕说法。时婆私吒婆罗门女遥见世尊。还得本心。惭愧蹲地。佛告阿难。与其郁多罗僧。汝可将来。我为说法。阿难受敕。即与郁多罗僧。婆私吒婆罗门女。寻取衣着。往诣佛所。头面礼足。尔时世尊为婆罗门女。宣种种法。示教利喜。如昔诸佛。为说法要。施论戒论。生天之论。欲为不净苦恼之本。出要为乐。

尔时世尊广为说法。知彼至心欲离盖缠。为说四谛苦习灭道。此婆私吒女。聪明解悟。闻法能持。譬如净白氎易受染色。婆私吒女即于坐上。见四真谛。见法到法。知法度疑彼岸。自已证法。不随他教。信不退转。于佛教法。得无所畏。即从坐起。合掌礼佛。白佛言。世尊。我今已得度于三恶。尽我形寿。归依三宝。为优婆夷。尽寿不杀。清净信向。不盗不邪淫。不妄语不饮酒。亦复如是。时彼妇女。闻法欢喜。礼佛而去。更于异时。婆私吒丧第七子。心不愁忧。亦不苦恼。亦不追念裸形狂走。

尔时其夫婆罗突逻阇说偈问言。

&nbsp;&nbsp;&nbsp;&nbsp;汝昔丧子时&nbsp;&nbsp;&nbsp;&nbsp;追念极荼毒

&nbsp;&nbsp;&nbsp;&nbsp;愁忆缠心情&nbsp;&nbsp;&nbsp;&nbsp;弥时不饮食

&nbsp;&nbsp;&nbsp;&nbsp;今者第七子&nbsp;&nbsp;&nbsp;&nbsp;遇患而命终

&nbsp;&nbsp;&nbsp;&nbsp;汝备为慈母&nbsp;&nbsp;&nbsp;&nbsp;何故不哀念

时婆私吒即便说偈答其夫言。

&nbsp;&nbsp;&nbsp;&nbsp;从无量劫来&nbsp;&nbsp;&nbsp;&nbsp;受身无涯际

&nbsp;&nbsp;&nbsp;&nbsp;由于恩爱故&nbsp;&nbsp;&nbsp;&nbsp;子孙不可计

&nbsp;&nbsp;&nbsp;&nbsp;处处皆受身&nbsp;&nbsp;&nbsp;&nbsp;丧失亦非一

&nbsp;&nbsp;&nbsp;&nbsp;生死旷路中&nbsp;&nbsp;&nbsp;&nbsp;受苦无穷已

&nbsp;&nbsp;&nbsp;&nbsp;我了于生死&nbsp;&nbsp;&nbsp;&nbsp;往来之所趣

&nbsp;&nbsp;&nbsp;&nbsp;是故于今者&nbsp;&nbsp;&nbsp;&nbsp;都无哀念情

其夫婆罗门复说偈言。

&nbsp;&nbsp;&nbsp;&nbsp;如汝所说者&nbsp;&nbsp;&nbsp;&nbsp;自昔未曾有

&nbsp;&nbsp;&nbsp;&nbsp;于谁得解悟&nbsp;&nbsp;&nbsp;&nbsp;而能忘所忧

时婆私吒复以偈答。

&nbsp;&nbsp;&nbsp;&nbsp;婆罗门当知&nbsp;&nbsp;&nbsp;&nbsp;往日三佛陀

&nbsp;&nbsp;&nbsp;&nbsp;于彼弥絺罗&nbsp;&nbsp;&nbsp;&nbsp;庵婆罗园中

&nbsp;&nbsp;&nbsp;&nbsp;说断一切苦&nbsp;&nbsp;&nbsp;&nbsp;并与尽苦道

&nbsp;&nbsp;&nbsp;&nbsp;修八圣道分&nbsp;&nbsp;&nbsp;&nbsp;安隐得涅槃

时婆罗门复说偈言。

&nbsp;&nbsp;&nbsp;&nbsp;我今亦欲诣&nbsp;&nbsp;&nbsp;&nbsp;庵婆罗园中

&nbsp;&nbsp;&nbsp;&nbsp;咨问彼世尊&nbsp;&nbsp;&nbsp;&nbsp;除我念子苦

时婆私吒复说偈言。

&nbsp;&nbsp;&nbsp;&nbsp;佛身真金色&nbsp;&nbsp;&nbsp;&nbsp;圆光遍一寻

&nbsp;&nbsp;&nbsp;&nbsp;永断众烦恼&nbsp;&nbsp;&nbsp;&nbsp;超度生死流

&nbsp;&nbsp;&nbsp;&nbsp;如是大导师&nbsp;&nbsp;&nbsp;&nbsp;能调伏一切

&nbsp;&nbsp;&nbsp;&nbsp;众生咸蒙化&nbsp;&nbsp;&nbsp;&nbsp;故号为真济

&nbsp;&nbsp;&nbsp;&nbsp;汝今宜速往&nbsp;&nbsp;&nbsp;&nbsp;诣彼世尊所

时婆罗门闻妇所说。欢喜踊跃。即时严驾。诣彼园中。遥见世尊。威光显赫。倍生恭敬。到已顶礼。在一面坐。尔时世尊以他心智。观察彼心。知其殷重。即时为说苦习灭道及八正道。如此等法。能至涅槃。

时婆罗门闻是法已。悟四真谛。已得见法。寻求出家。佛即听许。既出家已。修不放逸。于三夜中。具得三明。佛记彼人得阿罗汉。是故更名为善生也。已得三明。敕其御者婆罗提言。汝可乘于所驾宝车还归于家。语婆私吒。汝于我所。可生随喜。所以者何。佛今为我说四谛法。又蒙出家。获于三明。是故于我应生净信。时婆罗提乘车还家。时婆私吒见车已还。问御者言。彼婆罗门见于佛不。御者白言。婆罗门即于坐上。见四真谛。既见四谛。求索出家。佛听出家。得出家已。于三夜中。获阿罗汉。尔时其妇语御者言。汝今能传是善消息。当赐汝马及千金钱。御者白言。我今不用马及金钱。我欲愿往诣佛所听受妙法。

婆私吒言。汝若如是实为甚善。若汝出家速能获得阿罗汉道。婆私吒语其女言。汝善治家。受五欲乐。我欲出家。女孙陀利即白母言。我父尚能舍五欲乐。出家求道。我今亦当随而出家。离念兄弟眷恋之心。如大象去小象亦随。我亦如是。当随出家。执持瓦钵。而行乞食。我能修于易养之法。不作难养。婆私吒言。汝所欲者真为吉善。所愿必成。我今观汝不久必当得尽于欲离诸结使。时婆罗门婆罗阇婆私吒。并孙陀利。悉共相随。俱时出家。皆得尽于诸苦边际。

### （九三）<a name="93"></a>

如是我闻。一时佛在毗舍离国大林之中。尔时如来着衣持钵。入城乞食。食讫摄其衣钵。并复洗足。坐一树下。住于天住。时有一婆罗门。名郁凑罗突逻阇。失产乳牛。遍处推求。经于六日。不知牛处。次第求觅。趣大林中。遥见如来。在树下坐。容貌殊特。诸根寂定。心意恬静。获于最上调伏之意。如似金楼。威光赫然。见是事已。往诣佛所。即于佛前。而说偈言。

&nbsp;&nbsp;&nbsp;&nbsp;云何比丘乐独静&nbsp;&nbsp;&nbsp;&nbsp;如是思惟何所得

尔时世尊说偈答言。

&nbsp;&nbsp;&nbsp;&nbsp;我于诸得失&nbsp;&nbsp;&nbsp;&nbsp;都无有愁忧

&nbsp;&nbsp;&nbsp;&nbsp;汝莫谓于我&nbsp;&nbsp;&nbsp;&nbsp;与汝等无异

时婆罗门复说偈言。

&nbsp;&nbsp;&nbsp;&nbsp;此中真是梵住处&nbsp;&nbsp;&nbsp;&nbsp;实如比丘之所说

&nbsp;&nbsp;&nbsp;&nbsp;我欲论我家中事&nbsp;&nbsp;&nbsp;&nbsp;唯愿少听我所说

&nbsp;&nbsp;&nbsp;&nbsp;沙门汝今者&nbsp;&nbsp;&nbsp;&nbsp;宴坐林树间

&nbsp;&nbsp;&nbsp;&nbsp;亦无有失牛&nbsp;&nbsp;&nbsp;&nbsp;六日之忧苦

&nbsp;&nbsp;&nbsp;&nbsp;当知此沙门&nbsp;&nbsp;&nbsp;&nbsp;真为寂然乐

&nbsp;&nbsp;&nbsp;&nbsp;汝亦不种稻&nbsp;&nbsp;&nbsp;&nbsp;何忧于灌水

&nbsp;&nbsp;&nbsp;&nbsp;亦不忧稻穗&nbsp;&nbsp;&nbsp;&nbsp;有出不出者

&nbsp;&nbsp;&nbsp;&nbsp;如是等众苦&nbsp;&nbsp;&nbsp;&nbsp;汝今久舍离

&nbsp;&nbsp;&nbsp;&nbsp;亦不种胡麻&nbsp;&nbsp;&nbsp;&nbsp;又不恐荒秽

&nbsp;&nbsp;&nbsp;&nbsp;汝亦无如是&nbsp;&nbsp;&nbsp;&nbsp;耘耨之苦恼

&nbsp;&nbsp;&nbsp;&nbsp;当知彼沙门&nbsp;&nbsp;&nbsp;&nbsp;实为寂然乐

&nbsp;&nbsp;&nbsp;&nbsp;我家有草敷&nbsp;&nbsp;&nbsp;&nbsp;敷来经七月

&nbsp;&nbsp;&nbsp;&nbsp;中有众毒虫&nbsp;&nbsp;&nbsp;&nbsp;蝎螫生苦恼

&nbsp;&nbsp;&nbsp;&nbsp;汝无如是事&nbsp;&nbsp;&nbsp;&nbsp;沙门为快乐

&nbsp;&nbsp;&nbsp;&nbsp;汝无有七子&nbsp;&nbsp;&nbsp;&nbsp;[怡-台+龍]悷难教授

&nbsp;&nbsp;&nbsp;&nbsp;举贷负他债&nbsp;&nbsp;&nbsp;&nbsp;汝无如是事

&nbsp;&nbsp;&nbsp;&nbsp;沙门为快乐&nbsp;&nbsp;&nbsp;&nbsp;汝又无七女

&nbsp;&nbsp;&nbsp;&nbsp;或有产一子&nbsp;&nbsp;&nbsp;&nbsp;或有无子者

&nbsp;&nbsp;&nbsp;&nbsp;丧夫来归家&nbsp;&nbsp;&nbsp;&nbsp;无有如是事

&nbsp;&nbsp;&nbsp;&nbsp;当知沙门乐&nbsp;&nbsp;&nbsp;&nbsp;亦无诸债主

&nbsp;&nbsp;&nbsp;&nbsp;晨朝来至门&nbsp;&nbsp;&nbsp;&nbsp;债索所负者

&nbsp;&nbsp;&nbsp;&nbsp;无有如是事&nbsp;&nbsp;&nbsp;&nbsp;沙门为快乐

&nbsp;&nbsp;&nbsp;&nbsp;汝无有朽舍&nbsp;&nbsp;&nbsp;&nbsp;遍中诸空器

&nbsp;&nbsp;&nbsp;&nbsp;鼷鼠在中戏&nbsp;&nbsp;&nbsp;&nbsp;蹚触出音声

&nbsp;&nbsp;&nbsp;&nbsp;扰乱废我睡&nbsp;&nbsp;&nbsp;&nbsp;通夕不得眠

&nbsp;&nbsp;&nbsp;&nbsp;汝无有恶妇&nbsp;&nbsp;&nbsp;&nbsp;丑陋目黄睛

&nbsp;&nbsp;&nbsp;&nbsp;中夜强驱起&nbsp;&nbsp;&nbsp;&nbsp;日夕常骂詈

&nbsp;&nbsp;&nbsp;&nbsp;或说家寒苦&nbsp;&nbsp;&nbsp;&nbsp;或云负他债

&nbsp;&nbsp;&nbsp;&nbsp;沙门无此事&nbsp;&nbsp;&nbsp;&nbsp;当知为快乐

尔时世尊复说偈言。

&nbsp;&nbsp;&nbsp;&nbsp;婆罗门当知&nbsp;&nbsp;&nbsp;&nbsp;汝言为至诚

&nbsp;&nbsp;&nbsp;&nbsp;无贼偷我牛&nbsp;&nbsp;&nbsp;&nbsp;已经于六日

&nbsp;&nbsp;&nbsp;&nbsp;无有如斯事&nbsp;&nbsp;&nbsp;&nbsp;真实为快乐

&nbsp;&nbsp;&nbsp;&nbsp;我实无稻田&nbsp;&nbsp;&nbsp;&nbsp;而生乏水想

&nbsp;&nbsp;&nbsp;&nbsp;又不忧稻穗&nbsp;&nbsp;&nbsp;&nbsp;有出不出者

&nbsp;&nbsp;&nbsp;&nbsp;我无如是苦&nbsp;&nbsp;&nbsp;&nbsp;常知为快乐

&nbsp;&nbsp;&nbsp;&nbsp;我无胡麻田&nbsp;&nbsp;&nbsp;&nbsp;生草而荒秽

&nbsp;&nbsp;&nbsp;&nbsp;我无如是事&nbsp;&nbsp;&nbsp;&nbsp;真实名为乐

&nbsp;&nbsp;&nbsp;&nbsp;我实无草敷&nbsp;&nbsp;&nbsp;&nbsp;经历于七月

&nbsp;&nbsp;&nbsp;&nbsp;又无毒虫出&nbsp;&nbsp;&nbsp;&nbsp;蝎螫家眷苦

&nbsp;&nbsp;&nbsp;&nbsp;我无如是事&nbsp;&nbsp;&nbsp;&nbsp;真实为快乐

&nbsp;&nbsp;&nbsp;&nbsp;我无有七子&nbsp;&nbsp;&nbsp;&nbsp;[怡-台+龍]悷而难教

&nbsp;&nbsp;&nbsp;&nbsp;各自而债负&nbsp;&nbsp;&nbsp;&nbsp;为他所敦蹙

&nbsp;&nbsp;&nbsp;&nbsp;我又无七女&nbsp;&nbsp;&nbsp;&nbsp;或产不产者

&nbsp;&nbsp;&nbsp;&nbsp;丧夫还归家&nbsp;&nbsp;&nbsp;&nbsp;我无如此苦

&nbsp;&nbsp;&nbsp;&nbsp;我亦无债主&nbsp;&nbsp;&nbsp;&nbsp;晨朝来扣门

&nbsp;&nbsp;&nbsp;&nbsp;征索所负物&nbsp;&nbsp;&nbsp;&nbsp;又亦无朽舍

&nbsp;&nbsp;&nbsp;&nbsp;满中诸空器&nbsp;&nbsp;&nbsp;&nbsp;鼷鼠戏其中

&nbsp;&nbsp;&nbsp;&nbsp;蹚触出音声&nbsp;&nbsp;&nbsp;&nbsp;扰乱废我睡

&nbsp;&nbsp;&nbsp;&nbsp;竟宿不得眠&nbsp;&nbsp;&nbsp;&nbsp;亦无有恶妇

&nbsp;&nbsp;&nbsp;&nbsp;黄眼而丑陋&nbsp;&nbsp;&nbsp;&nbsp;中夜强驱起

&nbsp;&nbsp;&nbsp;&nbsp;日夕常骂詈&nbsp;&nbsp;&nbsp;&nbsp;或说家贫苦

&nbsp;&nbsp;&nbsp;&nbsp;或云负他债&nbsp;&nbsp;&nbsp;&nbsp;都无如斯苦

&nbsp;&nbsp;&nbsp;&nbsp;真实为快乐&nbsp;&nbsp;&nbsp;&nbsp;婆罗门当知

&nbsp;&nbsp;&nbsp;&nbsp;汝不断爱憎&nbsp;&nbsp;&nbsp;&nbsp;不得免是苦

&nbsp;&nbsp;&nbsp;&nbsp;断欲离诸爱&nbsp;&nbsp;&nbsp;&nbsp;然后得快乐

尔时世尊。为婆罗门。种种说法示教利喜。广说如上。乃至尽诸有结不受后有。时尊者郁凑罗突逻阇。得阿罗汉得解脱乐。踊跃欢喜。而说偈言。

&nbsp;&nbsp;&nbsp;&nbsp;今我极喜乐&nbsp;&nbsp;&nbsp;&nbsp;大仙所说法

&nbsp;&nbsp;&nbsp;&nbsp;闻法得解悟&nbsp;&nbsp;&nbsp;&nbsp;都无诸取舍

&nbsp;&nbsp;&nbsp;&nbsp;不虚见世尊&nbsp;&nbsp;&nbsp;&nbsp;遇佛获道果

### （九四）<a name="94"></a>

如是我闻。一时佛在娑罗婆罗门聚落。尔时世尊。于其晨朝。着衣持钵。欲入娑罗聚落乞食。有非时云起。天降于雨。如来避雨至彼聚落。时聚落中。婆罗门长者共集论处。遥见佛来咸作是言。剃发道人知何等法。佛闻其言即告之曰。汝婆罗门。有知法者不知法者。刹利居士。亦复如是。

尔时世尊。即说偈言。

&nbsp;&nbsp;&nbsp;&nbsp;终不于亲友&nbsp;&nbsp;&nbsp;&nbsp;令其生屈伏

&nbsp;&nbsp;&nbsp;&nbsp;王者亦不取&nbsp;&nbsp;&nbsp;&nbsp;不应伏者伏

&nbsp;&nbsp;&nbsp;&nbsp;妻不求夫伏&nbsp;&nbsp;&nbsp;&nbsp;父母衰老至

&nbsp;&nbsp;&nbsp;&nbsp;子应致敬养&nbsp;&nbsp;&nbsp;&nbsp;不宜生勃逆

&nbsp;&nbsp;&nbsp;&nbsp;无有众聚处&nbsp;&nbsp;&nbsp;&nbsp;而无贤良人

&nbsp;&nbsp;&nbsp;&nbsp;无有善丈夫&nbsp;&nbsp;&nbsp;&nbsp;而不说法语

&nbsp;&nbsp;&nbsp;&nbsp;断于贪嗔痴&nbsp;&nbsp;&nbsp;&nbsp;所说皆如法

时诸婆罗门言。汝善知婆罗门法。来入此众。即时敷座请佛就座。为我说法。我等乐听。尔时世尊。入其众中。坐其座上。为说种种法。示教利喜。而说偈言。

&nbsp;&nbsp;&nbsp;&nbsp;若默无所说&nbsp;&nbsp;&nbsp;&nbsp;莫知其愚智

&nbsp;&nbsp;&nbsp;&nbsp;要因于言说&nbsp;&nbsp;&nbsp;&nbsp;然后乃别知

&nbsp;&nbsp;&nbsp;&nbsp;若说妙法者&nbsp;&nbsp;&nbsp;&nbsp;说法趣涅槃

&nbsp;&nbsp;&nbsp;&nbsp;是以应言说&nbsp;&nbsp;&nbsp;&nbsp;炽然于法灯

&nbsp;&nbsp;&nbsp;&nbsp;已立仙圣幢&nbsp;&nbsp;&nbsp;&nbsp;皆由于言说

&nbsp;&nbsp;&nbsp;&nbsp;言说即圣幢&nbsp;&nbsp;&nbsp;&nbsp;是以不应嘿

佛说是已。从坐而去。

### （九五）<a name="95"></a>

如是我闻。一时佛游拘萨罗。尔时彼国有婆罗门。名曰天敬。其聚落中。有止客舍。尔时尊者优波摩那。为佛侍者止客舍中。如来于时。微患风动苦于背痛。尊者优婆摩那。着衣持钵。诣天敬婆罗门家。尔时天敬。在于门中剃发而坐。彼婆罗门遥见尊者。即说偈言。

&nbsp;&nbsp;&nbsp;&nbsp;落发服法衣&nbsp;&nbsp;&nbsp;&nbsp;手中执应器

&nbsp;&nbsp;&nbsp;&nbsp;住立我门侧&nbsp;&nbsp;&nbsp;&nbsp;将欲何所求

时尊者优波摩那以偈答言。

&nbsp;&nbsp;&nbsp;&nbsp;大罗汉善逝&nbsp;&nbsp;&nbsp;&nbsp;牟尼患背痛

&nbsp;&nbsp;&nbsp;&nbsp;须少燸药水&nbsp;&nbsp;&nbsp;&nbsp;故来从汝乞

时婆罗门。即取钵盛满苏油。黑石蜜一箧。燸药水一车。而以与之。尔时尊者。既得之已。赍诣佛所。即以此油并燸药水洗涂佛身。饮黑蜜浆背痛即愈。时天敬婆罗门。于后日朝。往诣佛所。问讯世尊在一面坐。尔时世尊。以偈问婆罗门言。

&nbsp;&nbsp;&nbsp;&nbsp;云何婆罗门&nbsp;&nbsp;&nbsp;&nbsp;行婆罗门法

&nbsp;&nbsp;&nbsp;&nbsp;施何获大果&nbsp;&nbsp;&nbsp;&nbsp;何者是施时

&nbsp;&nbsp;&nbsp;&nbsp;于何福田中&nbsp;&nbsp;&nbsp;&nbsp;获得于胜报

时婆罗门复以偈答言。

&nbsp;&nbsp;&nbsp;&nbsp;有多教学者&nbsp;&nbsp;&nbsp;&nbsp;多闻能总持

&nbsp;&nbsp;&nbsp;&nbsp;父母真正净&nbsp;&nbsp;&nbsp;&nbsp;颜容悉端严

&nbsp;&nbsp;&nbsp;&nbsp;如是等名为&nbsp;&nbsp;&nbsp;&nbsp;三明婆罗门

&nbsp;&nbsp;&nbsp;&nbsp;若施如斯处&nbsp;&nbsp;&nbsp;&nbsp;能获大果报

&nbsp;&nbsp;&nbsp;&nbsp;随时施衣食&nbsp;&nbsp;&nbsp;&nbsp;是名胜福田

时婆罗门复以偈问佛。

&nbsp;&nbsp;&nbsp;&nbsp;瞿昙说何种&nbsp;&nbsp;&nbsp;&nbsp;名为婆罗门

&nbsp;&nbsp;&nbsp;&nbsp;云何为三明&nbsp;&nbsp;&nbsp;&nbsp;施何得大果

&nbsp;&nbsp;&nbsp;&nbsp;何者是施时&nbsp;&nbsp;&nbsp;&nbsp;云何胜福田

尔时世尊以偈答言。

&nbsp;&nbsp;&nbsp;&nbsp;明知于三世&nbsp;&nbsp;&nbsp;&nbsp;见人天恶趣

&nbsp;&nbsp;&nbsp;&nbsp;得尽于生死&nbsp;&nbsp;&nbsp;&nbsp;并获诸神通

&nbsp;&nbsp;&nbsp;&nbsp;心智得解脱&nbsp;&nbsp;&nbsp;&nbsp;是谓为三明

&nbsp;&nbsp;&nbsp;&nbsp;施彼得大果&nbsp;&nbsp;&nbsp;&nbsp;是名胜福田

时天敬婆罗门。闻佛所说。欢喜而去。

### （九六）<a name="96"></a>

如是我闻。一时佛游拘萨罗国夜止娑罗林。尔时有一婆罗门。近林耕殖由晨行田。因到佛所。白佛言。世尊。我近林耕故乐此林。汝今亦乐此娑罗林。将非此中而耕种耶。时婆罗门。即说偈言。

&nbsp;&nbsp;&nbsp;&nbsp;汝将欲种殖&nbsp;&nbsp;&nbsp;&nbsp;而乐此林耶

&nbsp;&nbsp;&nbsp;&nbsp;无侣喜空寂&nbsp;&nbsp;&nbsp;&nbsp;以此林乐耶

尔时世尊说偈答曰。

&nbsp;&nbsp;&nbsp;&nbsp;我于斯林中&nbsp;&nbsp;&nbsp;&nbsp;都无有所作

&nbsp;&nbsp;&nbsp;&nbsp;拔断其根本&nbsp;&nbsp;&nbsp;&nbsp;一切尽枯摧

&nbsp;&nbsp;&nbsp;&nbsp;于林而无林&nbsp;&nbsp;&nbsp;&nbsp;已得出于林

&nbsp;&nbsp;&nbsp;&nbsp;我永弃所乐&nbsp;&nbsp;&nbsp;&nbsp;禅定断染着

时婆罗门复说偈言。

&nbsp;&nbsp;&nbsp;&nbsp;汝实名佛陀&nbsp;&nbsp;&nbsp;&nbsp;于诸世间尊

&nbsp;&nbsp;&nbsp;&nbsp;善能灭诸结&nbsp;&nbsp;&nbsp;&nbsp;离于诸畜积

&nbsp;&nbsp;&nbsp;&nbsp;世间之最上&nbsp;&nbsp;&nbsp;&nbsp;尽后有边际

&nbsp;&nbsp;&nbsp;&nbsp;汝倾欲华幢&nbsp;&nbsp;&nbsp;&nbsp;故号为世尊

婆罗门。说是偈已。欢喜而去。

### （九七）<a name="97"></a>

如是我闻。一时佛游拘萨罗国。在娑罗林。时有一婆罗门。去林不远。五百摩纳。从其受学。时彼婆罗门。每念世尊如来何时来游此林。当往咨问。释我疑滞。时婆罗门。遣诸摩纳。诣林采薪。欲以祀火。时诸摩纳。既至林已。见于如来。在树下坐。端正殊特。容貌和奕。如真金楼。晖光赫然。时诸摩纳。睹如来已。寻负薪归。白其师言。和上昔日。每思见佛。今者如来。近在此林。若欲见者。宜知是时。时婆罗门。闻是语已。即诣佛所。问讯起居。在一面坐。即说偈言。

&nbsp;&nbsp;&nbsp;&nbsp;深林极茂盛&nbsp;&nbsp;&nbsp;&nbsp;其中甚可畏

&nbsp;&nbsp;&nbsp;&nbsp;何故独宴坐&nbsp;&nbsp;&nbsp;&nbsp;修禅无惧心

&nbsp;&nbsp;&nbsp;&nbsp;又无众音乐&nbsp;&nbsp;&nbsp;&nbsp;可以娱自身

&nbsp;&nbsp;&nbsp;&nbsp;云何乐闲居&nbsp;&nbsp;&nbsp;&nbsp;实为未曾有

&nbsp;&nbsp;&nbsp;&nbsp;汝为求大梵&nbsp;&nbsp;&nbsp;&nbsp;世界自在主

&nbsp;&nbsp;&nbsp;&nbsp;为求于帝释&nbsp;&nbsp;&nbsp;&nbsp;三十三天尊

&nbsp;&nbsp;&nbsp;&nbsp;何故乐独处&nbsp;&nbsp;&nbsp;&nbsp;可畏深林中

&nbsp;&nbsp;&nbsp;&nbsp;常修于苦行&nbsp;&nbsp;&nbsp;&nbsp;将欲何所求

尔时世尊说偈答言。

&nbsp;&nbsp;&nbsp;&nbsp;著有所欲者&nbsp;&nbsp;&nbsp;&nbsp;多怀诸疑惑

&nbsp;&nbsp;&nbsp;&nbsp;于无数境界&nbsp;&nbsp;&nbsp;&nbsp;各各生染着

&nbsp;&nbsp;&nbsp;&nbsp;一切诸结使&nbsp;&nbsp;&nbsp;&nbsp;皆因无智起

&nbsp;&nbsp;&nbsp;&nbsp;我断无智根&nbsp;&nbsp;&nbsp;&nbsp;吐结欲埿干

&nbsp;&nbsp;&nbsp;&nbsp;悉断于志求&nbsp;&nbsp;&nbsp;&nbsp;亦无诸谄曲

&nbsp;&nbsp;&nbsp;&nbsp;于诸善法中&nbsp;&nbsp;&nbsp;&nbsp;证知得清净

&nbsp;&nbsp;&nbsp;&nbsp;正得无上道&nbsp;&nbsp;&nbsp;&nbsp;修禅离欲者

尔时婆罗门复说偈言。

&nbsp;&nbsp;&nbsp;&nbsp;我今稽首礼&nbsp;&nbsp;&nbsp;&nbsp;归依牟尼尊

&nbsp;&nbsp;&nbsp;&nbsp;于诸禅自在&nbsp;&nbsp;&nbsp;&nbsp;解悟无量觉

&nbsp;&nbsp;&nbsp;&nbsp;于天人中尊&nbsp;&nbsp;&nbsp;&nbsp;具三十二相

&nbsp;&nbsp;&nbsp;&nbsp;端正无与等&nbsp;&nbsp;&nbsp;&nbsp;犹彼雪山王

&nbsp;&nbsp;&nbsp;&nbsp;于林得解脱&nbsp;&nbsp;&nbsp;&nbsp;而不着于林

&nbsp;&nbsp;&nbsp;&nbsp;清净解脱者&nbsp;&nbsp;&nbsp;&nbsp;无生拔毒箭

&nbsp;&nbsp;&nbsp;&nbsp;如来所说法&nbsp;&nbsp;&nbsp;&nbsp;于诸论中上

&nbsp;&nbsp;&nbsp;&nbsp;言说最第一&nbsp;&nbsp;&nbsp;&nbsp;人中师子吼

&nbsp;&nbsp;&nbsp;&nbsp;敷演四真谛&nbsp;&nbsp;&nbsp;&nbsp;广度于一切

&nbsp;&nbsp;&nbsp;&nbsp;自离于大苦&nbsp;&nbsp;&nbsp;&nbsp;亦度诸群生

&nbsp;&nbsp;&nbsp;&nbsp;咸今得安乐&nbsp;&nbsp;&nbsp;&nbsp;愿为说此法

&nbsp;&nbsp;&nbsp;&nbsp;我今归命礼&nbsp;&nbsp;&nbsp;&nbsp;得度于彼岸

&nbsp;&nbsp;&nbsp;&nbsp;离诸怖畏者&nbsp;&nbsp;&nbsp;&nbsp;善来住此林

&nbsp;&nbsp;&nbsp;&nbsp;今我得值遇&nbsp;&nbsp;&nbsp;&nbsp;天人大导师

&nbsp;&nbsp;&nbsp;&nbsp;能除灭众生&nbsp;&nbsp;&nbsp;&nbsp;一切诸苦恼

尔时婆罗门。说是偈已。欢喜而去。

### （九八）<a name="98"></a>

如是我闻。一时佛游拘萨罗国。尔时世尊。止于孙陀利河岸。时彼岸侧。有住婆罗门。往诣佛所。问讯已讫。在一面坐。即白佛言。汝欲入此河中浴耶。佛问之曰。入此河浴有何利益。婆罗门言。今此河者古仙度处。若入洗浴能除众恶清净鲜洁。名为大吉。佛闻是已。即说偈言。

&nbsp;&nbsp;&nbsp;&nbsp;非彼孙陀利&nbsp;&nbsp;&nbsp;&nbsp;得闭及恒河

&nbsp;&nbsp;&nbsp;&nbsp;竭阇婆钵提&nbsp;&nbsp;&nbsp;&nbsp;入是诸河浴

&nbsp;&nbsp;&nbsp;&nbsp;终不能洗除&nbsp;&nbsp;&nbsp;&nbsp;已作之恶业

&nbsp;&nbsp;&nbsp;&nbsp;大力钵健提&nbsp;&nbsp;&nbsp;&nbsp;并与愚下劣

&nbsp;&nbsp;&nbsp;&nbsp;设共于中洗&nbsp;&nbsp;&nbsp;&nbsp;乃至百千年

&nbsp;&nbsp;&nbsp;&nbsp;终不能除恶&nbsp;&nbsp;&nbsp;&nbsp;烦恼之垢秽

&nbsp;&nbsp;&nbsp;&nbsp;若人心真净&nbsp;&nbsp;&nbsp;&nbsp;具戒常布萨

&nbsp;&nbsp;&nbsp;&nbsp;能修净业者&nbsp;&nbsp;&nbsp;&nbsp;常得具足戒

&nbsp;&nbsp;&nbsp;&nbsp;不杀及不盗&nbsp;&nbsp;&nbsp;&nbsp;不淫不妄语

&nbsp;&nbsp;&nbsp;&nbsp;能信罪福者&nbsp;&nbsp;&nbsp;&nbsp;终不嫉于他

&nbsp;&nbsp;&nbsp;&nbsp;法水澡尘垢&nbsp;&nbsp;&nbsp;&nbsp;宜于是处洗

&nbsp;&nbsp;&nbsp;&nbsp;虽于孙陀利&nbsp;&nbsp;&nbsp;&nbsp;竭阇等诸河

&nbsp;&nbsp;&nbsp;&nbsp;此皆是世水&nbsp;&nbsp;&nbsp;&nbsp;饮之及洗浴

&nbsp;&nbsp;&nbsp;&nbsp;不能除垢污&nbsp;&nbsp;&nbsp;&nbsp;并祛诸恶业

&nbsp;&nbsp;&nbsp;&nbsp;饮浴何用为&nbsp;&nbsp;&nbsp;&nbsp;实语而调顺

&nbsp;&nbsp;&nbsp;&nbsp;舍嗔不害物&nbsp;&nbsp;&nbsp;&nbsp;此是真净水

&nbsp;&nbsp;&nbsp;&nbsp;若入净戒河&nbsp;&nbsp;&nbsp;&nbsp;洗除诸尘劳

&nbsp;&nbsp;&nbsp;&nbsp;虽不除外秽&nbsp;&nbsp;&nbsp;&nbsp;能祛于内垢

&nbsp;&nbsp;&nbsp;&nbsp;凶崄残害者&nbsp;&nbsp;&nbsp;&nbsp;婴愚造诸恶

&nbsp;&nbsp;&nbsp;&nbsp;如是等不净&nbsp;&nbsp;&nbsp;&nbsp;秽污垢恶者

&nbsp;&nbsp;&nbsp;&nbsp;水正洗身垢&nbsp;&nbsp;&nbsp;&nbsp;不能除此恶

时婆罗门。闻佛所说赞言。善哉善哉。诚如所言。夫洗浴者。能除身垢。为恶业者。非洗能除。

### （九九）<a name="99"></a>

如是我闻。一时佛游拘萨罗孙陀利河岸。尔时世尊。新剃须发宿彼河岸。后夜早起以衣覆头。正身端坐系念在前。时彼河岸有祀火婆罗门。祀火之法。余应施与诸婆罗门。于天欲晓即持祀余。求婆罗门。欲以施之。过值于佛。尔时世尊。闻其行声。即发却覆。[口\*磬]咳出声。此婆罗门。既见佛已。而作是言。此非婆罗门。乃是剃发道人。寻欲回还。复作是念。夫剃发者。不必沙门。婆罗门中亦有剃发。我当至彼问其因缘所生种姓。时婆罗门。即至佛所问讯言。汝生何处。为姓何等。

尔时世尊。以偈答言。

&nbsp;&nbsp;&nbsp;&nbsp;不应问生处&nbsp;&nbsp;&nbsp;&nbsp;宜问其所行

&nbsp;&nbsp;&nbsp;&nbsp;微木能生火&nbsp;&nbsp;&nbsp;&nbsp;卑贱生贤达

&nbsp;&nbsp;&nbsp;&nbsp;亦生善调乘&nbsp;&nbsp;&nbsp;&nbsp;惭愧为善行

&nbsp;&nbsp;&nbsp;&nbsp;精勤自调顺&nbsp;&nbsp;&nbsp;&nbsp;度韦陀彼岸

&nbsp;&nbsp;&nbsp;&nbsp;定意收其心&nbsp;&nbsp;&nbsp;&nbsp;具足修梵行

&nbsp;&nbsp;&nbsp;&nbsp;晨朝应施与&nbsp;&nbsp;&nbsp;&nbsp;祠祀之遗余

&nbsp;&nbsp;&nbsp;&nbsp;汝今婆罗门&nbsp;&nbsp;&nbsp;&nbsp;若欲修福者

&nbsp;&nbsp;&nbsp;&nbsp;宜当速施与&nbsp;&nbsp;&nbsp;&nbsp;如是善丈夫

时婆罗门说偈答言。

&nbsp;&nbsp;&nbsp;&nbsp;我今遇善祀&nbsp;&nbsp;&nbsp;&nbsp;此处真祀火

&nbsp;&nbsp;&nbsp;&nbsp;我今观察汝&nbsp;&nbsp;&nbsp;&nbsp;实度韦陀岸

&nbsp;&nbsp;&nbsp;&nbsp;昔来祠祀残&nbsp;&nbsp;&nbsp;&nbsp;每施与余人

&nbsp;&nbsp;&nbsp;&nbsp;未曾得如汝&nbsp;&nbsp;&nbsp;&nbsp;胜妙可施处

婆罗门。即以此食。奉上世尊。佛不为受。即说偈言。

&nbsp;&nbsp;&nbsp;&nbsp;先无惠施情&nbsp;&nbsp;&nbsp;&nbsp;说法而后与

&nbsp;&nbsp;&nbsp;&nbsp;如斯之饮食&nbsp;&nbsp;&nbsp;&nbsp;不应为受取

&nbsp;&nbsp;&nbsp;&nbsp;常法封如是&nbsp;&nbsp;&nbsp;&nbsp;故我不应食

&nbsp;&nbsp;&nbsp;&nbsp;所以不受者&nbsp;&nbsp;&nbsp;&nbsp;为说法偈故

&nbsp;&nbsp;&nbsp;&nbsp;现诸大人等&nbsp;&nbsp;&nbsp;&nbsp;尽灭于烦恼

&nbsp;&nbsp;&nbsp;&nbsp;应以众饮食&nbsp;&nbsp;&nbsp;&nbsp;种种供养之

&nbsp;&nbsp;&nbsp;&nbsp;欲求福田者&nbsp;&nbsp;&nbsp;&nbsp;斯处亦应施

&nbsp;&nbsp;&nbsp;&nbsp;若欲为福者&nbsp;&nbsp;&nbsp;&nbsp;我即是福田

时婆罗门。重白佛言。今我此食当施与谁。佛言。我不见世间沙门婆罗门若天若魔若梵能受是食正理消化。无有是处。佛言。宜置于彼无虫水中。时婆罗门。受佛教已。即持置彼无虫水中烟炎俱起[淴-勿+(句-口+夕)][淴-勿+(句-口+夕)]作声。时婆罗门。见是事已。生大惊怖。身毛为竖。以惊惧故。更采取薪。以用祀火。尔时世尊。即到其所。而说偈言。

&nbsp;&nbsp;&nbsp;&nbsp;汝齐整薪燃&nbsp;&nbsp;&nbsp;&nbsp;谓为得清净

&nbsp;&nbsp;&nbsp;&nbsp;薄福无智人&nbsp;&nbsp;&nbsp;&nbsp;乃然于外火

&nbsp;&nbsp;&nbsp;&nbsp;婆罗门应当&nbsp;&nbsp;&nbsp;&nbsp;弃汝所燃火

&nbsp;&nbsp;&nbsp;&nbsp;宜修内心火&nbsp;&nbsp;&nbsp;&nbsp;炽然不断绝

&nbsp;&nbsp;&nbsp;&nbsp;增广如是火&nbsp;&nbsp;&nbsp;&nbsp;斯名为真祀

&nbsp;&nbsp;&nbsp;&nbsp;数数生信施&nbsp;&nbsp;&nbsp;&nbsp;汝应如是祀

&nbsp;&nbsp;&nbsp;&nbsp;汝今憍慢重&nbsp;&nbsp;&nbsp;&nbsp;非车所能载

&nbsp;&nbsp;&nbsp;&nbsp;嗔毒犹如烟&nbsp;&nbsp;&nbsp;&nbsp;亦如油投火

&nbsp;&nbsp;&nbsp;&nbsp;舌能炽恶言&nbsp;&nbsp;&nbsp;&nbsp;心为火伏藏

&nbsp;&nbsp;&nbsp;&nbsp;不能自调顺&nbsp;&nbsp;&nbsp;&nbsp;云何名丈夫

&nbsp;&nbsp;&nbsp;&nbsp;若以信为河&nbsp;&nbsp;&nbsp;&nbsp;戒为津济渡

&nbsp;&nbsp;&nbsp;&nbsp;如是清净水&nbsp;&nbsp;&nbsp;&nbsp;善人之所赞

&nbsp;&nbsp;&nbsp;&nbsp;若入信戒洗&nbsp;&nbsp;&nbsp;&nbsp;即汝毗陀咒

&nbsp;&nbsp;&nbsp;&nbsp;能灭众恶相&nbsp;&nbsp;&nbsp;&nbsp;得度于彼岸

&nbsp;&nbsp;&nbsp;&nbsp;以法用为池&nbsp;&nbsp;&nbsp;&nbsp;瞿昙真济渡

&nbsp;&nbsp;&nbsp;&nbsp;清洁之净水&nbsp;&nbsp;&nbsp;&nbsp;善丈夫所贵

&nbsp;&nbsp;&nbsp;&nbsp;诸能洗浴者&nbsp;&nbsp;&nbsp;&nbsp;毗陀功德人

&nbsp;&nbsp;&nbsp;&nbsp;身体不污湿&nbsp;&nbsp;&nbsp;&nbsp;得度于彼岸

&nbsp;&nbsp;&nbsp;&nbsp;实语调诸根&nbsp;&nbsp;&nbsp;&nbsp;隐藏于三业

&nbsp;&nbsp;&nbsp;&nbsp;具修于梵行&nbsp;&nbsp;&nbsp;&nbsp;忍惭愧最上

&nbsp;&nbsp;&nbsp;&nbsp;信向质直人&nbsp;&nbsp;&nbsp;&nbsp;斯是法洗浴

&nbsp;&nbsp;&nbsp;&nbsp;是故汝今者&nbsp;&nbsp;&nbsp;&nbsp;应当如是知

时婆罗门闻佛所说。弃事火具即起礼佛。合掌白言。唯愿听我于佛法中出家受具。得为比丘入于佛法修于梵行。佛即听许。令得出家受具足戒。时彼尊者。勤修克己专精独一。乐于闲静离于放逸。不乐亲近出家在家。所以者何。此族姓子。剃除须发服于法衣。正信出家。为修无上梵行。现在知见自身证故。时此比丘。修集定慧。得罗汉果。尽诸有漏。梵行已立。所作已办。不受后有。

### （一○○）<a name="100"></a>

如是我闻。一时佛在舍卫国祇树给孤独园。尔时有一髻发婆罗突逻阇婆罗门。往诣佛所。问讯已讫。在一面坐。即说偈言。

&nbsp;&nbsp;&nbsp;&nbsp;外发悉被髻&nbsp;&nbsp;&nbsp;&nbsp;内有髻发不

&nbsp;&nbsp;&nbsp;&nbsp;世间发所髻&nbsp;&nbsp;&nbsp;&nbsp;谁有能除者

尔时世尊复说偈言。

&nbsp;&nbsp;&nbsp;&nbsp;明智竖立戒&nbsp;&nbsp;&nbsp;&nbsp;心修于智慧

&nbsp;&nbsp;&nbsp;&nbsp;专精能勤学&nbsp;&nbsp;&nbsp;&nbsp;年少除髻发

时婆罗门复说偈言。

&nbsp;&nbsp;&nbsp;&nbsp;外发悉被髻&nbsp;&nbsp;&nbsp;&nbsp;内有髻发不

&nbsp;&nbsp;&nbsp;&nbsp;世间发所髻&nbsp;&nbsp;&nbsp;&nbsp;谁能断除者

尔时世尊复说偈言。

&nbsp;&nbsp;&nbsp;&nbsp;眼耳鼻舌身&nbsp;&nbsp;&nbsp;&nbsp;及与于意法

&nbsp;&nbsp;&nbsp;&nbsp;名色都无余&nbsp;&nbsp;&nbsp;&nbsp;心意尽灭度

&nbsp;&nbsp;&nbsp;&nbsp;若能如是者&nbsp;&nbsp;&nbsp;&nbsp;断除于髻发

&nbsp;&nbsp;&nbsp;&nbsp;旃陀、婆私吒&nbsp;&nbsp;&nbsp;&nbsp;失牛、讲集处

&nbsp;&nbsp;&nbsp;&nbsp;天敬娑罗林&nbsp;&nbsp;&nbsp;&nbsp;聚薪、二孙陀

&nbsp;&nbsp;&nbsp;&nbsp;一髻发为十