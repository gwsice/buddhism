## 别译杂阿含经卷第十二

### （二四四）<a name="244"></a>

如是我闻。一时佛游摩竭提国。将欲向彼崛默夜叉宫中。时崛默夜叉往诣佛所。顶礼佛足在一面坐。白佛言。世尊。唯愿如来及比丘僧。于今日夜在我宫宿。尔时世尊默然许之。时崛默夜叉为欲安置佛徒众故。即时化作五百宫殿。床敷卧具皆悉备足。又复化作五百火炉。中火炽然都无烟气。请佛诣宫奉以上房。五百比丘以次取房。尔时如来入房坐已。崛默夜叉在一面立。而说偈言。

&nbsp;&nbsp;&nbsp;&nbsp;得正忆念乐&nbsp;&nbsp;&nbsp;&nbsp;忆念正亦乐

&nbsp;&nbsp;&nbsp;&nbsp;志念常不忘&nbsp;&nbsp;&nbsp;&nbsp;正念得安眠

&nbsp;&nbsp;&nbsp;&nbsp;正念得贤乐&nbsp;&nbsp;&nbsp;&nbsp;不害不杖捶

&nbsp;&nbsp;&nbsp;&nbsp;不胜亦不负&nbsp;&nbsp;&nbsp;&nbsp;于一切众生

&nbsp;&nbsp;&nbsp;&nbsp;普皆生慈愍&nbsp;&nbsp;&nbsp;&nbsp;离一切怨憎

&nbsp;&nbsp;&nbsp;&nbsp;斯乃为大乐&nbsp;&nbsp;&nbsp;&nbsp;更无有过者

时崛默夜叉说此偈已。欢喜顶礼而还。

### （二四五）<a name="245"></a>

如是我闻。一时佛在白山。尔时尊者象护为佛侍者。于时世尊夜中经行。天降微雨电光晃曜。时天帝释即便化作琉璃宝堂以覆佛上。作是事已。来诣佛所顶礼佛足。如来经行犹未休止。时彼国人若小儿啼泣不时止者。辄以薄俱罗鬼而以恐之。然诸佛常法。师不入室。弟子不得在前入房而先眠睡。尔时象护作是心念。今夜既久世尊不眠。我当作薄俱罗鬼恐其令眠。作斯念已。寻便反被俱执至经行道头。而语佛言。沙门沙门。薄俱罗鬼来。尔时佛告象护。汝甚愚痴。以薄俱罗鬼恐怖于我。汝宁不知如来久断惊惧毛竖一切畏耶。时释提桓因见闻是已。白佛言。世尊。佛法之中亦有如是出家人也。佛告天帝。憍尸迦。瞿昙种姓极为宽廓多所容纳。如是之人。不久亦当得清净法。尔时世尊。即说偈言。

&nbsp;&nbsp;&nbsp;&nbsp;若于自己法&nbsp;&nbsp;&nbsp;&nbsp;具行婆罗门

&nbsp;&nbsp;&nbsp;&nbsp;到于彼岸者&nbsp;&nbsp;&nbsp;&nbsp;尽诸有结漏

&nbsp;&nbsp;&nbsp;&nbsp;若于自己法&nbsp;&nbsp;&nbsp;&nbsp;具行婆罗门

&nbsp;&nbsp;&nbsp;&nbsp;名到于彼岸&nbsp;&nbsp;&nbsp;&nbsp;观诸受灭没

&nbsp;&nbsp;&nbsp;&nbsp;若于自己法&nbsp;&nbsp;&nbsp;&nbsp;具行婆罗门

&nbsp;&nbsp;&nbsp;&nbsp;到于彼岸者&nbsp;&nbsp;&nbsp;&nbsp;观因之尽没

&nbsp;&nbsp;&nbsp;&nbsp;若于自己法&nbsp;&nbsp;&nbsp;&nbsp;具行婆罗门

&nbsp;&nbsp;&nbsp;&nbsp;能度于彼岸&nbsp;&nbsp;&nbsp;&nbsp;观结使寂灭

&nbsp;&nbsp;&nbsp;&nbsp;若于自己法&nbsp;&nbsp;&nbsp;&nbsp;具行婆罗门

&nbsp;&nbsp;&nbsp;&nbsp;度于彼岸者&nbsp;&nbsp;&nbsp;&nbsp;观生老病死

&nbsp;&nbsp;&nbsp;&nbsp;若于自己法&nbsp;&nbsp;&nbsp;&nbsp;具行婆罗门

&nbsp;&nbsp;&nbsp;&nbsp;度于彼岸者&nbsp;&nbsp;&nbsp;&nbsp;能度毗舍阇

&nbsp;&nbsp;&nbsp;&nbsp;薄俱罗彼岸

尔时帝释闻佛所说。欢喜顶礼还于天宫。

### （二四六）<a name="246"></a>

尔时尊者阿那律从佛游行。至彼摩竭提国鬼子母宫。时阿那律中夜早起。正身端坐诵法句偈及波罗延大德之偈。又复高声诵习其义及修多罗等。时鬼子母所爱小子。字宾伽罗。啼泣堕泪。时鬼子母慰抚子言。道人诵经汝莫啼泣。即说偈言。

&nbsp;&nbsp;&nbsp;&nbsp;汝宾伽罗止尔声&nbsp;&nbsp;&nbsp;&nbsp;听道人诵法句偈

&nbsp;&nbsp;&nbsp;&nbsp;听是偈已除破戒&nbsp;&nbsp;&nbsp;&nbsp;获得清净能守禁

&nbsp;&nbsp;&nbsp;&nbsp;汝宾伽罗止尔声&nbsp;&nbsp;&nbsp;&nbsp;听道人诵法句偈

&nbsp;&nbsp;&nbsp;&nbsp;听是偈已得不杀&nbsp;&nbsp;&nbsp;&nbsp;汝宾伽罗止尔声

&nbsp;&nbsp;&nbsp;&nbsp;听道人诵法句偈&nbsp;&nbsp;&nbsp;&nbsp;听是偈已得实语

&nbsp;&nbsp;&nbsp;&nbsp;汝宾伽罗止尔声&nbsp;&nbsp;&nbsp;&nbsp;听道人诵法句偈

&nbsp;&nbsp;&nbsp;&nbsp;听是偈已离鬼胎&nbsp;&nbsp;&nbsp;&nbsp;是故汝应止啼声

### （二四七）<a name="247"></a>

如是我闻。一时佛在摩竭提国富那婆修夜叉母宫。佛于其夜在彼宫宿。其子夜叉婆修。及女优怛罗。夜中啼泣。其母尔时慰抚男女欲令不啼。即说偈言。

&nbsp;&nbsp;&nbsp;&nbsp;富那婆修&nbsp;&nbsp;&nbsp;&nbsp;及优怛罗

&nbsp;&nbsp;&nbsp;&nbsp;汝等今者&nbsp;&nbsp;&nbsp;&nbsp;宜止啼声

&nbsp;&nbsp;&nbsp;&nbsp;佛之世雄&nbsp;&nbsp;&nbsp;&nbsp;所说法要

&nbsp;&nbsp;&nbsp;&nbsp;使我得闻&nbsp;&nbsp;&nbsp;&nbsp;非父非母

&nbsp;&nbsp;&nbsp;&nbsp;能脱苦恼&nbsp;&nbsp;&nbsp;&nbsp;唯有世尊

&nbsp;&nbsp;&nbsp;&nbsp;善巧说法&nbsp;&nbsp;&nbsp;&nbsp;能令闻者

&nbsp;&nbsp;&nbsp;&nbsp;永离诸苦&nbsp;&nbsp;&nbsp;&nbsp;一切众生

&nbsp;&nbsp;&nbsp;&nbsp;随于欲流&nbsp;&nbsp;&nbsp;&nbsp;没生死海

&nbsp;&nbsp;&nbsp;&nbsp;我欲听法&nbsp;&nbsp;&nbsp;&nbsp;断斯欲流

&nbsp;&nbsp;&nbsp;&nbsp;富那婆修&nbsp;&nbsp;&nbsp;&nbsp;及优怛罗

&nbsp;&nbsp;&nbsp;&nbsp;是故汝等&nbsp;&nbsp;&nbsp;&nbsp;宜应默然

时富那婆修。即说偈言。

&nbsp;&nbsp;&nbsp;&nbsp;我今随母教&nbsp;&nbsp;&nbsp;&nbsp;更不生音声

&nbsp;&nbsp;&nbsp;&nbsp;小妹优怛罗&nbsp;&nbsp;&nbsp;&nbsp;尔今亦默然

&nbsp;&nbsp;&nbsp;&nbsp;愿听彼沙门&nbsp;&nbsp;&nbsp;&nbsp;说于微妙法

&nbsp;&nbsp;&nbsp;&nbsp;佛于摩竭提&nbsp;&nbsp;&nbsp;&nbsp;人中最为上

&nbsp;&nbsp;&nbsp;&nbsp;广为诸众生&nbsp;&nbsp;&nbsp;&nbsp;演说断苦法

&nbsp;&nbsp;&nbsp;&nbsp;说苦能生苦&nbsp;&nbsp;&nbsp;&nbsp;说苦出要道

&nbsp;&nbsp;&nbsp;&nbsp;说贤圣八道&nbsp;&nbsp;&nbsp;&nbsp;安隐趣涅槃

&nbsp;&nbsp;&nbsp;&nbsp;善哉闻沙门&nbsp;&nbsp;&nbsp;&nbsp;所说法之要

母以偈答。

&nbsp;&nbsp;&nbsp;&nbsp;汝是知见者&nbsp;&nbsp;&nbsp;&nbsp;所说称我心

&nbsp;&nbsp;&nbsp;&nbsp;汝善赞叹彼&nbsp;&nbsp;&nbsp;&nbsp;世间之导师

&nbsp;&nbsp;&nbsp;&nbsp;以汝等默故&nbsp;&nbsp;&nbsp;&nbsp;令我见四谛

&nbsp;&nbsp;&nbsp;&nbsp;优怛罗后时&nbsp;&nbsp;&nbsp;&nbsp;亦当见四谛

### （二四八）<a name="248"></a>

如是我闻。一时佛游摩竭提国。至摩尼行夜叉宫。时摩尼行夜叉共诸夜叉。不在己宫集于余处。有一女人。持好香华并赍美酒。来至于此夜叉宫中。尔时世尊处彼宫坐诸根寂定。时此女人见于如来在宫中坐。颜色悦豫志意湛然。诸根寂定得上调心。譬如金楼。见斯事已。即生此念。我于今者便为现见摩尼行夜叉。时此女人前礼佛足而说偈言。

&nbsp;&nbsp;&nbsp;&nbsp;汝实应供养&nbsp;&nbsp;&nbsp;&nbsp;请与我所愿

&nbsp;&nbsp;&nbsp;&nbsp;使汝得贤善&nbsp;&nbsp;&nbsp;&nbsp;此摩竭提人

&nbsp;&nbsp;&nbsp;&nbsp;咸从汝求愿&nbsp;&nbsp;&nbsp;&nbsp;汝常称其心

&nbsp;&nbsp;&nbsp;&nbsp;能与福庆祐&nbsp;&nbsp;&nbsp;&nbsp;汝今称我愿

&nbsp;&nbsp;&nbsp;&nbsp;令我现在乐&nbsp;&nbsp;&nbsp;&nbsp;来世得生天

尔时世尊以偈答曰。

&nbsp;&nbsp;&nbsp;&nbsp;汝慎莫放逸&nbsp;&nbsp;&nbsp;&nbsp;而生于憍慢

&nbsp;&nbsp;&nbsp;&nbsp;常当乐信戒&nbsp;&nbsp;&nbsp;&nbsp;汝当自化度

&nbsp;&nbsp;&nbsp;&nbsp;请求摩尼行&nbsp;&nbsp;&nbsp;&nbsp;彼将何所为

&nbsp;&nbsp;&nbsp;&nbsp;未若汝自修&nbsp;&nbsp;&nbsp;&nbsp;生天之业缘

时彼女人闻斯偈已。复作是念。彼必不是摩尼夜叉。乃是瞿昙沙门。即此女人寻以香花酒瓶屏于一处。顶礼佛足合掌向佛。而说偈言。

&nbsp;&nbsp;&nbsp;&nbsp;云何能获得&nbsp;&nbsp;&nbsp;&nbsp;现乐后生天

&nbsp;&nbsp;&nbsp;&nbsp;趣向于何事&nbsp;&nbsp;&nbsp;&nbsp;能得受快乐

&nbsp;&nbsp;&nbsp;&nbsp;当作何业行&nbsp;&nbsp;&nbsp;&nbsp;我今问瞿昙

&nbsp;&nbsp;&nbsp;&nbsp;云何今得乐&nbsp;&nbsp;&nbsp;&nbsp;命终得生天

&nbsp;&nbsp;&nbsp;&nbsp;施与调诸根&nbsp;&nbsp;&nbsp;&nbsp;能生于快乐

&nbsp;&nbsp;&nbsp;&nbsp;正见贤善俱&nbsp;&nbsp;&nbsp;&nbsp;亲近于沙门

&nbsp;&nbsp;&nbsp;&nbsp;正命自活者&nbsp;&nbsp;&nbsp;&nbsp;何用生于彼

&nbsp;&nbsp;&nbsp;&nbsp;三十三天中&nbsp;&nbsp;&nbsp;&nbsp;彼即苦罗网

&nbsp;&nbsp;&nbsp;&nbsp;汝除于欲爱&nbsp;&nbsp;&nbsp;&nbsp;至心听我说

&nbsp;&nbsp;&nbsp;&nbsp;我今当为汝&nbsp;&nbsp;&nbsp;&nbsp;说无尘垢法

&nbsp;&nbsp;&nbsp;&nbsp;汝诸夜叉众&nbsp;&nbsp;&nbsp;&nbsp;善哉听甘露

尔时世尊。即为说法示教利喜。如诸佛法。说施论戒论生天之论。欲为不净出世为要。佛知其心志意调顺。为说四谛苦集灭道。女人意聪闻法信悟。如新净氎易受染色。即于座上见四圣谛法。知法逮得于法。尽法崖底断于疑网。渡疑彼岸不随于他。即起礼佛合掌而言。世尊。我已得出。我已得出。我尽形寿归依三宝成就不杀。时此女人闻法欢喜。顶礼而去。

### （二四九）<a name="249"></a>

如是我闻。一时佛游摩竭提国。至箭毛夜叉宫于夜止宿。时箭毛夜叉与诸夜叉余处聚会。不在宫中。时箭毛同伴其名为炙。此炙夜叉见佛在于箭毛舍中。诣箭毛夜叉所。而语之言。汝得大利。如来至真等正觉。今在汝宫于中止宿。箭毛夜叉言。彼云何在我宫宿。时夜叉复语之言。彼虽人类实是如来至真等正觉。箭毛复言。我今还宫足自别知。为是如来至真等正觉为非是耶。箭毛夜叉聚会既讫。寻还己宫。以身欲触佛佛身转远。即问佛言。沙门。今者为惊惧耶。佛言。我不畏。汝触极恶。箭毛复言。沙门。我今问难。汝若解释甚善无量。若不答我当破汝心。令热沸血从面而出。又拔汝膊掷置婆耆河岸。佛言。我不见世间若天魔梵沙门婆罗门。有能令我心意颠倒。破我之心面出沸血。能拔我膊掷置于彼婆耆岸者。尔时箭毛。即说偈言。

&nbsp;&nbsp;&nbsp;&nbsp;贪欲嗔恚&nbsp;&nbsp;&nbsp;&nbsp;以何为本

&nbsp;&nbsp;&nbsp;&nbsp;乐及不乐&nbsp;&nbsp;&nbsp;&nbsp;怖畏毛竖

&nbsp;&nbsp;&nbsp;&nbsp;为是何耶&nbsp;&nbsp;&nbsp;&nbsp;彼意觉者

&nbsp;&nbsp;&nbsp;&nbsp;住在何处&nbsp;&nbsp;&nbsp;&nbsp;婴孩小儿

&nbsp;&nbsp;&nbsp;&nbsp;云何生便&nbsp;&nbsp;&nbsp;&nbsp;知捉于乳

尔时世尊以偈答曰。

&nbsp;&nbsp;&nbsp;&nbsp;爱从以我生&nbsp;&nbsp;&nbsp;&nbsp;如尼拘陀树

&nbsp;&nbsp;&nbsp;&nbsp;欲爱随所著&nbsp;&nbsp;&nbsp;&nbsp;亦如摩楼多

&nbsp;&nbsp;&nbsp;&nbsp;缠缚尼拘树&nbsp;&nbsp;&nbsp;&nbsp;夜叉应当知

&nbsp;&nbsp;&nbsp;&nbsp;若知其根本&nbsp;&nbsp;&nbsp;&nbsp;必能舍弃离

&nbsp;&nbsp;&nbsp;&nbsp;如彼根本者&nbsp;&nbsp;&nbsp;&nbsp;能度生死海

&nbsp;&nbsp;&nbsp;&nbsp;度于有驶流&nbsp;&nbsp;&nbsp;&nbsp;更不受后有

时箭毛夜叉闻佛所说。心开意解欢喜踊跃。即受三归。

### （二五○）<a name="250"></a>

如是我闻。一时佛在舍卫国祇树给孤独园。尔时优婆夷有一男儿。受持八戒于戒有缺。以犯戒故鬼着而狂。时优婆夷。即说偈言。

&nbsp;&nbsp;&nbsp;&nbsp;十四十五日&nbsp;&nbsp;&nbsp;&nbsp;及以月八日

&nbsp;&nbsp;&nbsp;&nbsp;如来神足月&nbsp;&nbsp;&nbsp;&nbsp;清净持八戒

&nbsp;&nbsp;&nbsp;&nbsp;修行不缺减&nbsp;&nbsp;&nbsp;&nbsp;鬼神不扰乱

&nbsp;&nbsp;&nbsp;&nbsp;我从罗汉所&nbsp;&nbsp;&nbsp;&nbsp;得闻如是事

时有夜叉。而说偈言。

&nbsp;&nbsp;&nbsp;&nbsp;十四十五日&nbsp;&nbsp;&nbsp;&nbsp;及以月八日

&nbsp;&nbsp;&nbsp;&nbsp;神足月斋日&nbsp;&nbsp;&nbsp;&nbsp;持戒不毁缺

&nbsp;&nbsp;&nbsp;&nbsp;具受八支斋&nbsp;&nbsp;&nbsp;&nbsp;鬼神不扰乱

&nbsp;&nbsp;&nbsp;&nbsp;汝于罗汉所&nbsp;&nbsp;&nbsp;&nbsp;所闻皆称实

&nbsp;&nbsp;&nbsp;&nbsp;我今必当放&nbsp;&nbsp;&nbsp;&nbsp;夜叉作是语

&nbsp;&nbsp;&nbsp;&nbsp;毁戒鬼扰弄&nbsp;&nbsp;&nbsp;&nbsp;若有所毁缺

&nbsp;&nbsp;&nbsp;&nbsp;现在鬼神恼&nbsp;&nbsp;&nbsp;&nbsp;将来获恶果

&nbsp;&nbsp;&nbsp;&nbsp;受戒如执刀&nbsp;&nbsp;&nbsp;&nbsp;急缓俱能伤

&nbsp;&nbsp;&nbsp;&nbsp;智者须菩提&nbsp;&nbsp;&nbsp;&nbsp;得中则无害

&nbsp;&nbsp;&nbsp;&nbsp;不持法沙门&nbsp;&nbsp;&nbsp;&nbsp;后受地狱苦

&nbsp;&nbsp;&nbsp;&nbsp;如彼拙用刀&nbsp;&nbsp;&nbsp;&nbsp;必伤于其手

&nbsp;&nbsp;&nbsp;&nbsp;善捉者不伤&nbsp;&nbsp;&nbsp;&nbsp;能护沙门法

&nbsp;&nbsp;&nbsp;&nbsp;后必得涅槃&nbsp;&nbsp;&nbsp;&nbsp;夜叉捉儿竟

&nbsp;&nbsp;&nbsp;&nbsp;捉已寻复放&nbsp;&nbsp;&nbsp;&nbsp;时彼优婆夷

&nbsp;&nbsp;&nbsp;&nbsp;寻语其子言&nbsp;&nbsp;&nbsp;&nbsp;汝今当听我

&nbsp;&nbsp;&nbsp;&nbsp;夜叉之所说&nbsp;&nbsp;&nbsp;&nbsp;诸有迟缓业

&nbsp;&nbsp;&nbsp;&nbsp;梵行不清净&nbsp;&nbsp;&nbsp;&nbsp;邪命并谄曲

&nbsp;&nbsp;&nbsp;&nbsp;彼不成大果&nbsp;&nbsp;&nbsp;&nbsp;譬如拙用刀

&nbsp;&nbsp;&nbsp;&nbsp;必自伤害手&nbsp;&nbsp;&nbsp;&nbsp;善持沙门法

&nbsp;&nbsp;&nbsp;&nbsp;后必近涅槃&nbsp;&nbsp;&nbsp;&nbsp;如似善捉刀

&nbsp;&nbsp;&nbsp;&nbsp;不自伤其手

尔时优婆夷为子种种说是法已。其子寻即生于厌恶。既厌恶已便求出家。剃除须发即着法服。年少出家不能深乐出家之法。以不乐故便还归家。时优婆夷遥见子来举手大唤。而说偈言。

&nbsp;&nbsp;&nbsp;&nbsp;舍既被烧&nbsp;&nbsp;&nbsp;&nbsp;烟炎炽盛

&nbsp;&nbsp;&nbsp;&nbsp;善出诸物&nbsp;&nbsp;&nbsp;&nbsp;何以复来

&nbsp;&nbsp;&nbsp;&nbsp;而欲入火&nbsp;&nbsp;&nbsp;&nbsp;舍既焚烧

&nbsp;&nbsp;&nbsp;&nbsp;烟焰炽盛&nbsp;&nbsp;&nbsp;&nbsp;何缘复来

&nbsp;&nbsp;&nbsp;&nbsp;欲被烧害

尔时其子。复说偈言。

&nbsp;&nbsp;&nbsp;&nbsp;一切世人死&nbsp;&nbsp;&nbsp;&nbsp;必应悲号哭

&nbsp;&nbsp;&nbsp;&nbsp;现在若不见&nbsp;&nbsp;&nbsp;&nbsp;亦复应啼泣

&nbsp;&nbsp;&nbsp;&nbsp;母今以何故&nbsp;&nbsp;&nbsp;&nbsp;如彼饿鬼哭

其母复说偈言。

&nbsp;&nbsp;&nbsp;&nbsp;汝以先舍欲&nbsp;&nbsp;&nbsp;&nbsp;出家为沙门

&nbsp;&nbsp;&nbsp;&nbsp;汝今欲还家&nbsp;&nbsp;&nbsp;&nbsp;恐为魔所缚

&nbsp;&nbsp;&nbsp;&nbsp;我今以是故&nbsp;&nbsp;&nbsp;&nbsp;是以哭于汝

&nbsp;&nbsp;&nbsp;&nbsp;时优婆夷&nbsp;&nbsp;&nbsp;&nbsp;如是种种

&nbsp;&nbsp;&nbsp;&nbsp;呵责其子&nbsp;&nbsp;&nbsp;&nbsp;使生厌恶

尔时其子即向阿练若处。精勤修道昼夜不废。获阿罗汉。

### （二五一）<a name="251"></a>

如是我闻。一时佛游摩竭提国。往至于彼旷野夜叉所住之宫于夜止宿。时彼夜叉与诸夜叉。余处聚会不在己宫。时有夜叉名曰驴驹。见于如来在旷野宫宿。即往于彼旷野鬼所。而语之言。汝获大利。如来至真等正觉在汝宫宿。旷野答言。彼人云何在我宫宿。时驴驹夜叉复语之言。虽是人类。实是如来至真等正觉。旷野复言。汝审真实是如来至真等正觉。为非是耶。尔时旷野聚会已讫还于己宫。既见佛已。而作是言。出去沙门。如来尔时以彼住处故随语出。复语佛言。沙门还入。佛断我慢复随语入。第二第三。语佛出入。佛悉随之。第四亦言。沙门出去。佛言。汝已三请。我于今者不为汝出。旷野即言。我欲问难。汝若解释当听汝坐。若不答我。当令汝心意倒错。又破汝心使热沸血从面而出。挽汝之膊掷置婆耆河岸。佛言。不见世间若天若魔若梵沙门婆罗门有能以我如汝语者。汝欲问者随汝所问。时旷野鬼。即说偈言。

&nbsp;&nbsp;&nbsp;&nbsp;一切财宝中&nbsp;&nbsp;&nbsp;&nbsp;何者最为胜

&nbsp;&nbsp;&nbsp;&nbsp;修行何善行&nbsp;&nbsp;&nbsp;&nbsp;能招于乐报

&nbsp;&nbsp;&nbsp;&nbsp;于诸美味中&nbsp;&nbsp;&nbsp;&nbsp;何者最为胜

&nbsp;&nbsp;&nbsp;&nbsp;于诸寿命中&nbsp;&nbsp;&nbsp;&nbsp;何者寿命胜

尔时世尊以偈答曰。

&nbsp;&nbsp;&nbsp;&nbsp;于诸人中财&nbsp;&nbsp;&nbsp;&nbsp;信财第一胜

&nbsp;&nbsp;&nbsp;&nbsp;修行于法者&nbsp;&nbsp;&nbsp;&nbsp;能得于快乐

&nbsp;&nbsp;&nbsp;&nbsp;实语最美味&nbsp;&nbsp;&nbsp;&nbsp;智慧寿命胜

时旷野夜叉复说偈言。

&nbsp;&nbsp;&nbsp;&nbsp;谁渡于驶流&nbsp;&nbsp;&nbsp;&nbsp;谁渡于大海

&nbsp;&nbsp;&nbsp;&nbsp;谁能舍离苦&nbsp;&nbsp;&nbsp;&nbsp;谁得于清净

尔时世尊以偈答曰。

&nbsp;&nbsp;&nbsp;&nbsp;信能渡驶流&nbsp;&nbsp;&nbsp;&nbsp;不放逸渡海

&nbsp;&nbsp;&nbsp;&nbsp;精进能离苦&nbsp;&nbsp;&nbsp;&nbsp;智慧能清净

旷野夜叉复说偈言。

&nbsp;&nbsp;&nbsp;&nbsp;云何能得信&nbsp;&nbsp;&nbsp;&nbsp;云何能得财

&nbsp;&nbsp;&nbsp;&nbsp;云何得名称&nbsp;&nbsp;&nbsp;&nbsp;云何得善友

尔时世尊复以偈言。

&nbsp;&nbsp;&nbsp;&nbsp;阿罗汉得信&nbsp;&nbsp;&nbsp;&nbsp;行法得涅槃

&nbsp;&nbsp;&nbsp;&nbsp;顺行所应作&nbsp;&nbsp;&nbsp;&nbsp;精勤能聚财

&nbsp;&nbsp;&nbsp;&nbsp;实语名远闻&nbsp;&nbsp;&nbsp;&nbsp;广施得亲友

&nbsp;&nbsp;&nbsp;&nbsp;汝可广请问&nbsp;&nbsp;&nbsp;&nbsp;沙门婆罗门

&nbsp;&nbsp;&nbsp;&nbsp;谁边得实语&nbsp;&nbsp;&nbsp;&nbsp;离我谁有法

&nbsp;&nbsp;&nbsp;&nbsp;九十六种道&nbsp;&nbsp;&nbsp;&nbsp;汝观察谛问

&nbsp;&nbsp;&nbsp;&nbsp;谁法有不害&nbsp;&nbsp;&nbsp;&nbsp;能具调顺者

尔时旷野复说偈言。

&nbsp;&nbsp;&nbsp;&nbsp;何须更问彼&nbsp;&nbsp;&nbsp;&nbsp;沙门婆罗门

&nbsp;&nbsp;&nbsp;&nbsp;大精进显示&nbsp;&nbsp;&nbsp;&nbsp;善分别说法

&nbsp;&nbsp;&nbsp;&nbsp;我今念汝恩&nbsp;&nbsp;&nbsp;&nbsp;由汝示我故

&nbsp;&nbsp;&nbsp;&nbsp;令我今得见&nbsp;&nbsp;&nbsp;&nbsp;无上大商主

&nbsp;&nbsp;&nbsp;&nbsp;我从于今日&nbsp;&nbsp;&nbsp;&nbsp;随所行来处

&nbsp;&nbsp;&nbsp;&nbsp;城邑及聚落&nbsp;&nbsp;&nbsp;&nbsp;常当归命佛

&nbsp;&nbsp;&nbsp;&nbsp;显示于正法

时旷野夜叉闻佛所说。欢喜踊跃归依三宝。并受禁戒为佛弟子。

### （二五二）<a name="252"></a>

如是我闻。一时佛在王舍城迦兰陀竹林。尔时王园精舍有比丘尼。名曰毗[口\*梨](毗[口\*梨]秦言雄也)。时彼国人一切共为俱蜜头星会。七日七夜欢娱聚集。无有延请比丘尼者。时有夜叉。于彼毗[口\*梨]比丘尼所生信敬心。知诸国人都无请者。于里巷中。说斯偈言。

&nbsp;&nbsp;&nbsp;&nbsp;王舍城诸人&nbsp;&nbsp;&nbsp;&nbsp;一切咸醉眠

&nbsp;&nbsp;&nbsp;&nbsp;毗[口\*梨]比丘尼&nbsp;&nbsp;&nbsp;&nbsp;寂然入善定

&nbsp;&nbsp;&nbsp;&nbsp;行者实是雄&nbsp;&nbsp;&nbsp;&nbsp;成就于雄法

&nbsp;&nbsp;&nbsp;&nbsp;而此比丘尼&nbsp;&nbsp;&nbsp;&nbsp;善能修诸根

&nbsp;&nbsp;&nbsp;&nbsp;永离于尘垢&nbsp;&nbsp;&nbsp;&nbsp;寂灭到涅槃

&nbsp;&nbsp;&nbsp;&nbsp;如斯大德人&nbsp;&nbsp;&nbsp;&nbsp;宜勤加供养

&nbsp;&nbsp;&nbsp;&nbsp;汝等今云何&nbsp;&nbsp;&nbsp;&nbsp;都无请命者

时彼城中诸优婆塞。闻是偈已。各持衣服及诸肴膳而来。施与彼比丘尼。于时夜叉见诸人等各各供养。复说偈言。

&nbsp;&nbsp;&nbsp;&nbsp;毗[口\*梨]比丘尼&nbsp;&nbsp;&nbsp;&nbsp;断除一切结

&nbsp;&nbsp;&nbsp;&nbsp;优婆塞有智&nbsp;&nbsp;&nbsp;&nbsp;能施于彼食

&nbsp;&nbsp;&nbsp;&nbsp;以施彼食故&nbsp;&nbsp;&nbsp;&nbsp;得大福增长

&nbsp;&nbsp;&nbsp;&nbsp;毗[口\*梨]比丘尼&nbsp;&nbsp;&nbsp;&nbsp;断一切结使

&nbsp;&nbsp;&nbsp;&nbsp;优婆塞有智&nbsp;&nbsp;&nbsp;&nbsp;能施毗[口\*梨]衣

&nbsp;&nbsp;&nbsp;&nbsp;以施彼衣故&nbsp;&nbsp;&nbsp;&nbsp;得大福增长

### （二五三）<a name="253"></a>

如是我闻。一时佛在王舍城迦兰陀竹林。时王园精舍有比丘尼。名曰白净。尔时国人一切共作俱蜜头星会。七日七夜欢娱聚集。无有请彼比丘尼者。时有夜叉。于白净比丘尼所生信敬心。知诸国人都无请者。于里巷中。说斯偈言。

&nbsp;&nbsp;&nbsp;&nbsp;王舍城诸人&nbsp;&nbsp;&nbsp;&nbsp;一切皆醉眠

&nbsp;&nbsp;&nbsp;&nbsp;不请比丘尼&nbsp;&nbsp;&nbsp;&nbsp;修于诸根者

&nbsp;&nbsp;&nbsp;&nbsp;白净白净法&nbsp;&nbsp;&nbsp;&nbsp;比丘尼善定

&nbsp;&nbsp;&nbsp;&nbsp;永离于尘垢&nbsp;&nbsp;&nbsp;&nbsp;寂灭到涅槃

&nbsp;&nbsp;&nbsp;&nbsp;如斯大德人&nbsp;&nbsp;&nbsp;&nbsp;宜勤加供养

&nbsp;&nbsp;&nbsp;&nbsp;汝等今云何&nbsp;&nbsp;&nbsp;&nbsp;都无命请者

时彼城中诸人闻是偈已。各持衣食施比丘尼。于时夜叉见得衣食。复说偈言。

&nbsp;&nbsp;&nbsp;&nbsp;白净比丘尼&nbsp;&nbsp;&nbsp;&nbsp;断除于爱结

&nbsp;&nbsp;&nbsp;&nbsp;优婆塞有智&nbsp;&nbsp;&nbsp;&nbsp;能施于彼食

&nbsp;&nbsp;&nbsp;&nbsp;以施彼食故&nbsp;&nbsp;&nbsp;&nbsp;获于无量福

&nbsp;&nbsp;&nbsp;&nbsp;白净比丘尼&nbsp;&nbsp;&nbsp;&nbsp;断除于悭贪

&nbsp;&nbsp;&nbsp;&nbsp;优婆塞有智&nbsp;&nbsp;&nbsp;&nbsp;能施于彼衣

&nbsp;&nbsp;&nbsp;&nbsp;以施彼衣故&nbsp;&nbsp;&nbsp;&nbsp;获于无量福

### （二五四）<a name="254"></a>

如是我闻。一时佛在王舍城迦兰陀竹林。时二夜叉。一名七岳。二名雪山。此二夜叉共为亲友。而作誓言。若汝宫中有妙宝出。当语于我。若我宫中有妙宝出。亦当语汝。时雪山夜叉宫中。有千叶莲花大如车轮。绀琉璃茎金刚为须。雪山夜叉睹斯事已。即便遣使语彼七岳言。我宫中有是异物。汝可来观。尔时七岳夜叉闻是语已。即作心念。如来世尊近在不远。可使诣雪山夜叉所言。我当必诣彼往看宝华。作是念已。即复遣使言。我此中有如来至真等正觉。在此现形。汝宫虽有如是宝华为何所益。尔时雪山夜叉闻其使语。侍从五百夜叉。往诣于彼七岳夜叉所止宫中。雪山夜叉向于七岳。而说偈言。

&nbsp;&nbsp;&nbsp;&nbsp;十五日夜月&nbsp;&nbsp;&nbsp;&nbsp;圆足极净明

&nbsp;&nbsp;&nbsp;&nbsp;闻命将徒众&nbsp;&nbsp;&nbsp;&nbsp;今故来相造

&nbsp;&nbsp;&nbsp;&nbsp;应当亲近谁&nbsp;&nbsp;&nbsp;&nbsp;谁是汝罗汉

七岳夜叉。说偈答曰。

&nbsp;&nbsp;&nbsp;&nbsp;如来世所尊&nbsp;&nbsp;&nbsp;&nbsp;王舍城最上

&nbsp;&nbsp;&nbsp;&nbsp;说于四谛法&nbsp;&nbsp;&nbsp;&nbsp;断除一切苦

&nbsp;&nbsp;&nbsp;&nbsp;说苦从因生&nbsp;&nbsp;&nbsp;&nbsp;能生苦名习

&nbsp;&nbsp;&nbsp;&nbsp;贤圣八正道&nbsp;&nbsp;&nbsp;&nbsp;趣向于寂灭

&nbsp;&nbsp;&nbsp;&nbsp;彼是我罗汉&nbsp;&nbsp;&nbsp;&nbsp;汝当亲近之

雪山夜叉。复说偈言。

&nbsp;&nbsp;&nbsp;&nbsp;普于群生类&nbsp;&nbsp;&nbsp;&nbsp;若有慈等心

&nbsp;&nbsp;&nbsp;&nbsp;于爱不爱觉&nbsp;&nbsp;&nbsp;&nbsp;为得自在不

七岳夜叉。复以偈答。

&nbsp;&nbsp;&nbsp;&nbsp;心意极调柔&nbsp;&nbsp;&nbsp;&nbsp;于诸群萠类

&nbsp;&nbsp;&nbsp;&nbsp;了知一切法&nbsp;&nbsp;&nbsp;&nbsp;为世大导师

&nbsp;&nbsp;&nbsp;&nbsp;于爱不爱觉&nbsp;&nbsp;&nbsp;&nbsp;心皆得自在

雪山夜叉。复说偈言。

&nbsp;&nbsp;&nbsp;&nbsp;若能真实语&nbsp;&nbsp;&nbsp;&nbsp;终不虚妄言

&nbsp;&nbsp;&nbsp;&nbsp;慈愍众生类&nbsp;&nbsp;&nbsp;&nbsp;除断于杀生

&nbsp;&nbsp;&nbsp;&nbsp;远离于放逸&nbsp;&nbsp;&nbsp;&nbsp;于禅而不空

七岳夜叉。复说偈言。

&nbsp;&nbsp;&nbsp;&nbsp;终不虚妄语&nbsp;&nbsp;&nbsp;&nbsp;远离于杀害

&nbsp;&nbsp;&nbsp;&nbsp;常舍诸放逸&nbsp;&nbsp;&nbsp;&nbsp;佛无不定时

雪山夜叉。复说偈言。

&nbsp;&nbsp;&nbsp;&nbsp;若不着于欲&nbsp;&nbsp;&nbsp;&nbsp;心无诸扰乱

&nbsp;&nbsp;&nbsp;&nbsp;为有法眼耶&nbsp;&nbsp;&nbsp;&nbsp;尽于愚痴不

&nbsp;&nbsp;&nbsp;&nbsp;能舍诸烦恼&nbsp;&nbsp;&nbsp;&nbsp;得于解脱不

七岳夜叉。复以偈答。

&nbsp;&nbsp;&nbsp;&nbsp;超出欲淤泥&nbsp;&nbsp;&nbsp;&nbsp;心净无扰乱

&nbsp;&nbsp;&nbsp;&nbsp;法眼甚清彻&nbsp;&nbsp;&nbsp;&nbsp;得尽于愚痴

&nbsp;&nbsp;&nbsp;&nbsp;永离众结使&nbsp;&nbsp;&nbsp;&nbsp;获得于解脱

雪山夜叉。复说偈言。

&nbsp;&nbsp;&nbsp;&nbsp;谁无别离恼&nbsp;&nbsp;&nbsp;&nbsp;谁能不绮语

&nbsp;&nbsp;&nbsp;&nbsp;谁见物不贪&nbsp;&nbsp;&nbsp;&nbsp;谁不生想见

七岳夜叉。复以偈答。

&nbsp;&nbsp;&nbsp;&nbsp;久断爱别苦&nbsp;&nbsp;&nbsp;&nbsp;未曾无义言

&nbsp;&nbsp;&nbsp;&nbsp;除舍贪欲心&nbsp;&nbsp;&nbsp;&nbsp;永无邪见想

雪山夜叉。复说偈言。

&nbsp;&nbsp;&nbsp;&nbsp;颇具于诸明&nbsp;&nbsp;&nbsp;&nbsp;戒行清净不

&nbsp;&nbsp;&nbsp;&nbsp;为能尽诸漏&nbsp;&nbsp;&nbsp;&nbsp;不受后有耶

七岳夜叉。复以偈答。

&nbsp;&nbsp;&nbsp;&nbsp;明行悉具足&nbsp;&nbsp;&nbsp;&nbsp;持戒行清净

&nbsp;&nbsp;&nbsp;&nbsp;久断诸结漏&nbsp;&nbsp;&nbsp;&nbsp;永不受后有

雪山夜叉。复说偈言。

&nbsp;&nbsp;&nbsp;&nbsp;如来三业中&nbsp;&nbsp;&nbsp;&nbsp;颇具众善行

&nbsp;&nbsp;&nbsp;&nbsp;汝今得遵行&nbsp;&nbsp;&nbsp;&nbsp;赞叹真实法

七岳夜叉。复以偈答。

&nbsp;&nbsp;&nbsp;&nbsp;如来身口意&nbsp;&nbsp;&nbsp;&nbsp;具足众善行

&nbsp;&nbsp;&nbsp;&nbsp;明达悉充备&nbsp;&nbsp;&nbsp;&nbsp;我赞真实法

雪山夜叉。复说偈言。

&nbsp;&nbsp;&nbsp;&nbsp;牟尼天世雄&nbsp;&nbsp;&nbsp;&nbsp;[跳-兆+專]如伊梨延

&nbsp;&nbsp;&nbsp;&nbsp;少食不着味&nbsp;&nbsp;&nbsp;&nbsp;仙圣处林禅

&nbsp;&nbsp;&nbsp;&nbsp;我等可共往&nbsp;&nbsp;&nbsp;&nbsp;礼敬瞿昙尊

尔时七岳夜叉共雪山等。将千夜叉同时俱往。既到佛所。各整衣服合掌敬礼。而说偈言。

&nbsp;&nbsp;&nbsp;&nbsp;婆伽婆世雄&nbsp;&nbsp;&nbsp;&nbsp;佛陀两足尊

&nbsp;&nbsp;&nbsp;&nbsp;诸天所不知&nbsp;&nbsp;&nbsp;&nbsp;具眼悉明了

尔时雪山七岳等说此偈已。在一面坐。雪山夜叉以偈问佛。

&nbsp;&nbsp;&nbsp;&nbsp;云何苦出要&nbsp;&nbsp;&nbsp;&nbsp;云何舍离苦

&nbsp;&nbsp;&nbsp;&nbsp;世尊为我说&nbsp;&nbsp;&nbsp;&nbsp;苦于何处尽

尔时世尊以偈答曰。

&nbsp;&nbsp;&nbsp;&nbsp;五欲意第六&nbsp;&nbsp;&nbsp;&nbsp;于此处离欲

&nbsp;&nbsp;&nbsp;&nbsp;解脱于诸苦&nbsp;&nbsp;&nbsp;&nbsp;斯是苦出要

&nbsp;&nbsp;&nbsp;&nbsp;如斯解脱苦&nbsp;&nbsp;&nbsp;&nbsp;即于苦处灭

&nbsp;&nbsp;&nbsp;&nbsp;汝今问于我&nbsp;&nbsp;&nbsp;&nbsp;为汝如是说

雪山夜叉。复以偈问。

&nbsp;&nbsp;&nbsp;&nbsp;云何池流回&nbsp;&nbsp;&nbsp;&nbsp;何处无安立

&nbsp;&nbsp;&nbsp;&nbsp;苦乐于何处&nbsp;&nbsp;&nbsp;&nbsp;灭尽无有余

尔时世尊以偈答曰。

&nbsp;&nbsp;&nbsp;&nbsp;眼耳鼻舌身&nbsp;&nbsp;&nbsp;&nbsp;意根为第六

&nbsp;&nbsp;&nbsp;&nbsp;此处池流回&nbsp;&nbsp;&nbsp;&nbsp;此无安立处

&nbsp;&nbsp;&nbsp;&nbsp;名色不起转&nbsp;&nbsp;&nbsp;&nbsp;此处得尽灭

雪山夜叉复以偈问。

&nbsp;&nbsp;&nbsp;&nbsp;云何世间生&nbsp;&nbsp;&nbsp;&nbsp;云何得和聚

&nbsp;&nbsp;&nbsp;&nbsp;几为世间受&nbsp;&nbsp;&nbsp;&nbsp;几事为苦求

尔时世尊以偈答曰。

&nbsp;&nbsp;&nbsp;&nbsp;世间从六生&nbsp;&nbsp;&nbsp;&nbsp;因六得和集

&nbsp;&nbsp;&nbsp;&nbsp;从六生于受&nbsp;&nbsp;&nbsp;&nbsp;六事恒苦求

雪山夜叉复以偈问。

&nbsp;&nbsp;&nbsp;&nbsp;云何修善法&nbsp;&nbsp;&nbsp;&nbsp;昼夜不懈怠

&nbsp;&nbsp;&nbsp;&nbsp;云何度驶流&nbsp;&nbsp;&nbsp;&nbsp;无有安足处

&nbsp;&nbsp;&nbsp;&nbsp;亦无所攀缘&nbsp;&nbsp;&nbsp;&nbsp;处深不沉没

尔时世尊以偈答曰。

&nbsp;&nbsp;&nbsp;&nbsp;一切戒无犯&nbsp;&nbsp;&nbsp;&nbsp;智慧具禅定

&nbsp;&nbsp;&nbsp;&nbsp;思惟众过患&nbsp;&nbsp;&nbsp;&nbsp;具足于念力

&nbsp;&nbsp;&nbsp;&nbsp;此能度难度&nbsp;&nbsp;&nbsp;&nbsp;远离欲和合

&nbsp;&nbsp;&nbsp;&nbsp;舍诸有结使&nbsp;&nbsp;&nbsp;&nbsp;尽于欢喜有

&nbsp;&nbsp;&nbsp;&nbsp;如是人名为&nbsp;&nbsp;&nbsp;&nbsp;处深不沉没

雪山夜叉复以偈问。

&nbsp;&nbsp;&nbsp;&nbsp;谁度于驶流&nbsp;&nbsp;&nbsp;&nbsp;孰能越大海

&nbsp;&nbsp;&nbsp;&nbsp;谁能舍于苦&nbsp;&nbsp;&nbsp;&nbsp;云何得清净

尔时世尊以偈答曰。

&nbsp;&nbsp;&nbsp;&nbsp;信能度驶流&nbsp;&nbsp;&nbsp;&nbsp;不放逸越海

&nbsp;&nbsp;&nbsp;&nbsp;精进能舍苦&nbsp;&nbsp;&nbsp;&nbsp;智慧能使净

&nbsp;&nbsp;&nbsp;&nbsp;汝诣诸沙门&nbsp;&nbsp;&nbsp;&nbsp;及诸婆罗门

&nbsp;&nbsp;&nbsp;&nbsp;各各种别问&nbsp;&nbsp;&nbsp;&nbsp;谁有知法者

&nbsp;&nbsp;&nbsp;&nbsp;谁能说实舍&nbsp;&nbsp;&nbsp;&nbsp;离我谁能说

雪山夜叉复以偈问。

&nbsp;&nbsp;&nbsp;&nbsp;我今闻佛说&nbsp;&nbsp;&nbsp;&nbsp;疑网皆已除

&nbsp;&nbsp;&nbsp;&nbsp;何须种别问&nbsp;&nbsp;&nbsp;&nbsp;沙门婆罗门

&nbsp;&nbsp;&nbsp;&nbsp;世雄善显示&nbsp;&nbsp;&nbsp;&nbsp;具实分别说

&nbsp;&nbsp;&nbsp;&nbsp;七岳恩深重&nbsp;&nbsp;&nbsp;&nbsp;能使我得见

&nbsp;&nbsp;&nbsp;&nbsp;无上大导师&nbsp;&nbsp;&nbsp;&nbsp;我今所至处

&nbsp;&nbsp;&nbsp;&nbsp;城邑及聚落&nbsp;&nbsp;&nbsp;&nbsp;在在并处处

&nbsp;&nbsp;&nbsp;&nbsp;日夜常归依&nbsp;&nbsp;&nbsp;&nbsp;如来三佛陀

&nbsp;&nbsp;&nbsp;&nbsp;法中之正法&nbsp;&nbsp;&nbsp;&nbsp;一千诸夜叉

&nbsp;&nbsp;&nbsp;&nbsp;心各怀踊跃&nbsp;&nbsp;&nbsp;&nbsp;皆合掌向佛

&nbsp;&nbsp;&nbsp;&nbsp;咸求为弟子&nbsp;&nbsp;&nbsp;&nbsp;归依佛世尊

### （二五五）<a name="255"></a>

如是我闻。一时佛在王舍城迦兰陀竹林。尔时尊者舍利弗大目犍连在灵鹫山。时舍利弗新剃发竟。晨朝早起正身端坐以衣覆头。当于彼时有二夜叉一名为害。二名复害。尔时复害见舍利弗。语为害言。我于今者欲以拳打剃头沙门。为害答言。而此比丘有大神德。汝勿为此。长夜受苦。第二第三亦如是谏。复害故欲以拳打舍利弗。以不用其所谏晓故。乃至以身躬自抱捉。尔时复害恶心炽盛。虽闻他谏。乃至抱捉都不从顺。即以拳打舍利弗头。既打之已。复害夜叉语为害言。今打比丘。便为烧煮于我。汝今应当救拔于我。作是语时地自开裂。现身陷入无间地狱。尔时尊者大目揵连。去舍利弗坐处不远坐一树下。寻闻打于舍利弗声。往诣尊者舍利弗所。而语之言。不能堪忍受如是苦。将无惊怖散坏身耶。舍利弗言。我身忍受都无苦痛亦不散坏。尊者即赞叹言。实有神德。假令复害以手打彼耆阇崛山。犹当碎坏。而舍利弗都无异相。斯二尊者作是语时。尔时世尊昼在房坐。以净天耳遥闻其言。即说偈言。

&nbsp;&nbsp;&nbsp;&nbsp;正心如大山&nbsp;&nbsp;&nbsp;&nbsp;安住无动摇

&nbsp;&nbsp;&nbsp;&nbsp;诸所可染着&nbsp;&nbsp;&nbsp;&nbsp;染不染着法

&nbsp;&nbsp;&nbsp;&nbsp;远离于爱乐&nbsp;&nbsp;&nbsp;&nbsp;所谓爱乐者

&nbsp;&nbsp;&nbsp;&nbsp;即是尘欲法&nbsp;&nbsp;&nbsp;&nbsp;若来加恼触

&nbsp;&nbsp;&nbsp;&nbsp;不报恼触者&nbsp;&nbsp;&nbsp;&nbsp;是名不恼触

&nbsp;&nbsp;&nbsp;&nbsp;若如是修心&nbsp;&nbsp;&nbsp;&nbsp;终不受于苦

尔时比丘闻佛所说。欢喜奉行。

因陀罗、释迦、崛摩．白山．宾迦罗．富那婆修．曼遮尼罗．箭毛．受斋．旷野．及雄．净．七岳并雪山。害及于无害。是名第十