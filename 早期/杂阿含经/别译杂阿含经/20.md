## 别译杂阿含经卷第二十

### （三三九）<a name="339"></a>

尔时众多比丘在俱萨罗园竹林中夏坐安居。彼园林中有天神住。天神愁念而作是言。今僧自恣月十五日已复欲去。更有天神即问之言。汝今何故愁忧如是。即说偈言。

&nbsp;&nbsp;&nbsp;&nbsp;天神汝今者&nbsp;&nbsp;&nbsp;&nbsp;何以怀愁忧

&nbsp;&nbsp;&nbsp;&nbsp;净戒诸比丘&nbsp;&nbsp;&nbsp;&nbsp;今日当自恣

&nbsp;&nbsp;&nbsp;&nbsp;得遇如是事&nbsp;&nbsp;&nbsp;&nbsp;宜应自欣悦

彼林天神。以偈答曰。

&nbsp;&nbsp;&nbsp;&nbsp;我亦知彼等&nbsp;&nbsp;&nbsp;&nbsp;今日当自恣

&nbsp;&nbsp;&nbsp;&nbsp;非是无惭愧&nbsp;&nbsp;&nbsp;&nbsp;同诸外道等

&nbsp;&nbsp;&nbsp;&nbsp;斯等皆精勤&nbsp;&nbsp;&nbsp;&nbsp;具有惭愧者

&nbsp;&nbsp;&nbsp;&nbsp;收敛衣钵已&nbsp;&nbsp;&nbsp;&nbsp;自恣各散去

&nbsp;&nbsp;&nbsp;&nbsp;比丘既散已&nbsp;&nbsp;&nbsp;&nbsp;此林空无人

&nbsp;&nbsp;&nbsp;&nbsp;更无所闻见&nbsp;&nbsp;&nbsp;&nbsp;是故我愁忧

时诸比丘既自恣已。各散出林还其所止。尔时天神见其四散心怀忧惨。即说偈言。

&nbsp;&nbsp;&nbsp;&nbsp;诸比丘去已&nbsp;&nbsp;&nbsp;&nbsp;但见游居处

&nbsp;&nbsp;&nbsp;&nbsp;牟尼诸弟子&nbsp;&nbsp;&nbsp;&nbsp;多闻有知见

&nbsp;&nbsp;&nbsp;&nbsp;善能具分别&nbsp;&nbsp;&nbsp;&nbsp;种种清净说

&nbsp;&nbsp;&nbsp;&nbsp;如斯持法人&nbsp;&nbsp;&nbsp;&nbsp;今者安所诣

时余天神复说偈言。

&nbsp;&nbsp;&nbsp;&nbsp;此诸比丘等&nbsp;&nbsp;&nbsp;&nbsp;四散道不同

&nbsp;&nbsp;&nbsp;&nbsp;有向摩竭提&nbsp;&nbsp;&nbsp;&nbsp;或有诣跋耆

&nbsp;&nbsp;&nbsp;&nbsp;亦复有向彼&nbsp;&nbsp;&nbsp;&nbsp;毗舍离国者

&nbsp;&nbsp;&nbsp;&nbsp;此阿练若处&nbsp;&nbsp;&nbsp;&nbsp;集会诸比丘

&nbsp;&nbsp;&nbsp;&nbsp;譬如野鸟鹿&nbsp;&nbsp;&nbsp;&nbsp;栖止无恒所

&nbsp;&nbsp;&nbsp;&nbsp;此诸比丘等&nbsp;&nbsp;&nbsp;&nbsp;舍乐于缘务

&nbsp;&nbsp;&nbsp;&nbsp;常求空闲处&nbsp;&nbsp;&nbsp;&nbsp;静坐得安乐

### （三四○）<a name="340"></a>

有一比丘。从俱萨罗国。诣俱萨罗林。于中止住昼日睡眠。时彼林中有天神作是念言。今此比丘处林而睡。甚非所宜非沙门法。污辱此林。我于今者当觉悟之。作是念已。即往其所。[口\*磬]咳弹指。而说偈言。

&nbsp;&nbsp;&nbsp;&nbsp;咄比丘汝起&nbsp;&nbsp;&nbsp;&nbsp;无得嗜睡眠

&nbsp;&nbsp;&nbsp;&nbsp;如是睡眠者&nbsp;&nbsp;&nbsp;&nbsp;竟有何义利

&nbsp;&nbsp;&nbsp;&nbsp;身遭极重病&nbsp;&nbsp;&nbsp;&nbsp;云何而安眠

&nbsp;&nbsp;&nbsp;&nbsp;毒箭中汝心&nbsp;&nbsp;&nbsp;&nbsp;求拔云何眠

&nbsp;&nbsp;&nbsp;&nbsp;汝既能出家&nbsp;&nbsp;&nbsp;&nbsp;舍离众缘务

&nbsp;&nbsp;&nbsp;&nbsp;当满本愿求&nbsp;&nbsp;&nbsp;&nbsp;勿为睡所覆

&emsp;&emsp;[夢-夕+登]瞢无觉了&emsp;&emsp;失于昔所愿

&nbsp;&nbsp;&nbsp;&nbsp;欲体性无常&nbsp;&nbsp;&nbsp;&nbsp;掉动不停住

&nbsp;&nbsp;&nbsp;&nbsp;眴息不可保&nbsp;&nbsp;&nbsp;&nbsp;凡夫愚惑着

&nbsp;&nbsp;&nbsp;&nbsp;汝今已出家&nbsp;&nbsp;&nbsp;&nbsp;离于在家缚

&nbsp;&nbsp;&nbsp;&nbsp;云何离缚已&nbsp;&nbsp;&nbsp;&nbsp;而复乐眠睡

&nbsp;&nbsp;&nbsp;&nbsp;若未断爱欲&nbsp;&nbsp;&nbsp;&nbsp;其心未解脱

&nbsp;&nbsp;&nbsp;&nbsp;未得最上智&nbsp;&nbsp;&nbsp;&nbsp;不具斯事者

&nbsp;&nbsp;&nbsp;&nbsp;不名为出家&nbsp;&nbsp;&nbsp;&nbsp;云何安睡眠

&nbsp;&nbsp;&nbsp;&nbsp;欲称出家法&nbsp;&nbsp;&nbsp;&nbsp;应当勤精进

&nbsp;&nbsp;&nbsp;&nbsp;昼夜不懈惓&nbsp;&nbsp;&nbsp;&nbsp;坚固求涅槃

&nbsp;&nbsp;&nbsp;&nbsp;所求既未获&nbsp;&nbsp;&nbsp;&nbsp;出家为何眠

&nbsp;&nbsp;&nbsp;&nbsp;慧识却无明&nbsp;&nbsp;&nbsp;&nbsp;尽于诸漏结

&nbsp;&nbsp;&nbsp;&nbsp;善调于心行&nbsp;&nbsp;&nbsp;&nbsp;获最后边身

&nbsp;&nbsp;&nbsp;&nbsp;能具如上事&nbsp;&nbsp;&nbsp;&nbsp;乃可安眠睡

### （三四一）<a name="341"></a>

尔时复有一比丘。亦住于彼俱萨罗林。昼入房坐起于恶觉依于贪嗜。时林天神如彼比丘起于恶觉依于贪嗜。不能称可出家法式。是不善事处此林中起于恶觉。我于今者当[寤-吾+告]悟之。作是念已即往其所。而说偈言。

&nbsp;&nbsp;&nbsp;&nbsp;比丘恶怖欲&nbsp;&nbsp;&nbsp;&nbsp;故来处此林

&nbsp;&nbsp;&nbsp;&nbsp;形虽坐林间&nbsp;&nbsp;&nbsp;&nbsp;心意出林表

&nbsp;&nbsp;&nbsp;&nbsp;驰骋逐外尘&nbsp;&nbsp;&nbsp;&nbsp;起于恶觉观

&nbsp;&nbsp;&nbsp;&nbsp;若灭诸欲着&nbsp;&nbsp;&nbsp;&nbsp;然后得解脱

&nbsp;&nbsp;&nbsp;&nbsp;既得解脱已&nbsp;&nbsp;&nbsp;&nbsp;乃尔知快乐

&nbsp;&nbsp;&nbsp;&nbsp;汝应舍不乐&nbsp;&nbsp;&nbsp;&nbsp;安心乐此法

&nbsp;&nbsp;&nbsp;&nbsp;我今[寤-吾+告]悟汝&nbsp;&nbsp;&nbsp;&nbsp;令汝还得念

&nbsp;&nbsp;&nbsp;&nbsp;欲如恶焦山&nbsp;&nbsp;&nbsp;&nbsp;煎涸诸善法

&nbsp;&nbsp;&nbsp;&nbsp;恶焦无厌足&nbsp;&nbsp;&nbsp;&nbsp;难可得小离

&nbsp;&nbsp;&nbsp;&nbsp;勿贪于欲乐&nbsp;&nbsp;&nbsp;&nbsp;坌污已净心

&nbsp;&nbsp;&nbsp;&nbsp;如鸟为尘坌&nbsp;&nbsp;&nbsp;&nbsp;奋翮振尘秽

&nbsp;&nbsp;&nbsp;&nbsp;比丘亦如是&nbsp;&nbsp;&nbsp;&nbsp;禅思去尘劳

&nbsp;&nbsp;&nbsp;&nbsp;尘垢来染心&nbsp;&nbsp;&nbsp;&nbsp;正念能除舍

&nbsp;&nbsp;&nbsp;&nbsp;爱欲即尘垢&nbsp;&nbsp;&nbsp;&nbsp;非谓外埃土

&nbsp;&nbsp;&nbsp;&nbsp;欲觉及嗔痴&nbsp;&nbsp;&nbsp;&nbsp;谓之为尘劳

&nbsp;&nbsp;&nbsp;&nbsp;摄心有智者&nbsp;&nbsp;&nbsp;&nbsp;尔乃能除去

### （三四二）<a name="342"></a>

尔时复有一比丘。亦住于彼俱萨罗林。昼入房坐。而于欲所起清净想。彼林天神知其所念。为觉悟故。即说偈言。

&nbsp;&nbsp;&nbsp;&nbsp;汝思欲净想&nbsp;&nbsp;&nbsp;&nbsp;欲觉之所吞

&nbsp;&nbsp;&nbsp;&nbsp;舍欲不净心&nbsp;&nbsp;&nbsp;&nbsp;妄取欲净想

&nbsp;&nbsp;&nbsp;&nbsp;比丘汝今者&nbsp;&nbsp;&nbsp;&nbsp;处林独闲坐

&nbsp;&nbsp;&nbsp;&nbsp;应念佛法僧&nbsp;&nbsp;&nbsp;&nbsp;及已所受戒

&nbsp;&nbsp;&nbsp;&nbsp;多获欢喜心&nbsp;&nbsp;&nbsp;&nbsp;便知苦边际

### （三四三）<a name="343"></a>

尔时复有一比丘。游俱萨罗国。止一林中。于其日中盛热之时心生不乐。时此比丘。即说偈言。

&nbsp;&nbsp;&nbsp;&nbsp;日中既盛热&nbsp;&nbsp;&nbsp;&nbsp;林木甚郁蒸

&nbsp;&nbsp;&nbsp;&nbsp;众禽以热故&nbsp;&nbsp;&nbsp;&nbsp;各自停不飞

&nbsp;&nbsp;&nbsp;&nbsp;布谷厉其声&nbsp;&nbsp;&nbsp;&nbsp;我闻生惊惧

彼林天神闻此偈已。即说偈言。

&nbsp;&nbsp;&nbsp;&nbsp;日中盛热时&nbsp;&nbsp;&nbsp;&nbsp;众鸟皆停住

&nbsp;&nbsp;&nbsp;&nbsp;布谷厉声鸣&nbsp;&nbsp;&nbsp;&nbsp;汝应生快乐

&nbsp;&nbsp;&nbsp;&nbsp;不应生怖惧&nbsp;&nbsp;&nbsp;&nbsp;此处当畏谁

### （三四四）<a name="344"></a>

尔时尊者阿那律。游俱萨罗国止住一林。时阿那律天上本妻来至此林。礼尊者足在一面坐。即说偈言。

&nbsp;&nbsp;&nbsp;&nbsp;汝昔天上时&nbsp;&nbsp;&nbsp;&nbsp;善巧奏琴乐

&nbsp;&nbsp;&nbsp;&nbsp;又复能歌舞&nbsp;&nbsp;&nbsp;&nbsp;纵意受快乐

&nbsp;&nbsp;&nbsp;&nbsp;汝当发心愿&nbsp;&nbsp;&nbsp;&nbsp;还向本宫殿

&nbsp;&nbsp;&nbsp;&nbsp;处三十三天&nbsp;&nbsp;&nbsp;&nbsp;彼天丰诸欲

&nbsp;&nbsp;&nbsp;&nbsp;天女恒翼从&nbsp;&nbsp;&nbsp;&nbsp;极乐甚可乐

尊者阿那律说偈答曰。

&nbsp;&nbsp;&nbsp;&nbsp;天女极为苦&nbsp;&nbsp;&nbsp;&nbsp;依止于身见

&nbsp;&nbsp;&nbsp;&nbsp;诸乐生天者&nbsp;&nbsp;&nbsp;&nbsp;一切无不苦

&nbsp;&nbsp;&nbsp;&nbsp;我不受后有&nbsp;&nbsp;&nbsp;&nbsp;更不生彼天

&nbsp;&nbsp;&nbsp;&nbsp;天女汝当知&nbsp;&nbsp;&nbsp;&nbsp;我尽于生死

### （三四五）<a name="345"></a>

尔时复有一比丘。在俱萨罗国止一林住。昼夜诵习精勤修道得阿罗汉。已得阿罗汉止不诵习。彼时天神。而说偈言。

&nbsp;&nbsp;&nbsp;&nbsp;汝常诵法句&nbsp;&nbsp;&nbsp;&nbsp;精勤不休废

&nbsp;&nbsp;&nbsp;&nbsp;今何故默然&nbsp;&nbsp;&nbsp;&nbsp;都无所诵习

比丘说偈答言。

&nbsp;&nbsp;&nbsp;&nbsp;我先求法句&nbsp;&nbsp;&nbsp;&nbsp;未得离欲结

&nbsp;&nbsp;&nbsp;&nbsp;吾今既离欲&nbsp;&nbsp;&nbsp;&nbsp;法句义已成

&nbsp;&nbsp;&nbsp;&nbsp;我今已知见&nbsp;&nbsp;&nbsp;&nbsp;不堕于诸道

&nbsp;&nbsp;&nbsp;&nbsp;所其得出要&nbsp;&nbsp;&nbsp;&nbsp;何用文字为

&nbsp;&nbsp;&nbsp;&nbsp;世间诸所有&nbsp;&nbsp;&nbsp;&nbsp;一切闻见事

&nbsp;&nbsp;&nbsp;&nbsp;悉皆都舍离&nbsp;&nbsp;&nbsp;&nbsp;不受于后有

### （三四六）<a name="346"></a>

尔时复有一比丘。在俱萨罗国依止彼林。眼视不明请医占之。医语之言。比丘。若能嗅莲华香眼还得明。彼比丘即信其言。又语之曰。我于何处得斯莲花。医即答言。汝若欲得莲花香者。当诣莲花池所。时彼比丘即用其言。至彼池所端坐嗅香。尔时天神见其如是。即说偈言。

&nbsp;&nbsp;&nbsp;&nbsp;池中所生华&nbsp;&nbsp;&nbsp;&nbsp;香气甚馝馥

&nbsp;&nbsp;&nbsp;&nbsp;汝都不见主&nbsp;&nbsp;&nbsp;&nbsp;云何偷花香

&nbsp;&nbsp;&nbsp;&nbsp;而汝于今者&nbsp;&nbsp;&nbsp;&nbsp;真实得名盗

&nbsp;&nbsp;&nbsp;&nbsp;大仙汝何故&nbsp;&nbsp;&nbsp;&nbsp;而盗于彼香

比丘说偈答言。

&nbsp;&nbsp;&nbsp;&nbsp;天神汝当知&nbsp;&nbsp;&nbsp;&nbsp;莲华生池中

&nbsp;&nbsp;&nbsp;&nbsp;我不伤根茎&nbsp;&nbsp;&nbsp;&nbsp;亦不偷盗取

&nbsp;&nbsp;&nbsp;&nbsp;但远嗅香气&nbsp;&nbsp;&nbsp;&nbsp;以何因缘故

&nbsp;&nbsp;&nbsp;&nbsp;名为偷香者&nbsp;&nbsp;&nbsp;&nbsp;我不受此语

天神复说偈言。

&nbsp;&nbsp;&nbsp;&nbsp;池中有香花&nbsp;&nbsp;&nbsp;&nbsp;不问其主取

&nbsp;&nbsp;&nbsp;&nbsp;檀越不施与&nbsp;&nbsp;&nbsp;&nbsp;世人名为盗

&nbsp;&nbsp;&nbsp;&nbsp;大仙汝偷香&nbsp;&nbsp;&nbsp;&nbsp;一向成盗罪

时有一人来入此池。以镰芟截莲花根叶重负而去。比丘见已。复说偈言。

&nbsp;&nbsp;&nbsp;&nbsp;斯人入池中&nbsp;&nbsp;&nbsp;&nbsp;斩拔花根子

&nbsp;&nbsp;&nbsp;&nbsp;狼籍而践蹈&nbsp;&nbsp;&nbsp;&nbsp;重担而赍归

&nbsp;&nbsp;&nbsp;&nbsp;何故不遮彼&nbsp;&nbsp;&nbsp;&nbsp;语言汝盗取

天神说偈答言。

&nbsp;&nbsp;&nbsp;&nbsp;彼人入池者&nbsp;&nbsp;&nbsp;&nbsp;恒作于恶业

&nbsp;&nbsp;&nbsp;&nbsp;譬如乳儿母&nbsp;&nbsp;&nbsp;&nbsp;而着于黑衣

&nbsp;&nbsp;&nbsp;&nbsp;虽有诸唌唾&nbsp;&nbsp;&nbsp;&nbsp;都不见污辱

&nbsp;&nbsp;&nbsp;&nbsp;汝如白净衣&nbsp;&nbsp;&nbsp;&nbsp;易受其点污

&nbsp;&nbsp;&nbsp;&nbsp;是故止制汝&nbsp;&nbsp;&nbsp;&nbsp;不能遮于彼

&nbsp;&nbsp;&nbsp;&nbsp;恶人如衣黑&nbsp;&nbsp;&nbsp;&nbsp;造恶不讥呵

&nbsp;&nbsp;&nbsp;&nbsp;鲜白上有点&nbsp;&nbsp;&nbsp;&nbsp;犹如蝇脚等

&nbsp;&nbsp;&nbsp;&nbsp;世人皆共见&nbsp;&nbsp;&nbsp;&nbsp;设诸贤智人

&nbsp;&nbsp;&nbsp;&nbsp;有少微细过&nbsp;&nbsp;&nbsp;&nbsp;其喻亦如是

&nbsp;&nbsp;&nbsp;&nbsp;珂贝上黑点&nbsp;&nbsp;&nbsp;&nbsp;人皆远见之

&nbsp;&nbsp;&nbsp;&nbsp;若断结使者&nbsp;&nbsp;&nbsp;&nbsp;诸业皆洁净

&nbsp;&nbsp;&nbsp;&nbsp;有如毛发恶&nbsp;&nbsp;&nbsp;&nbsp;人见如丘山

比丘复说偈言。

&nbsp;&nbsp;&nbsp;&nbsp;天今利益我&nbsp;&nbsp;&nbsp;&nbsp;为欲拔济故

&nbsp;&nbsp;&nbsp;&nbsp;随所见我处&nbsp;&nbsp;&nbsp;&nbsp;数数觉悟我

天神说偈答言。

&nbsp;&nbsp;&nbsp;&nbsp;汝不以钱财&nbsp;&nbsp;&nbsp;&nbsp;而用市我得

&nbsp;&nbsp;&nbsp;&nbsp;又不破他国&nbsp;&nbsp;&nbsp;&nbsp;虏掠见擒获

&nbsp;&nbsp;&nbsp;&nbsp;损益汝自知&nbsp;&nbsp;&nbsp;&nbsp;谁逐汝觉悟

&nbsp;&nbsp;&nbsp;&nbsp;汝今应自忖&nbsp;&nbsp;&nbsp;&nbsp;诸有损益事

### （三四七）<a name="347"></a>

尔时尊者十力迦葉。在俱萨罗国迻泥窟中。有一猎师名连迦。去尊者不远施鹿罥弶。尔时尊者怜愍猎师为其说法。彼不解法。尊者迦葉指端出光。猎师虽见亦不厌离如此恶事。但自思念。鹿来入罥为不入罥。尔时迻泥窟神。而说偈言。

&nbsp;&nbsp;&nbsp;&nbsp;猎师处深山&nbsp;&nbsp;&nbsp;&nbsp;少智盲无目

&nbsp;&nbsp;&nbsp;&nbsp;非时又所说&nbsp;&nbsp;&nbsp;&nbsp;从自失其言

&nbsp;&nbsp;&nbsp;&nbsp;假令汝十指&nbsp;&nbsp;&nbsp;&nbsp;一时都出光

&nbsp;&nbsp;&nbsp;&nbsp;终不能令彼&nbsp;&nbsp;&nbsp;&nbsp;得见于四谛

&nbsp;&nbsp;&nbsp;&nbsp;彼都无智故&nbsp;&nbsp;&nbsp;&nbsp;造作诸非法

&nbsp;&nbsp;&nbsp;&nbsp;不乐及睡眠&nbsp;&nbsp;&nbsp;&nbsp;厌离倒净想

&nbsp;&nbsp;&nbsp;&nbsp;安住阇利那&nbsp;&nbsp;&nbsp;&nbsp;诵习花迦葉

### （三四八）<a name="348"></a>

尔时跋耆子。游俱萨罗国住止彼林。时彼国人一切皆作拘蜜提大会。七日七夜。尔时跋耆子见是事已。心小退坏。即说偈言。

&nbsp;&nbsp;&nbsp;&nbsp;我在林树间&nbsp;&nbsp;&nbsp;&nbsp;譬如彼弃木

&nbsp;&nbsp;&nbsp;&nbsp;我今如弃木&nbsp;&nbsp;&nbsp;&nbsp;独处寓空林

&nbsp;&nbsp;&nbsp;&nbsp;今日到满月&nbsp;&nbsp;&nbsp;&nbsp;谁苦剧于我

尔时天神知其所念说偈问言。

&nbsp;&nbsp;&nbsp;&nbsp;汝今处空林&nbsp;&nbsp;&nbsp;&nbsp;云何似弃木

&nbsp;&nbsp;&nbsp;&nbsp;地狱羡忉利&nbsp;&nbsp;&nbsp;&nbsp;天慕汝亦然

### （三四九）<a name="349"></a>

尔时有一比丘。在俱萨罗止住彼林。修持禁戒。已为满足更不求胜。时彼天神。即说偈言。

&nbsp;&nbsp;&nbsp;&nbsp;不应以持戒&nbsp;&nbsp;&nbsp;&nbsp;多闻及禅定

&nbsp;&nbsp;&nbsp;&nbsp;住于空静处&nbsp;&nbsp;&nbsp;&nbsp;未尽诸漏结

&nbsp;&nbsp;&nbsp;&nbsp;不应作是事&nbsp;&nbsp;&nbsp;&nbsp;用智自损减

&nbsp;&nbsp;&nbsp;&nbsp;远离凡夫法&nbsp;&nbsp;&nbsp;&nbsp;逮得菩提乐

### （三五○）<a name="350"></a>

尔时俱萨罗国有一比丘。号曰龙与。住止彼林好乐家法。晨入聚落日暮乃还。尔时天神作是念言。此年少比丘亲近愦闹朝往暮还。我于今者为作觉悟。即说偈言。

&nbsp;&nbsp;&nbsp;&nbsp;去时何太早&nbsp;&nbsp;&nbsp;&nbsp;回还何逼暮

&nbsp;&nbsp;&nbsp;&nbsp;瞻形观相貌&nbsp;&nbsp;&nbsp;&nbsp;如似在家者

&nbsp;&nbsp;&nbsp;&nbsp;数数常往返&nbsp;&nbsp;&nbsp;&nbsp;苦乐同世俗

&nbsp;&nbsp;&nbsp;&nbsp;龙与汝当知&nbsp;&nbsp;&nbsp;&nbsp;宜应自思量

&nbsp;&nbsp;&nbsp;&nbsp;勿贪着居家&nbsp;&nbsp;&nbsp;&nbsp;以损清净行

&nbsp;&nbsp;&nbsp;&nbsp;汝今慎勿为&nbsp;&nbsp;&nbsp;&nbsp;无自在所牵

### （三五一）<a name="351"></a>

尔时复有众多比丘。在俱萨罗国止住彼林。众多比丘掉动不停。少于惭耻轻躁佷戾。识念不定心意惶惶诸根驰散。尔时天神作是念。比丘之法不应如是。斯甚不善。我当为其说觉悟偈。即说偈言。

&nbsp;&nbsp;&nbsp;&nbsp;瞿昙诸弟子&nbsp;&nbsp;&nbsp;&nbsp;正命用自活

&nbsp;&nbsp;&nbsp;&nbsp;乞食及住时&nbsp;&nbsp;&nbsp;&nbsp;常思于无常

&nbsp;&nbsp;&nbsp;&nbsp;于彼住坐卧&nbsp;&nbsp;&nbsp;&nbsp;亦复思无常

&nbsp;&nbsp;&nbsp;&nbsp;已自难将养&nbsp;&nbsp;&nbsp;&nbsp;佷戾心驰散

&nbsp;&nbsp;&nbsp;&nbsp;譬如世俗人&nbsp;&nbsp;&nbsp;&nbsp;食讫皆睡眠

&nbsp;&nbsp;&nbsp;&nbsp;弃于自己舍&nbsp;&nbsp;&nbsp;&nbsp;亲近着他家

&nbsp;&nbsp;&nbsp;&nbsp;如为人所迫&nbsp;&nbsp;&nbsp;&nbsp;强逼作沙门

&nbsp;&nbsp;&nbsp;&nbsp;无实无信心&nbsp;&nbsp;&nbsp;&nbsp;亦不求出家

&nbsp;&nbsp;&nbsp;&nbsp;强着僧伽梨&nbsp;&nbsp;&nbsp;&nbsp;如老牛驾犁

尔时诸比丘。即答之言。今者汝欲讥我等耶。天复说偈答言。

&nbsp;&nbsp;&nbsp;&nbsp;我不见种姓&nbsp;&nbsp;&nbsp;&nbsp;亦不称名字

&nbsp;&nbsp;&nbsp;&nbsp;我今敬礼僧&nbsp;&nbsp;&nbsp;&nbsp;讥毁作过者

&nbsp;&nbsp;&nbsp;&nbsp;若能住精进&nbsp;&nbsp;&nbsp;&nbsp;我今亦礼足

### （三五二）<a name="352"></a>

尔时憍萨罗国有一比丘。林中止住。与一长者共为亲友。是时长者有一儿妇年少端正。时此比丘少共语言。众人皆谤谓为非法。是时比丘闻是语已。心中懊恼。欲向林中而自刑戮。天神念言。彼比丘实无过患。于此林中若自刑害甚为非理。我当令其使得觉悟。时此天神。即便化作彼儿妇形至比丘所。比丘见已即向化妇而说偈言。

&nbsp;&nbsp;&nbsp;&nbsp;如市在四衢&nbsp;&nbsp;&nbsp;&nbsp;甚为宽博处

&nbsp;&nbsp;&nbsp;&nbsp;唯有染污语&nbsp;&nbsp;&nbsp;&nbsp;三四人众中

&nbsp;&nbsp;&nbsp;&nbsp;亲近生诽谤&nbsp;&nbsp;&nbsp;&nbsp;汝知是事已

&nbsp;&nbsp;&nbsp;&nbsp;宜应速疾去&nbsp;&nbsp;&nbsp;&nbsp;勿得此间住

时化天神。复说偈言。

&nbsp;&nbsp;&nbsp;&nbsp;出家应忍受&nbsp;&nbsp;&nbsp;&nbsp;讥毁诽谤言

&nbsp;&nbsp;&nbsp;&nbsp;谤语是不实&nbsp;&nbsp;&nbsp;&nbsp;不宜生愁恼

&nbsp;&nbsp;&nbsp;&nbsp;空声不着己&nbsp;&nbsp;&nbsp;&nbsp;但是虚妄语

&nbsp;&nbsp;&nbsp;&nbsp;自省无过咎&nbsp;&nbsp;&nbsp;&nbsp;不应生恼苦

&nbsp;&nbsp;&nbsp;&nbsp;闻谤而恐畏&nbsp;&nbsp;&nbsp;&nbsp;云何处深林

&nbsp;&nbsp;&nbsp;&nbsp;譬如彼野鹿&nbsp;&nbsp;&nbsp;&nbsp;终身行不立

&nbsp;&nbsp;&nbsp;&nbsp;能忍诸音声&nbsp;&nbsp;&nbsp;&nbsp;善恶上中下

&nbsp;&nbsp;&nbsp;&nbsp;有识之佳人&nbsp;&nbsp;&nbsp;&nbsp;成就具正行

&nbsp;&nbsp;&nbsp;&nbsp;不以他语故&nbsp;&nbsp;&nbsp;&nbsp;得名贼牟尼

&nbsp;&nbsp;&nbsp;&nbsp;汝今自审己&nbsp;&nbsp;&nbsp;&nbsp;既无诸过咎

&nbsp;&nbsp;&nbsp;&nbsp;贤圣及诸天&nbsp;&nbsp;&nbsp;&nbsp;亦知汝无过

时化天神说是偈已。即于其处隐没不现。彼时比丘昼夜精勤心不懈息。断除烦恼得成罗汉。