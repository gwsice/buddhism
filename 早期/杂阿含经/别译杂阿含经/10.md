## 别译杂阿含经卷第十

### （一九五）

如是我闻。一时佛在王舍城耆尼山中。有一天女。名求迦尼娑。本是波纯提女。光色倍常。于其夜中来诣佛所。威光晖曜普照此山悉皆大明。顶礼佛足在一面坐。即说偈言。

&nbsp;&nbsp;&nbsp;&nbsp;口意宜修善&nbsp;&nbsp;&nbsp;&nbsp;不应作诸恶

&nbsp;&nbsp;&nbsp;&nbsp;身不以小恶&nbsp;&nbsp;&nbsp;&nbsp;加害于世间

&nbsp;&nbsp;&nbsp;&nbsp;观欲空无实&nbsp;&nbsp;&nbsp;&nbsp;修于念觉意

&nbsp;&nbsp;&nbsp;&nbsp;设自不乐苦&nbsp;&nbsp;&nbsp;&nbsp;莫作损减业


尔时世尊赞天曰。善哉善哉。如汝所说。

&nbsp;&nbsp;&nbsp;&nbsp;口意宜修善&nbsp;&nbsp;&nbsp;&nbsp;不应作众恶

&nbsp;&nbsp;&nbsp;&nbsp;身不以小恶&nbsp;&nbsp;&nbsp;&nbsp;加害于世间

&nbsp;&nbsp;&nbsp;&nbsp;观欲空无实&nbsp;&nbsp;&nbsp;&nbsp;修于念觉意

&nbsp;&nbsp;&nbsp;&nbsp;若自不乐苦&nbsp;&nbsp;&nbsp;&nbsp;莫作损减业


时波纯提女闻佛所说欢喜顶礼。即于坐没还于天宫。

### （一九六）

如是我闻。一时佛在舍卫国祇树给孤独园。尔时阿难告诸比丘。我今欲演四句之法。咸当善受至心谛听忆持莫忘。云何名为演四句法。

&nbsp;&nbsp;&nbsp;&nbsp;口意宜修善&nbsp;&nbsp;&nbsp;&nbsp;不应作诸恶

&nbsp;&nbsp;&nbsp;&nbsp;身不以小恶&nbsp;&nbsp;&nbsp;&nbsp;加害于世间

&nbsp;&nbsp;&nbsp;&nbsp;观欲空无实&nbsp;&nbsp;&nbsp;&nbsp;修于念觉意

&nbsp;&nbsp;&nbsp;&nbsp;若自不乐苦&nbsp;&nbsp;&nbsp;&nbsp;莫作损减业


时有一婆罗门。去阿难不远。闻说斯偈即便思惟。如此偈义义味深远。非是人作。必是非人之所宣说。当往问佛。作是念已。时婆罗门即诣佛所问讯已讫。在一面坐白佛言。瞿昙。我从阿难闻说此偈如我思惟。此偈句义非人所作。佛告婆罗门。实尔实尔。实是非人之所宣说。非人所造。我于往时在王舍城耆尼山中。求迦尼娑天女。来诣我所顶礼我已。在一面坐即说斯偈。而斯偈者实非人说。时婆罗门闻佛所说。欢喜而去。

### （一九七）

如是我闻。一时佛在王舍城耆尼山中。时求迦尼娑天。本是波纯提女。身光晃曜犹如电光。淳诚至信归依三宝。来诣佛所在一面坐。以此光明普照此山悉皆洞然。求迦尼娑天女。即说偈言。

&nbsp;&nbsp;&nbsp;&nbsp;我今以种种&nbsp;&nbsp;&nbsp;&nbsp;赞咏佛法僧

&nbsp;&nbsp;&nbsp;&nbsp;今但略宣说&nbsp;&nbsp;&nbsp;&nbsp;随意所乐足

&nbsp;&nbsp;&nbsp;&nbsp;口意宜修善&nbsp;&nbsp;&nbsp;&nbsp;不应造众恶

&nbsp;&nbsp;&nbsp;&nbsp;身不以小过&nbsp;&nbsp;&nbsp;&nbsp;加害于世间

&nbsp;&nbsp;&nbsp;&nbsp;观欲性相空&nbsp;&nbsp;&nbsp;&nbsp;修于念觉意

&nbsp;&nbsp;&nbsp;&nbsp;若自不乐苦&nbsp;&nbsp;&nbsp;&nbsp;莫作损减业


尔时世尊告天女言。如是如是。如汝所说。求迦尼天女。闻佛说已欢喜顶礼。于此处没还于天宫。

### （一九八）<a name="198"></a>

如是我闻。一时佛在毗舍离北猕猴彼岸精舍之中。时波纯提天女。拙罗天女。光色倍常。往诣佛所顶礼佛足在一面坐。时此二天女放大光明。遍照猕猴及毗舍离悉皆大明。时拙罗天女。即说偈言。

&nbsp;&nbsp;&nbsp;&nbsp;世尊婆伽婆&nbsp;&nbsp;&nbsp;&nbsp;无上等正觉

&nbsp;&nbsp;&nbsp;&nbsp;在于毗舍离&nbsp;&nbsp;&nbsp;&nbsp;住于大林中

&nbsp;&nbsp;&nbsp;&nbsp;求迦尼娑天&nbsp;&nbsp;&nbsp;&nbsp;并及于拙罗

&nbsp;&nbsp;&nbsp;&nbsp;波纯提女等&nbsp;&nbsp;&nbsp;&nbsp;稽首尊足下

&nbsp;&nbsp;&nbsp;&nbsp;我住昔曾闻&nbsp;&nbsp;&nbsp;&nbsp;能善称说法

&nbsp;&nbsp;&nbsp;&nbsp;牟尼世尊者&nbsp;&nbsp;&nbsp;&nbsp;今现在演说

&nbsp;&nbsp;&nbsp;&nbsp;诸有生讥毁&nbsp;&nbsp;&nbsp;&nbsp;如斯深法者

&nbsp;&nbsp;&nbsp;&nbsp;是则名愚痴&nbsp;&nbsp;&nbsp;&nbsp;后必堕恶趣

&nbsp;&nbsp;&nbsp;&nbsp;有能赞圣法&nbsp;&nbsp;&nbsp;&nbsp;成就具于念

&nbsp;&nbsp;&nbsp;&nbsp;是名有智者&nbsp;&nbsp;&nbsp;&nbsp;后必生善处


时求迦尼娑天女。复说偈言。

&nbsp;&nbsp;&nbsp;&nbsp;口意宜修善&nbsp;&nbsp;&nbsp;&nbsp;不应造众恶

&nbsp;&nbsp;&nbsp;&nbsp;身不以小恶&nbsp;&nbsp;&nbsp;&nbsp;加害于世间

&nbsp;&nbsp;&nbsp;&nbsp;观欲性相空&nbsp;&nbsp;&nbsp;&nbsp;修于念觉意

&nbsp;&nbsp;&nbsp;&nbsp;若自不乐苦&nbsp;&nbsp;&nbsp;&nbsp;莫作损减业


尔时世尊告天女言。如是如是。如汝所说。时天女等。闻佛说已。欢喜而去。

### （一九九）

如是我闻。一时佛住舍卫国祇树给孤独园。时有一天。于其夜中来诣佛所。威光大明遍照祇洹。顶礼既已退坐一面。而说偈言。

&nbsp;&nbsp;&nbsp;&nbsp;不触者勿触&nbsp;&nbsp;&nbsp;&nbsp;触者必还报

&nbsp;&nbsp;&nbsp;&nbsp;以如是事故&nbsp;&nbsp;&nbsp;&nbsp;不应妄有触

&nbsp;&nbsp;&nbsp;&nbsp;若非津济处&nbsp;&nbsp;&nbsp;&nbsp;不应作渡意


尔时世尊。以偈答曰。

&nbsp;&nbsp;&nbsp;&nbsp;可嗔而不嗔&nbsp;&nbsp;&nbsp;&nbsp;清净无结使

&nbsp;&nbsp;&nbsp;&nbsp;若欲恶加彼&nbsp;&nbsp;&nbsp;&nbsp;恶便及己身

&nbsp;&nbsp;&nbsp;&nbsp;如逆风扬土&nbsp;&nbsp;&nbsp;&nbsp;尘来自坌身

&nbsp;&nbsp;&nbsp;&nbsp;欲以嗔加彼&nbsp;&nbsp;&nbsp;&nbsp;彼受必还报

&nbsp;&nbsp;&nbsp;&nbsp;是二并名恶&nbsp;&nbsp;&nbsp;&nbsp;两俱不脱患

&nbsp;&nbsp;&nbsp;&nbsp;若嗔不加报&nbsp;&nbsp;&nbsp;&nbsp;能伏于大怨


尔时天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;久弃舍嫌怖&nbsp;&nbsp;&nbsp;&nbsp;能度世间爱


尔时此天说此偈已。欢喜而去。

### （二○○）

如是我闻。一时佛在舍卫国祇树给孤独园。时有一天。光颜炽盛容色殊常。来诣佛所顶礼佛足。在一面坐。而说偈言。

&nbsp;&nbsp;&nbsp;&nbsp;婴愚少智者&nbsp;&nbsp;&nbsp;&nbsp;造于诸恶业

&nbsp;&nbsp;&nbsp;&nbsp;为已自作怨&nbsp;&nbsp;&nbsp;&nbsp;后受大苦报


尔时世尊。以偈答曰。

&nbsp;&nbsp;&nbsp;&nbsp;所作业不善&nbsp;&nbsp;&nbsp;&nbsp;作已自烧煮

&nbsp;&nbsp;&nbsp;&nbsp;愚痴造众恶&nbsp;&nbsp;&nbsp;&nbsp;受报悲啼哭


天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;久弃舍嫌怖&nbsp;&nbsp;&nbsp;&nbsp;能度世间爱


尔时此天说此偈已。欢喜顶礼还于天宫。

### （二○一）

如是我闻。一时佛住舍卫国祇树给孤独园。时有一天。威容光赫颜色殊常。来诣佛所。既顶礼已。退坐一面。而说偈言。

&nbsp;&nbsp;&nbsp;&nbsp;不以言说故&nbsp;&nbsp;&nbsp;&nbsp;得名为沙门

&nbsp;&nbsp;&nbsp;&nbsp;此实趣向道&nbsp;&nbsp;&nbsp;&nbsp;成就坚履迹

&nbsp;&nbsp;&nbsp;&nbsp;若有勇健者&nbsp;&nbsp;&nbsp;&nbsp;能深修禅定

&nbsp;&nbsp;&nbsp;&nbsp;获得于解脱&nbsp;&nbsp;&nbsp;&nbsp;坏于魔结缚

&nbsp;&nbsp;&nbsp;&nbsp;作及不作业&nbsp;&nbsp;&nbsp;&nbsp;二俱称实说

&nbsp;&nbsp;&nbsp;&nbsp;诈伪无诚信&nbsp;&nbsp;&nbsp;&nbsp;智者所弃捐

&nbsp;&nbsp;&nbsp;&nbsp;己身实无得&nbsp;&nbsp;&nbsp;&nbsp;虚赞以自憍

&nbsp;&nbsp;&nbsp;&nbsp;诈伪虚诳说&nbsp;&nbsp;&nbsp;&nbsp;世间之大贼


尔时世尊。以偈答曰。

&nbsp;&nbsp;&nbsp;&nbsp;不显己功德&nbsp;&nbsp;&nbsp;&nbsp;不知他心行

&nbsp;&nbsp;&nbsp;&nbsp;知已复涅槃&nbsp;&nbsp;&nbsp;&nbsp;能度世间爱


尔时此天闻佛偈已。而白佛言。我于今者实有罪过。唯愿听我诚心忏悔。时佛默然。天复说偈言。

&nbsp;&nbsp;&nbsp;&nbsp;我今说罪悔&nbsp;&nbsp;&nbsp;&nbsp;汝不受我悔

&nbsp;&nbsp;&nbsp;&nbsp;怀恶心不善&nbsp;&nbsp;&nbsp;&nbsp;不舍于怨嫌


世尊以偈。复答天曰。

&nbsp;&nbsp;&nbsp;&nbsp;说罪言忏悔&nbsp;&nbsp;&nbsp;&nbsp;内心实不灭

&nbsp;&nbsp;&nbsp;&nbsp;云何除嫌隙&nbsp;&nbsp;&nbsp;&nbsp;云何而得善


天又说偈重问曰。

&nbsp;&nbsp;&nbsp;&nbsp;人谁无[億-音+(夫\*夫)]过&nbsp;&nbsp;&nbsp;&nbsp;人谁无误失

&nbsp;&nbsp;&nbsp;&nbsp;何谁离愚痴&nbsp;&nbsp;&nbsp;&nbsp;何谁常具念


尔时世尊。以偈答曰。

&nbsp;&nbsp;&nbsp;&nbsp;如来婆伽婆&nbsp;&nbsp;&nbsp;&nbsp;正智得解脱

&nbsp;&nbsp;&nbsp;&nbsp;彼无诸[億-音+(夫\*夫)]过&nbsp;&nbsp;&nbsp;&nbsp;亦复无得失

&nbsp;&nbsp;&nbsp;&nbsp;彼已离愚痴&nbsp;&nbsp;&nbsp;&nbsp;能具于正念


天复以偈赞言。

&nbsp;&nbsp;&nbsp;&nbsp;我昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;久弃舍嫌怖&nbsp;&nbsp;&nbsp;&nbsp;能度世间爱


尔时此天。说此偈已。欢喜而去。

### （二○二）

如是我闻。一时佛在王舍城迦兰陀竹林。尔时提婆达多友瞿迦梨。往诣佛所在一面立。佛告瞿迦梨。汝于舍利弗有缘莫生嫌想。舍利弗目连。净修梵行心意柔软。汝莫生嫌根。长夜受诸苦恼。瞿迦梨言。我信佛语。我随于佛。然舍利弗目连。实有恶欲。恶欲于彼实得自在。彼随恶欲。佛复告瞿迦梨。汝今勿于彼二人所生嫌恨心。如是至三。而瞿迦梨虽闻佛言。恶心不改舍佛而去。去佛不远身生恶疮。初如芥子。须臾之顷犹如豆许。复渐长大如毗梨果身体烂溃脓血流出。身坏命终堕大莲华地狱。时有三天光色倍常。于其夜中来至佛所。顶礼佛足在一面立。第一天白佛言。世尊。瞿迦梨是夜命终。第二天言。堕大莲华地狱。第三天即说偈言。

&nbsp;&nbsp;&nbsp;&nbsp;夫人生世&nbsp;&nbsp;&nbsp;&nbsp;斧在口中

&nbsp;&nbsp;&nbsp;&nbsp;由其恶言&nbsp;&nbsp;&nbsp;&nbsp;自斩其身

&nbsp;&nbsp;&nbsp;&nbsp;应赞而毁&nbsp;&nbsp;&nbsp;&nbsp;应毁而赞

&nbsp;&nbsp;&nbsp;&nbsp;口出绮语&nbsp;&nbsp;&nbsp;&nbsp;后受苦殃

&nbsp;&nbsp;&nbsp;&nbsp;绮语夺财&nbsp;&nbsp;&nbsp;&nbsp;是故小过

&nbsp;&nbsp;&nbsp;&nbsp;谤佛圣贤&nbsp;&nbsp;&nbsp;&nbsp;是名大患

&nbsp;&nbsp;&nbsp;&nbsp;受苦长远&nbsp;&nbsp;&nbsp;&nbsp;具满百千

&nbsp;&nbsp;&nbsp;&nbsp;入尼罗浮&nbsp;&nbsp;&nbsp;&nbsp;及三十六

&nbsp;&nbsp;&nbsp;&nbsp;入阿浮陀&nbsp;&nbsp;&nbsp;&nbsp;乃至堕彼

&nbsp;&nbsp;&nbsp;&nbsp;五阿浮陀&nbsp;&nbsp;&nbsp;&nbsp;诽谤贤圣

&nbsp;&nbsp;&nbsp;&nbsp;口意造恶&nbsp;&nbsp;&nbsp;&nbsp;入斯地狱


时彼三天礼佛足已。还于天宫。

尔时佛告诸比丘。汝等欲闻彼阿浮陀地狱寿命长短以不。比丘白言。愿为我说。我等闻已信受忆持。尔时世尊告诸比丘。二十佉利胡麻得波罗捺。满溢一车。有长寿人。足满百年取其一粒。如是胡麻一切都尽此阿浮陀地狱所得寿命犹故未尽。此二十阿浮陀抵。成一尼罗浮陀。二十尼罗浮陀抵。一呵吒吒。二十呵吒吒抵。一睺睺。二十睺睺抵。一莲华地狱。二十莲华地狱抵。一大莲华地狱。瞿迦梨比丘以谤舍利弗目连故。堕是大莲华地狱中。佛告诸比丘。被烧燋柱尚不应谤。况情识类。佛说是已。诸比丘闻佛所说。欢喜奉行。

### （二○三）<a name="203"></a>

如是我闻。一时佛在舍卫国祇树给孤独园。时有一天光色倍常。威颜晃曜遍照祇洹。来诣顶礼退坐一面。而说偈言。

&nbsp;&nbsp;&nbsp;&nbsp;云何轻贱他&nbsp;&nbsp;&nbsp;&nbsp;及不轻贱他

&nbsp;&nbsp;&nbsp;&nbsp;为他所轻贱&nbsp;&nbsp;&nbsp;&nbsp;以何为首目

&nbsp;&nbsp;&nbsp;&nbsp;我今问如来&nbsp;&nbsp;&nbsp;&nbsp;大仙为我说


尔时世尊。以偈答曰。

&nbsp;&nbsp;&nbsp;&nbsp;善知不轻贱&nbsp;&nbsp;&nbsp;&nbsp;不知名轻贱

&nbsp;&nbsp;&nbsp;&nbsp;乐法名恭敬&nbsp;&nbsp;&nbsp;&nbsp;慢法名不恭

&nbsp;&nbsp;&nbsp;&nbsp;不近善知识&nbsp;&nbsp;&nbsp;&nbsp;是名不敬首

&nbsp;&nbsp;&nbsp;&nbsp;乐行于非法&nbsp;&nbsp;&nbsp;&nbsp;亲友生怨嫉

&nbsp;&nbsp;&nbsp;&nbsp;与怨为亲友&nbsp;&nbsp;&nbsp;&nbsp;是为不敬首

&nbsp;&nbsp;&nbsp;&nbsp;如有妇女人&nbsp;&nbsp;&nbsp;&nbsp;履行不贞良

&nbsp;&nbsp;&nbsp;&nbsp;好与奸淫通&nbsp;&nbsp;&nbsp;&nbsp;作于无理行

&nbsp;&nbsp;&nbsp;&nbsp;男子违礼度&nbsp;&nbsp;&nbsp;&nbsp;其义亦复然

&nbsp;&nbsp;&nbsp;&nbsp;如是等名为&nbsp;&nbsp;&nbsp;&nbsp;轻贱之元首

&nbsp;&nbsp;&nbsp;&nbsp;斗秤欺诳人&nbsp;&nbsp;&nbsp;&nbsp;巧伪不均平

&nbsp;&nbsp;&nbsp;&nbsp;苟且怀贪利&nbsp;&nbsp;&nbsp;&nbsp;是名轻贱首

&nbsp;&nbsp;&nbsp;&nbsp;博弈相侵欺&nbsp;&nbsp;&nbsp;&nbsp;损丧钱财尽

&nbsp;&nbsp;&nbsp;&nbsp;如是等名为&nbsp;&nbsp;&nbsp;&nbsp;轻贱之首目

&nbsp;&nbsp;&nbsp;&nbsp;嗜睡着美味&nbsp;&nbsp;&nbsp;&nbsp;早眠而晚起

&nbsp;&nbsp;&nbsp;&nbsp;懈怠于事务&nbsp;&nbsp;&nbsp;&nbsp;而复喜嗔恚

&nbsp;&nbsp;&nbsp;&nbsp;如斯之等人&nbsp;&nbsp;&nbsp;&nbsp;亦名轻贱首

&nbsp;&nbsp;&nbsp;&nbsp;耳珰及镮钏&nbsp;&nbsp;&nbsp;&nbsp;擎盖锦屣履

&nbsp;&nbsp;&nbsp;&nbsp;贫穷自严饰&nbsp;&nbsp;&nbsp;&nbsp;是名轻贱首

&nbsp;&nbsp;&nbsp;&nbsp;财物既鲜少&nbsp;&nbsp;&nbsp;&nbsp;爱着情愈浓

&nbsp;&nbsp;&nbsp;&nbsp;虽生刹利种&nbsp;&nbsp;&nbsp;&nbsp;冀求得王位

&nbsp;&nbsp;&nbsp;&nbsp;如是愚痴人&nbsp;&nbsp;&nbsp;&nbsp;是名轻贱首

&nbsp;&nbsp;&nbsp;&nbsp;财宝其业大&nbsp;&nbsp;&nbsp;&nbsp;多眷属亲友

&nbsp;&nbsp;&nbsp;&nbsp;自食于美味&nbsp;&nbsp;&nbsp;&nbsp;不分施与他

&nbsp;&nbsp;&nbsp;&nbsp;受他好饮食&nbsp;&nbsp;&nbsp;&nbsp;及得财宝利

&nbsp;&nbsp;&nbsp;&nbsp;彼来至己家&nbsp;&nbsp;&nbsp;&nbsp;都无报答心

&nbsp;&nbsp;&nbsp;&nbsp;乃至不与食&nbsp;&nbsp;&nbsp;&nbsp;是名轻贱首

&nbsp;&nbsp;&nbsp;&nbsp;父母年朽迈&nbsp;&nbsp;&nbsp;&nbsp;衰老既至已

&nbsp;&nbsp;&nbsp;&nbsp;自食于甘美&nbsp;&nbsp;&nbsp;&nbsp;终不知供养

&nbsp;&nbsp;&nbsp;&nbsp;如斯之等人&nbsp;&nbsp;&nbsp;&nbsp;是名轻贱首

&nbsp;&nbsp;&nbsp;&nbsp;父母及兄弟&nbsp;&nbsp;&nbsp;&nbsp;亲属并姊妹

&nbsp;&nbsp;&nbsp;&nbsp;打骂出恶言&nbsp;&nbsp;&nbsp;&nbsp;是名轻贱首

&nbsp;&nbsp;&nbsp;&nbsp;沙门婆罗门&nbsp;&nbsp;&nbsp;&nbsp;中时来至家

&nbsp;&nbsp;&nbsp;&nbsp;不请不施食&nbsp;&nbsp;&nbsp;&nbsp;是名轻贱首

&nbsp;&nbsp;&nbsp;&nbsp;沙门婆罗门&nbsp;&nbsp;&nbsp;&nbsp;及贫穷乞丐

&nbsp;&nbsp;&nbsp;&nbsp;骂辱不施食&nbsp;&nbsp;&nbsp;&nbsp;是名轻贱首

&nbsp;&nbsp;&nbsp;&nbsp;谤佛及声闻&nbsp;&nbsp;&nbsp;&nbsp;出家在家人

&nbsp;&nbsp;&nbsp;&nbsp;为此非法事&nbsp;&nbsp;&nbsp;&nbsp;是名轻贱首

&nbsp;&nbsp;&nbsp;&nbsp;实非是罗汉&nbsp;&nbsp;&nbsp;&nbsp;自称是罗汉

&nbsp;&nbsp;&nbsp;&nbsp;天人婆罗门&nbsp;&nbsp;&nbsp;&nbsp;沙门中大贼

&nbsp;&nbsp;&nbsp;&nbsp;若为如是者&nbsp;&nbsp;&nbsp;&nbsp;是多轻贱首

&nbsp;&nbsp;&nbsp;&nbsp;如斯之等类&nbsp;&nbsp;&nbsp;&nbsp;为他所轻贱

&nbsp;&nbsp;&nbsp;&nbsp;世间可轻贱&nbsp;&nbsp;&nbsp;&nbsp;我悉知见之

&nbsp;&nbsp;&nbsp;&nbsp;宜应远舍离&nbsp;&nbsp;&nbsp;&nbsp;如怖畏崄道


天复以偈赞言。

&nbsp;&nbsp;&nbsp;&nbsp;我昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;久弃舍嫌怖&nbsp;&nbsp;&nbsp;&nbsp;能度世间爱


尔时此天说此偈已。欢喜而去。

### （二○四）

如是我闻。一时佛在舍卫国祇树给孤独园。时有一天颜容晖赫。光色甚明遍于祇洹。来诣佛所顶礼足已退坐一面。而说偈言。

&nbsp;&nbsp;&nbsp;&nbsp;谁名为敬顺&nbsp;&nbsp;&nbsp;&nbsp;谁名为陵邈

&nbsp;&nbsp;&nbsp;&nbsp;谁为婴愚戏&nbsp;&nbsp;&nbsp;&nbsp;如小儿弄土


尔时世尊。以偈答曰。

&nbsp;&nbsp;&nbsp;&nbsp;男子若敬顺&nbsp;&nbsp;&nbsp;&nbsp;女人必陵邈

&nbsp;&nbsp;&nbsp;&nbsp;男子若陵邈&nbsp;&nbsp;&nbsp;&nbsp;女人必敬顺

&nbsp;&nbsp;&nbsp;&nbsp;女人婴愚戏&nbsp;&nbsp;&nbsp;&nbsp;如小儿弄土


天复以偈赞言。

&nbsp;&nbsp;&nbsp;&nbsp;我昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;久弃舍嫌怖&nbsp;&nbsp;&nbsp;&nbsp;能度世间爱


尔时此天说此偈已。欢喜还宫。

### （二○五）

如是我闻。一时佛在舍卫国祇树给孤独园。时有一天身光晃曜。犹如电光遍照祇洹赫然甚明。来诣佛所顶礼足已退坐一面而说偈言。

&nbsp;&nbsp;&nbsp;&nbsp;觉观意欲来&nbsp;&nbsp;&nbsp;&nbsp;遮止应遮止

&nbsp;&nbsp;&nbsp;&nbsp;一切尽遮止&nbsp;&nbsp;&nbsp;&nbsp;不造生死尘


尔时世尊。以偈答曰。

&nbsp;&nbsp;&nbsp;&nbsp;觉观意欲来&nbsp;&nbsp;&nbsp;&nbsp;遮止应遮止

&nbsp;&nbsp;&nbsp;&nbsp;不应一切遮&nbsp;&nbsp;&nbsp;&nbsp;但遮恶觉观

&nbsp;&nbsp;&nbsp;&nbsp;恶恶应遮止&nbsp;&nbsp;&nbsp;&nbsp;遮止能遮止

&nbsp;&nbsp;&nbsp;&nbsp;若能如是者&nbsp;&nbsp;&nbsp;&nbsp;不为生死遮


天复以偈赞言。

&nbsp;&nbsp;&nbsp;&nbsp;我昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;久弃舍嫌怖&nbsp;&nbsp;&nbsp;&nbsp;能度世间爱


尔时此天说此偈已。欢喜还宫。

### （二○六）

如是我闻。一时佛在舍卫国祇树给孤独园。时有一天身光晃曜。遍照祇洹来诣佛所。礼佛足已退坐一面。而说偈言。

&nbsp;&nbsp;&nbsp;&nbsp;云何得名称&nbsp;&nbsp;&nbsp;&nbsp;云何得财业

&nbsp;&nbsp;&nbsp;&nbsp;云何得称誉&nbsp;&nbsp;&nbsp;&nbsp;云何得亲友


尔时世尊。以偈答曰。

&nbsp;&nbsp;&nbsp;&nbsp;持戒得名称&nbsp;&nbsp;&nbsp;&nbsp;布施得财宝

&nbsp;&nbsp;&nbsp;&nbsp;实语得称誉&nbsp;&nbsp;&nbsp;&nbsp;普施众皆亲


天复以偈赞言。

&nbsp;&nbsp;&nbsp;&nbsp;我昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;久弃舍嫌怖&nbsp;&nbsp;&nbsp;&nbsp;能度世间爱


尔时此天说此偈已。欢喜还宫。

### （二○七）

如是我闻。一时佛在舍卫国祇树给孤独园。时有一天光颜晃曜。赫然甚明遍于祇洹。来诣佛所顶礼佛足退坐一面。而说偈言。

&nbsp;&nbsp;&nbsp;&nbsp;云何生为人&nbsp;&nbsp;&nbsp;&nbsp;如见极明了

&nbsp;&nbsp;&nbsp;&nbsp;集诸财宝利&nbsp;&nbsp;&nbsp;&nbsp;多少义云何


尔时世尊以偈答曰。

&nbsp;&nbsp;&nbsp;&nbsp;先学众技能&nbsp;&nbsp;&nbsp;&nbsp;次集诸财宝

&nbsp;&nbsp;&nbsp;&nbsp;集财为四分&nbsp;&nbsp;&nbsp;&nbsp;一分供衣食

&nbsp;&nbsp;&nbsp;&nbsp;二分营作事&nbsp;&nbsp;&nbsp;&nbsp;一分俟匮乏

&nbsp;&nbsp;&nbsp;&nbsp;种田是初业&nbsp;&nbsp;&nbsp;&nbsp;商估是为次

&nbsp;&nbsp;&nbsp;&nbsp;蕃息养牛群&nbsp;&nbsp;&nbsp;&nbsp;羔牛并六畜

&nbsp;&nbsp;&nbsp;&nbsp;复有诸子息&nbsp;&nbsp;&nbsp;&nbsp;各为求妻妇

&nbsp;&nbsp;&nbsp;&nbsp;出女并姊妹&nbsp;&nbsp;&nbsp;&nbsp;及六畜家法

&nbsp;&nbsp;&nbsp;&nbsp;调和得利乐&nbsp;&nbsp;&nbsp;&nbsp;不和得苦恼

&nbsp;&nbsp;&nbsp;&nbsp;作事令终讫&nbsp;&nbsp;&nbsp;&nbsp;终不中休废

&nbsp;&nbsp;&nbsp;&nbsp;智者善思惟&nbsp;&nbsp;&nbsp;&nbsp;深知于得失

&nbsp;&nbsp;&nbsp;&nbsp;善解作不作&nbsp;&nbsp;&nbsp;&nbsp;财宝来趣己

&nbsp;&nbsp;&nbsp;&nbsp;如河归大海&nbsp;&nbsp;&nbsp;&nbsp;勤修于事业

&nbsp;&nbsp;&nbsp;&nbsp;如蜂采众华&nbsp;&nbsp;&nbsp;&nbsp;日日常增长

&nbsp;&nbsp;&nbsp;&nbsp;昼夜聚财业&nbsp;&nbsp;&nbsp;&nbsp;如彼蜂增长

&nbsp;&nbsp;&nbsp;&nbsp;财不寄老朽&nbsp;&nbsp;&nbsp;&nbsp;不与边远人

&nbsp;&nbsp;&nbsp;&nbsp;恶人作鄙业&nbsp;&nbsp;&nbsp;&nbsp;势力胜己者

&nbsp;&nbsp;&nbsp;&nbsp;终不以财宝&nbsp;&nbsp;&nbsp;&nbsp;与如是等人

&nbsp;&nbsp;&nbsp;&nbsp;与财为亲厚&nbsp;&nbsp;&nbsp;&nbsp;债索时忿诤

&nbsp;&nbsp;&nbsp;&nbsp;怪哉财义利&nbsp;&nbsp;&nbsp;&nbsp;失财失亲友

&nbsp;&nbsp;&nbsp;&nbsp;但如法聚财&nbsp;&nbsp;&nbsp;&nbsp;不应作非法

&nbsp;&nbsp;&nbsp;&nbsp;丈夫如法作&nbsp;&nbsp;&nbsp;&nbsp;端严极炽盛

&nbsp;&nbsp;&nbsp;&nbsp;既能自衣食&nbsp;&nbsp;&nbsp;&nbsp;又复惠施人

&nbsp;&nbsp;&nbsp;&nbsp;调适不失度&nbsp;&nbsp;&nbsp;&nbsp;命终得生天


天复以偈赞曰。

&nbsp;&nbsp;&nbsp;&nbsp;我昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;久弃舍嫌怖&nbsp;&nbsp;&nbsp;&nbsp;以度世间爱


尔时此天说此偈已。欢喜还宫。

### （二○八）

如是我闻。一时佛在舍卫国祇树给孤独园。尔时佛告诸比丘乃往古昔俱萨罗国。有一善弹琴人。名俱[少/兔]罗。涉路而行。时有六天女。各乘宫殿陵虚而行。天等出宫语此人言。舅可为我弹奏清琴。我当歌舞。时弹琴人睹其容貌光明异常生希有想。问言。姊妹。作何功德得生斯处。尔先为我说其先因。我当为尔弹奏清琴。天女答曰。汝今但当为我弹琴。我于歌中自说往缘。时俱[少/兔]罗于六天前即鼓琴。时第一天女。而说偈言。

&nbsp;&nbsp;&nbsp;&nbsp;诸能以上衣&nbsp;&nbsp;&nbsp;&nbsp;用施于他人

&nbsp;&nbsp;&nbsp;&nbsp;人中生尊胜&nbsp;&nbsp;&nbsp;&nbsp;处天如我今

&nbsp;&nbsp;&nbsp;&nbsp;身如真金聚&nbsp;&nbsp;&nbsp;&nbsp;光色甚凞怡

&nbsp;&nbsp;&nbsp;&nbsp;天女有数百&nbsp;&nbsp;&nbsp;&nbsp;我为最尊胜

&nbsp;&nbsp;&nbsp;&nbsp;施于所爱物&nbsp;&nbsp;&nbsp;&nbsp;其福胜如是


第二天女。复说偈言。

&nbsp;&nbsp;&nbsp;&nbsp;若以诸上味&nbsp;&nbsp;&nbsp;&nbsp;肴膳饮食施

&nbsp;&nbsp;&nbsp;&nbsp;生人为男女&nbsp;&nbsp;&nbsp;&nbsp;男女中最胜

&nbsp;&nbsp;&nbsp;&nbsp;若生于天上&nbsp;&nbsp;&nbsp;&nbsp;犹如我今日

&nbsp;&nbsp;&nbsp;&nbsp;以舍所爱故&nbsp;&nbsp;&nbsp;&nbsp;随意受快乐

&nbsp;&nbsp;&nbsp;&nbsp;汝观我宫殿&nbsp;&nbsp;&nbsp;&nbsp;乘空自在行

&nbsp;&nbsp;&nbsp;&nbsp;身如真金聚&nbsp;&nbsp;&nbsp;&nbsp;光颜甚殊妙

&nbsp;&nbsp;&nbsp;&nbsp;天女有数百&nbsp;&nbsp;&nbsp;&nbsp;我为最尊胜

&nbsp;&nbsp;&nbsp;&nbsp;施上味饮食&nbsp;&nbsp;&nbsp;&nbsp;获胜报如是


第三天女。复说偈言。

&nbsp;&nbsp;&nbsp;&nbsp;若以胜妙香&nbsp;&nbsp;&nbsp;&nbsp;布施而修福

&nbsp;&nbsp;&nbsp;&nbsp;生人得尊胜&nbsp;&nbsp;&nbsp;&nbsp;处天如我身

&nbsp;&nbsp;&nbsp;&nbsp;以舍所爱故&nbsp;&nbsp;&nbsp;&nbsp;随意受快乐

&nbsp;&nbsp;&nbsp;&nbsp;汝观我宫殿&nbsp;&nbsp;&nbsp;&nbsp;乘空自在行

&nbsp;&nbsp;&nbsp;&nbsp;身如真金聚&nbsp;&nbsp;&nbsp;&nbsp;光颜甚殊妙

&nbsp;&nbsp;&nbsp;&nbsp;天女有数百&nbsp;&nbsp;&nbsp;&nbsp;我为最尊胜

&nbsp;&nbsp;&nbsp;&nbsp;以施胜香故&nbsp;&nbsp;&nbsp;&nbsp;获报得如是


第四天女。复说偈言。

&nbsp;&nbsp;&nbsp;&nbsp;我本人中时&nbsp;&nbsp;&nbsp;&nbsp;孝事难舅姑

&nbsp;&nbsp;&nbsp;&nbsp;骂詈粗恶言&nbsp;&nbsp;&nbsp;&nbsp;我悉能忍受

&nbsp;&nbsp;&nbsp;&nbsp;是故于今者&nbsp;&nbsp;&nbsp;&nbsp;获得此天身

&nbsp;&nbsp;&nbsp;&nbsp;以能孝顺故&nbsp;&nbsp;&nbsp;&nbsp;随意受快乐

&nbsp;&nbsp;&nbsp;&nbsp;汝观我宫殿&nbsp;&nbsp;&nbsp;&nbsp;乘空自在行

&nbsp;&nbsp;&nbsp;&nbsp;身如真金聚&nbsp;&nbsp;&nbsp;&nbsp;光颜甚殊妙

&nbsp;&nbsp;&nbsp;&nbsp;天女有百数&nbsp;&nbsp;&nbsp;&nbsp;我为最尊胜

&nbsp;&nbsp;&nbsp;&nbsp;以能孝事故&nbsp;&nbsp;&nbsp;&nbsp;获胜报如是


第五天女。复说偈言。

&nbsp;&nbsp;&nbsp;&nbsp;我于先身时&nbsp;&nbsp;&nbsp;&nbsp;属人为婢使

&nbsp;&nbsp;&nbsp;&nbsp;奉侍于大家&nbsp;&nbsp;&nbsp;&nbsp;随顺不嗔戾

&nbsp;&nbsp;&nbsp;&nbsp;精勤不懈怠&nbsp;&nbsp;&nbsp;&nbsp;早起而晚卧

&nbsp;&nbsp;&nbsp;&nbsp;若于大家所&nbsp;&nbsp;&nbsp;&nbsp;得少饮食时

&nbsp;&nbsp;&nbsp;&nbsp;分施于沙门&nbsp;&nbsp;&nbsp;&nbsp;及与婆罗门

&nbsp;&nbsp;&nbsp;&nbsp;是故得天身&nbsp;&nbsp;&nbsp;&nbsp;随意受快乐

&nbsp;&nbsp;&nbsp;&nbsp;汝观我宫殿&nbsp;&nbsp;&nbsp;&nbsp;乘空自在行

&nbsp;&nbsp;&nbsp;&nbsp;身如真金聚&nbsp;&nbsp;&nbsp;&nbsp;光颜甚殊妙

&nbsp;&nbsp;&nbsp;&nbsp;天女数百中&nbsp;&nbsp;&nbsp;&nbsp;我最为尊胜

&nbsp;&nbsp;&nbsp;&nbsp;处贱修福田&nbsp;&nbsp;&nbsp;&nbsp;获胜报如是


第六天女。复说偈言。

&nbsp;&nbsp;&nbsp;&nbsp;我于先身时&nbsp;&nbsp;&nbsp;&nbsp;得见于比丘

&nbsp;&nbsp;&nbsp;&nbsp;及以比丘尼&nbsp;&nbsp;&nbsp;&nbsp;生大欢喜心

&nbsp;&nbsp;&nbsp;&nbsp;彼教我精勤&nbsp;&nbsp;&nbsp;&nbsp;得闻彼说法

&nbsp;&nbsp;&nbsp;&nbsp;一日受斋法&nbsp;&nbsp;&nbsp;&nbsp;是故今生天

&nbsp;&nbsp;&nbsp;&nbsp;随意受快乐&nbsp;&nbsp;&nbsp;&nbsp;汝观我宫殿

&nbsp;&nbsp;&nbsp;&nbsp;乘空自在行&nbsp;&nbsp;&nbsp;&nbsp;身如真金色

&nbsp;&nbsp;&nbsp;&nbsp;光颜甚殊妙&nbsp;&nbsp;&nbsp;&nbsp;天女数百中

&nbsp;&nbsp;&nbsp;&nbsp;我为最胜尊&nbsp;&nbsp;&nbsp;&nbsp;汝今且观我

&nbsp;&nbsp;&nbsp;&nbsp;以用善教故&nbsp;&nbsp;&nbsp;&nbsp;获胜报如是


时弹琴者。复说偈言。

&nbsp;&nbsp;&nbsp;&nbsp;我今极善行&nbsp;&nbsp;&nbsp;&nbsp;可乐萨罗林

&nbsp;&nbsp;&nbsp;&nbsp;我今见天女&nbsp;&nbsp;&nbsp;&nbsp;晃曜如电光

&nbsp;&nbsp;&nbsp;&nbsp;见闻如斯事&nbsp;&nbsp;&nbsp;&nbsp;还归造功德


尔时比丘闻佛所说。欢喜奉行。

### （二○九）

如是我闻。一时佛在舍卫国祇树给孤独园。时有一天光色倍常。来至佛所顶礼佛足在一面坐。是天威德光明炽盛。普照祇洹悉皆大明。彼天尔时即说偈言。

&nbsp;&nbsp;&nbsp;&nbsp;云何起必坏&nbsp;&nbsp;&nbsp;&nbsp;云何遮不生

&nbsp;&nbsp;&nbsp;&nbsp;云何舍所畏&nbsp;&nbsp;&nbsp;&nbsp;云何成法乐


尔时世尊。以偈答曰。

&nbsp;&nbsp;&nbsp;&nbsp;嗔恚起时灭&nbsp;&nbsp;&nbsp;&nbsp;贪欲生必遮

&nbsp;&nbsp;&nbsp;&nbsp;弃无明无畏&nbsp;&nbsp;&nbsp;&nbsp;证灭最为乐

&nbsp;&nbsp;&nbsp;&nbsp;弃恚舍贪欲&nbsp;&nbsp;&nbsp;&nbsp;出于诸结使

&nbsp;&nbsp;&nbsp;&nbsp;不着于色名&nbsp;&nbsp;&nbsp;&nbsp;观诸法空林

&nbsp;&nbsp;&nbsp;&nbsp;欲为生死根&nbsp;&nbsp;&nbsp;&nbsp;欲能生诸苦

&nbsp;&nbsp;&nbsp;&nbsp;断欲得解脱&nbsp;&nbsp;&nbsp;&nbsp;诸苦亦复然

&nbsp;&nbsp;&nbsp;&nbsp;苦得解脱故&nbsp;&nbsp;&nbsp;&nbsp;苦本亦解脱

&nbsp;&nbsp;&nbsp;&nbsp;婴愚无智者&nbsp;&nbsp;&nbsp;&nbsp;放逸不观苦

&nbsp;&nbsp;&nbsp;&nbsp;是故没苦海&nbsp;&nbsp;&nbsp;&nbsp;缠缚无穷已

&nbsp;&nbsp;&nbsp;&nbsp;智者捡乱心&nbsp;&nbsp;&nbsp;&nbsp;不宜着诸欲

&nbsp;&nbsp;&nbsp;&nbsp;夫为放逸行&nbsp;&nbsp;&nbsp;&nbsp;能坏禅定乐

&nbsp;&nbsp;&nbsp;&nbsp;是故应摄想&nbsp;&nbsp;&nbsp;&nbsp;勿得着欲染

&nbsp;&nbsp;&nbsp;&nbsp;譬如巨富者&nbsp;&nbsp;&nbsp;&nbsp;守护其珍宝


尔时天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖已弃舍&nbsp;&nbsp;&nbsp;&nbsp;能度世间爱


尔时此天说此偈已。欢喜而去。

### （二一○）

如是我闻。一时佛在舍卫国祇树给孤独园。尔时有天光色倍常。来至佛所顶礼佛足在一面坐。是天威德光明炽盛。普照祇洹悉皆大明。彼天尔时即说偈言。

&nbsp;&nbsp;&nbsp;&nbsp;虽到于五尘&nbsp;&nbsp;&nbsp;&nbsp;不名为贪欲

&nbsp;&nbsp;&nbsp;&nbsp;思想生染着&nbsp;&nbsp;&nbsp;&nbsp;乃名为贪欲

&nbsp;&nbsp;&nbsp;&nbsp;欲能缚世间&nbsp;&nbsp;&nbsp;&nbsp;健者得解脱


尔时世尊。以偈答曰。

&nbsp;&nbsp;&nbsp;&nbsp;欲性本无常&nbsp;&nbsp;&nbsp;&nbsp;断灭则悟道

&nbsp;&nbsp;&nbsp;&nbsp;着欲生系缚&nbsp;&nbsp;&nbsp;&nbsp;永不得解脱

&nbsp;&nbsp;&nbsp;&nbsp;若以信为伴&nbsp;&nbsp;&nbsp;&nbsp;不信莫由起

&nbsp;&nbsp;&nbsp;&nbsp;名称转增长&nbsp;&nbsp;&nbsp;&nbsp;寿终得生天

&nbsp;&nbsp;&nbsp;&nbsp;若复断除欲&nbsp;&nbsp;&nbsp;&nbsp;不数数受有

&nbsp;&nbsp;&nbsp;&nbsp;不还来生死&nbsp;&nbsp;&nbsp;&nbsp;永入于涅槃

&nbsp;&nbsp;&nbsp;&nbsp;知身空无我&nbsp;&nbsp;&nbsp;&nbsp;观名色不坚

&nbsp;&nbsp;&nbsp;&nbsp;不着于名色&nbsp;&nbsp;&nbsp;&nbsp;从是而解脱

&nbsp;&nbsp;&nbsp;&nbsp;亦不见解脱&nbsp;&nbsp;&nbsp;&nbsp;及以非解脱

&nbsp;&nbsp;&nbsp;&nbsp;哀愍利群生&nbsp;&nbsp;&nbsp;&nbsp;广饶益一切


天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久舍离&nbsp;&nbsp;&nbsp;&nbsp;能度世间爱


尔时此天说此偈已。欢喜而去。

### （二一一）

如是我闻。一时佛在舍卫国祇树给孤独园。尔时有天光明倍常。来至佛所头面礼佛在一面坐。而说偈言。

&nbsp;&nbsp;&nbsp;&nbsp;应共谁止住&nbsp;&nbsp;&nbsp;&nbsp;复应亲近谁

&nbsp;&nbsp;&nbsp;&nbsp;从谁所受法&nbsp;&nbsp;&nbsp;&nbsp;得利不生恶


尔时世尊。以偈答曰。

&nbsp;&nbsp;&nbsp;&nbsp;应共善人住&nbsp;&nbsp;&nbsp;&nbsp;亲近于善者

&nbsp;&nbsp;&nbsp;&nbsp;从彼人受法&nbsp;&nbsp;&nbsp;&nbsp;得利不生恶

&nbsp;&nbsp;&nbsp;&nbsp;应共善人住&nbsp;&nbsp;&nbsp;&nbsp;亲近于善者

&nbsp;&nbsp;&nbsp;&nbsp;从彼人受法&nbsp;&nbsp;&nbsp;&nbsp;智者得利乐

&nbsp;&nbsp;&nbsp;&nbsp;应共善人住&nbsp;&nbsp;&nbsp;&nbsp;亲近于善者

&nbsp;&nbsp;&nbsp;&nbsp;从彼人受法&nbsp;&nbsp;&nbsp;&nbsp;智者得名誉

&nbsp;&nbsp;&nbsp;&nbsp;亲近于善者&nbsp;&nbsp;&nbsp;&nbsp;从彼人受法

&nbsp;&nbsp;&nbsp;&nbsp;智者得解慧&nbsp;&nbsp;&nbsp;&nbsp;是故应共住

&nbsp;&nbsp;&nbsp;&nbsp;亲近于善者&nbsp;&nbsp;&nbsp;&nbsp;从彼人受法

&nbsp;&nbsp;&nbsp;&nbsp;亲族中尊胜&nbsp;&nbsp;&nbsp;&nbsp;能离于忧愁

&nbsp;&nbsp;&nbsp;&nbsp;于一切苦中&nbsp;&nbsp;&nbsp;&nbsp;而能得解脱

&nbsp;&nbsp;&nbsp;&nbsp;远离诸恶趣&nbsp;&nbsp;&nbsp;&nbsp;能断一切缚

&nbsp;&nbsp;&nbsp;&nbsp;纯受上妙乐&nbsp;&nbsp;&nbsp;&nbsp;得近于涅槃


天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱


尔时此天说此偈已。欢喜而去。

### （二一二）

如是我闻。一时佛在舍卫国祇树给孤独园。尔时有天光明倍常。普照祇洹悉皆大明。来诣佛所顶礼佛足却坐一面。而说偈言。

&nbsp;&nbsp;&nbsp;&nbsp;贪吝贫穷苦&nbsp;&nbsp;&nbsp;&nbsp;皆由不惠施

&nbsp;&nbsp;&nbsp;&nbsp;若欲求福德&nbsp;&nbsp;&nbsp;&nbsp;智者应施与


尔时世尊。以偈答曰。

&nbsp;&nbsp;&nbsp;&nbsp;可怖莫过贪&nbsp;&nbsp;&nbsp;&nbsp;贫乏恒饥渴

&nbsp;&nbsp;&nbsp;&nbsp;恐贫不布施&nbsp;&nbsp;&nbsp;&nbsp;不施畏甚大

&nbsp;&nbsp;&nbsp;&nbsp;今世若后世&nbsp;&nbsp;&nbsp;&nbsp;饥穷苦难计

&nbsp;&nbsp;&nbsp;&nbsp;若得少能施&nbsp;&nbsp;&nbsp;&nbsp;得多亦能施

&nbsp;&nbsp;&nbsp;&nbsp;生时得快乐&nbsp;&nbsp;&nbsp;&nbsp;寿终得生天

&nbsp;&nbsp;&nbsp;&nbsp;难施而能施&nbsp;&nbsp;&nbsp;&nbsp;是名难作业

&nbsp;&nbsp;&nbsp;&nbsp;婴愚不知解&nbsp;&nbsp;&nbsp;&nbsp;诸佛贤圣法

&nbsp;&nbsp;&nbsp;&nbsp;愚智俱命终&nbsp;&nbsp;&nbsp;&nbsp;生处各别异

&nbsp;&nbsp;&nbsp;&nbsp;愚者堕地狱&nbsp;&nbsp;&nbsp;&nbsp;受于种种苦

&nbsp;&nbsp;&nbsp;&nbsp;智者生人天&nbsp;&nbsp;&nbsp;&nbsp;乃可得解脱

&nbsp;&nbsp;&nbsp;&nbsp;贫穷捃拾活&nbsp;&nbsp;&nbsp;&nbsp;以用养妻子

&nbsp;&nbsp;&nbsp;&nbsp;净心割少施&nbsp;&nbsp;&nbsp;&nbsp;其福无有量

&nbsp;&nbsp;&nbsp;&nbsp;设百千大祀&nbsp;&nbsp;&nbsp;&nbsp;供养于一切

&nbsp;&nbsp;&nbsp;&nbsp;不及贫布施&nbsp;&nbsp;&nbsp;&nbsp;十六分中一

&nbsp;&nbsp;&nbsp;&nbsp;大祀有鞭打&nbsp;&nbsp;&nbsp;&nbsp;侵掠他财宝

&nbsp;&nbsp;&nbsp;&nbsp;种种苦恼人&nbsp;&nbsp;&nbsp;&nbsp;以成大祀业

&nbsp;&nbsp;&nbsp;&nbsp;以恶取财宝&nbsp;&nbsp;&nbsp;&nbsp;众皆不欢悦

&nbsp;&nbsp;&nbsp;&nbsp;如是不净施&nbsp;&nbsp;&nbsp;&nbsp;及以小净施

&nbsp;&nbsp;&nbsp;&nbsp;受报有好丑&nbsp;&nbsp;&nbsp;&nbsp;不可以相比

&nbsp;&nbsp;&nbsp;&nbsp;如法聚财物&nbsp;&nbsp;&nbsp;&nbsp;终不非法求

&nbsp;&nbsp;&nbsp;&nbsp;得财舍用施&nbsp;&nbsp;&nbsp;&nbsp;正直而施与

&nbsp;&nbsp;&nbsp;&nbsp;具戒修禅定&nbsp;&nbsp;&nbsp;&nbsp;正直者受取

&nbsp;&nbsp;&nbsp;&nbsp;福聚布四方&nbsp;&nbsp;&nbsp;&nbsp;犹如大海水


天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久舍离&nbsp;&nbsp;&nbsp;&nbsp;能度世间爱


尔时此天说此偈已。欢喜而去。

### （二一三）

如是我闻。一时佛在王舍城毗婆山侧七叶窟中。时佛为佉陀罗刺脚极为苦痛。如来默受。虽复苦痛无所请求。尔时有八天子。颜容端正来诣佛所。中有一天言。沙门瞿昙实是丈夫人中师子。虽受苦痛不舍念觉心无恼异。若复有人于瞿昙大师子所生诽谤者。当知是人甚大愚痴。第二天亦作是说。瞿昙沙门丈夫龙象。虽受苦痛不舍念觉心无恼异。若复有人于瞿昙龙象所生诽谤者。当知是人甚大愚痴。第三天复作是言。沙门瞿昙如善乘牛。第四天复作是言。沙门瞿昙如善乘马。第五天复作是言。沙门瞿昙犹如牛王。第六天复作是言。沙门瞿昙无上丈夫。第七天复作是言。沙门瞿昙人中莲花。第八天复作是言。沙门瞿昙犹如分陀利。观彼禅寂极为善定。终不矜高亦不卑下。止故解脱。解脱故止。时第八天。即说偈言。

&nbsp;&nbsp;&nbsp;&nbsp;非彼清净心&nbsp;&nbsp;&nbsp;&nbsp;假使满百千

&nbsp;&nbsp;&nbsp;&nbsp;通达五比施&nbsp;&nbsp;&nbsp;&nbsp;为于戒取缚

&nbsp;&nbsp;&nbsp;&nbsp;没溺爱欲海&nbsp;&nbsp;&nbsp;&nbsp;不能度彼岸


尔时八天说此偈已。顶礼佛足。还其所止。

&nbsp;&nbsp;&nbsp;&nbsp;垂下及遮止&nbsp;&nbsp;&nbsp;&nbsp;名称及技能

弹琴并弃舍种别、善丈夫
&nbsp;&nbsp;&nbsp;&nbsp;悭贪不惠施&nbsp;&nbsp;&nbsp;&nbsp;八天为第十


### （二一四）

如是我闻。一时佛在舍卫国祇树给孤独园。时有一天颜色殊常。来诣佛所赫然大明。顶礼佛足在一面坐。而说偈言(丹本澄函第十一卷初准)

&nbsp;&nbsp;&nbsp;&nbsp;譬如彼大地&nbsp;&nbsp;&nbsp;&nbsp;广大无有边

&nbsp;&nbsp;&nbsp;&nbsp;又亦如巨海&nbsp;&nbsp;&nbsp;&nbsp;甚深无崖际

&nbsp;&nbsp;&nbsp;&nbsp;须弥极高峻&nbsp;&nbsp;&nbsp;&nbsp;无以能喻及

&nbsp;&nbsp;&nbsp;&nbsp;谁如那罗延&nbsp;&nbsp;&nbsp;&nbsp;男子中无比


尔时世尊。以偈答曰。

&nbsp;&nbsp;&nbsp;&nbsp;无物广于爱&nbsp;&nbsp;&nbsp;&nbsp;深大不过腹

&nbsp;&nbsp;&nbsp;&nbsp;憍慢高须弥&nbsp;&nbsp;&nbsp;&nbsp;唯有佛世尊

&nbsp;&nbsp;&nbsp;&nbsp;于诸男子中&nbsp;&nbsp;&nbsp;&nbsp;最胜无伦匹


天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久舍离&nbsp;&nbsp;&nbsp;&nbsp;能度世间爱


尔时此天说此偈已。欢喜还宫。

### （二一五）

如是我闻。一时佛在舍卫国祇树给孤独园。时有一天。于其中夜来诣佛所。威光照曜赫然甚明。顶礼佛足在一面坐。而说偈言。

&nbsp;&nbsp;&nbsp;&nbsp;何物火不烧&nbsp;&nbsp;&nbsp;&nbsp;旋岚不能坏

&nbsp;&nbsp;&nbsp;&nbsp;劫尽大洪水&nbsp;&nbsp;&nbsp;&nbsp;一切浸烂坏

&nbsp;&nbsp;&nbsp;&nbsp;何物于彼所&nbsp;&nbsp;&nbsp;&nbsp;而得不烂溃

&nbsp;&nbsp;&nbsp;&nbsp;男子若女人&nbsp;&nbsp;&nbsp;&nbsp;所有诸财宝

&nbsp;&nbsp;&nbsp;&nbsp;以何方便故&nbsp;&nbsp;&nbsp;&nbsp;王贼不能侵

&nbsp;&nbsp;&nbsp;&nbsp;是何坚牢藏&nbsp;&nbsp;&nbsp;&nbsp;无能毁坏者


尔时世尊。以偈答曰。

&nbsp;&nbsp;&nbsp;&nbsp;福聚火不烧&nbsp;&nbsp;&nbsp;&nbsp;旋岚不吹坏

&nbsp;&nbsp;&nbsp;&nbsp;劫尽洪水浸&nbsp;&nbsp;&nbsp;&nbsp;不能令腐朽

&nbsp;&nbsp;&nbsp;&nbsp;男女有福聚&nbsp;&nbsp;&nbsp;&nbsp;王贼不能侵

&nbsp;&nbsp;&nbsp;&nbsp;福是坚牢藏&nbsp;&nbsp;&nbsp;&nbsp;无能侵毁者


天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久舍离&nbsp;&nbsp;&nbsp;&nbsp;能度世间爱


尔时此天说此偈已。欢喜还宫。

### （二一六）

如是我闻。一时佛在舍卫国祇树给孤独园。时有一天。于其夜中来诣佛所。威光照曜赫然大明。顶礼佛足却坐一面。而说偈言。

&nbsp;&nbsp;&nbsp;&nbsp;谁能具旷路&nbsp;&nbsp;&nbsp;&nbsp;涉道之资粮

&nbsp;&nbsp;&nbsp;&nbsp;以何因缘故&nbsp;&nbsp;&nbsp;&nbsp;贼所不能劫

&nbsp;&nbsp;&nbsp;&nbsp;设复逢奸恶&nbsp;&nbsp;&nbsp;&nbsp;云何得守护

&nbsp;&nbsp;&nbsp;&nbsp;云何彼劫夺&nbsp;&nbsp;&nbsp;&nbsp;而生大欢喜

&nbsp;&nbsp;&nbsp;&nbsp;云何常亲近&nbsp;&nbsp;&nbsp;&nbsp;智者生欣悦


尔时世尊。以偈答曰。

&nbsp;&nbsp;&nbsp;&nbsp;信为远资粮&nbsp;&nbsp;&nbsp;&nbsp;福聚非贼劫

&nbsp;&nbsp;&nbsp;&nbsp;贼劫戒遮杀&nbsp;&nbsp;&nbsp;&nbsp;沙门劫生喜

&nbsp;&nbsp;&nbsp;&nbsp;数亲近沙门&nbsp;&nbsp;&nbsp;&nbsp;智者生欣悦


天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久舍离&nbsp;&nbsp;&nbsp;&nbsp;能度世间爱


尔时此天说此偈已。欢喜还宫。

### （二一七）

如是我闻。一时佛在舍卫国祇树给孤独园。时有一天光色倍常。于其中夜来诣佛所。威光赫然悉皆大明。顶礼佛足却坐一面。而说偈言。

&nbsp;&nbsp;&nbsp;&nbsp;乐者所思念&nbsp;&nbsp;&nbsp;&nbsp;称意尽获得

&nbsp;&nbsp;&nbsp;&nbsp;一切诸乐中&nbsp;&nbsp;&nbsp;&nbsp;欲乐最为胜


尔时世尊。以偈答曰。

&nbsp;&nbsp;&nbsp;&nbsp;乐者无思念&nbsp;&nbsp;&nbsp;&nbsp;苦者有愿求

&nbsp;&nbsp;&nbsp;&nbsp;若人舍思愿&nbsp;&nbsp;&nbsp;&nbsp;是为最为胜


天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久舍离&nbsp;&nbsp;&nbsp;&nbsp;能度世间爱


尔时此天说此偈已。欢喜还宫。

### （二一八）

如是我闻。一时佛在舍卫国祇树给孤独园。时有一天光颜殊特赫然大明。来诣佛所。顶礼佛足退坐一面。而说偈言。

&nbsp;&nbsp;&nbsp;&nbsp;佛为天人师&nbsp;&nbsp;&nbsp;&nbsp;于诸物中胜

&nbsp;&nbsp;&nbsp;&nbsp;能知一切法&nbsp;&nbsp;&nbsp;&nbsp;利益诸世间

&nbsp;&nbsp;&nbsp;&nbsp;一切诸难中&nbsp;&nbsp;&nbsp;&nbsp;何物最为难

&nbsp;&nbsp;&nbsp;&nbsp;唯愿大仙尊&nbsp;&nbsp;&nbsp;&nbsp;为我分别说


尔时世尊。以偈答曰。

&nbsp;&nbsp;&nbsp;&nbsp;于他得自在&nbsp;&nbsp;&nbsp;&nbsp;忍彼触恼难

&nbsp;&nbsp;&nbsp;&nbsp;贫穷能布施&nbsp;&nbsp;&nbsp;&nbsp;危厄持戒难

&nbsp;&nbsp;&nbsp;&nbsp;盛年处荣贵&nbsp;&nbsp;&nbsp;&nbsp;舍欲出家难


天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久舍离&nbsp;&nbsp;&nbsp;&nbsp;能度世间爱


尔时此天说此偈已。欢喜还宫。

### （二一九）

如是我闻。一时佛在舍卫国祇树给孤独园。时有一天来诣佛所。威光晃曜赫然大明。顶礼佛足退坐一面。而说偈言。

&nbsp;&nbsp;&nbsp;&nbsp;车为云何生&nbsp;&nbsp;&nbsp;&nbsp;谁将车所至

&nbsp;&nbsp;&nbsp;&nbsp;车去为远近&nbsp;&nbsp;&nbsp;&nbsp;车云何损灭


尔时世尊。以偈答曰。

&nbsp;&nbsp;&nbsp;&nbsp;从业出生车&nbsp;&nbsp;&nbsp;&nbsp;心将转运去

&nbsp;&nbsp;&nbsp;&nbsp;去至因尽处&nbsp;&nbsp;&nbsp;&nbsp;因尽则灭坏


天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久舍离&nbsp;&nbsp;&nbsp;&nbsp;能度世间爱


尔时此天说此偈已。欢喜还宫。

### （二二○）

如是我闻。一时佛在舍卫国祇树给孤独园。时有一天光色倍常来诣佛所。身光晃曜遍照祇洹悉皆大明。时此天子却坐一面。而白佛言。世尊。须多蜜奢锯陀女生子。佛言斯是不善。非是善也。

尔时此天。即说偈言。

&nbsp;&nbsp;&nbsp;&nbsp;子生世言乐&nbsp;&nbsp;&nbsp;&nbsp;生子极欣庆

&nbsp;&nbsp;&nbsp;&nbsp;父母渐老朽&nbsp;&nbsp;&nbsp;&nbsp;何故说不善


尔时世尊。以偈答曰。

&nbsp;&nbsp;&nbsp;&nbsp;我知生子者&nbsp;&nbsp;&nbsp;&nbsp;必有爱别离

&nbsp;&nbsp;&nbsp;&nbsp;阴聚和合苦&nbsp;&nbsp;&nbsp;&nbsp;此都非是子

&nbsp;&nbsp;&nbsp;&nbsp;是名与诸苦&nbsp;&nbsp;&nbsp;&nbsp;婴愚谓为乐

&nbsp;&nbsp;&nbsp;&nbsp;是故我说言&nbsp;&nbsp;&nbsp;&nbsp;生子为不善

&nbsp;&nbsp;&nbsp;&nbsp;不善作善想&nbsp;&nbsp;&nbsp;&nbsp;不爱作爱想

&nbsp;&nbsp;&nbsp;&nbsp;苦作于乐想&nbsp;&nbsp;&nbsp;&nbsp;放逸所极熟


天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久舍离&nbsp;&nbsp;&nbsp;&nbsp;能度世间爱


尔时此天说此偈已。欢喜还宫。

### （二二一）

如是我闻。一时佛在舍卫国祇树给孤独园。时有一天光颜晖曜。威色倍常赫然大明。来诣祇洹顶礼佛足在一面坐。而说偈言。

&nbsp;&nbsp;&nbsp;&nbsp;云何自思算&nbsp;&nbsp;&nbsp;&nbsp;不为烦恼覆

&nbsp;&nbsp;&nbsp;&nbsp;云何复名为&nbsp;&nbsp;&nbsp;&nbsp;永离于众数


尔时世尊。以偈答曰。

&nbsp;&nbsp;&nbsp;&nbsp;若善算计者&nbsp;&nbsp;&nbsp;&nbsp;二漏不流转

&nbsp;&nbsp;&nbsp;&nbsp;名色永已灭&nbsp;&nbsp;&nbsp;&nbsp;彼名离众处

&nbsp;&nbsp;&nbsp;&nbsp;总数不覆藏&nbsp;&nbsp;&nbsp;&nbsp;已去于总数


天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久舍离&nbsp;&nbsp;&nbsp;&nbsp;能度世间爱


尔时此天说此偈已。欢喜还宫。

### （二二二）

如是我闻。一时佛在舍卫国祇树给孤独园。时有一天。光色晖曜赫然大明。来诣祇洹顶礼佛足退坐一面。而说偈言。

&nbsp;&nbsp;&nbsp;&nbsp;何物重于地&nbsp;&nbsp;&nbsp;&nbsp;何物高于空

&nbsp;&nbsp;&nbsp;&nbsp;何物疾于风&nbsp;&nbsp;&nbsp;&nbsp;何物多草木


尔时世尊。以偈答曰。

&nbsp;&nbsp;&nbsp;&nbsp;持戒重于地&nbsp;&nbsp;&nbsp;&nbsp;憍慢高于空

&nbsp;&nbsp;&nbsp;&nbsp;心念疾于风&nbsp;&nbsp;&nbsp;&nbsp;乱想多草木


天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久舍离&nbsp;&nbsp;&nbsp;&nbsp;能度世间爱


尔时此天说此偈已。欢喜还宫。

### （二二三）

如是我闻。一时佛在舍卫国祇树给孤独园。时有一天。威颜晃曜光色殊常。来诣祇洹赫然大明。顶礼佛足退坐一面。而说偈言。

&nbsp;&nbsp;&nbsp;&nbsp;修行何戒行&nbsp;&nbsp;&nbsp;&nbsp;复作何威仪

&nbsp;&nbsp;&nbsp;&nbsp;有何功德力&nbsp;&nbsp;&nbsp;&nbsp;造作何业行

&nbsp;&nbsp;&nbsp;&nbsp;具足何等法&nbsp;&nbsp;&nbsp;&nbsp;得生于天上

&nbsp;&nbsp;&nbsp;&nbsp;愿世尊悲愍&nbsp;&nbsp;&nbsp;&nbsp;为我开显说


尔时世尊。以偈答曰。

&nbsp;&nbsp;&nbsp;&nbsp;我今为汝说&nbsp;&nbsp;&nbsp;&nbsp;汝当至心听

&nbsp;&nbsp;&nbsp;&nbsp;诸欲生天者&nbsp;&nbsp;&nbsp;&nbsp;先当断杀生

&nbsp;&nbsp;&nbsp;&nbsp;善修于禁戒&nbsp;&nbsp;&nbsp;&nbsp;守摄于诸根

&nbsp;&nbsp;&nbsp;&nbsp;不害有生类&nbsp;&nbsp;&nbsp;&nbsp;便得生天上

&nbsp;&nbsp;&nbsp;&nbsp;不盗他财物&nbsp;&nbsp;&nbsp;&nbsp;彼与乐受取

&nbsp;&nbsp;&nbsp;&nbsp;断于奸盗心&nbsp;&nbsp;&nbsp;&nbsp;便得生天上

&nbsp;&nbsp;&nbsp;&nbsp;不奸他妇女&nbsp;&nbsp;&nbsp;&nbsp;度邪淫彼岸

&nbsp;&nbsp;&nbsp;&nbsp;自足己妻色&nbsp;&nbsp;&nbsp;&nbsp;便得生天上

&nbsp;&nbsp;&nbsp;&nbsp;为利自己身&nbsp;&nbsp;&nbsp;&nbsp;亦欲利于彼

&nbsp;&nbsp;&nbsp;&nbsp;并为财利故&nbsp;&nbsp;&nbsp;&nbsp;远离诸放逸

&nbsp;&nbsp;&nbsp;&nbsp;实语不虚妄&nbsp;&nbsp;&nbsp;&nbsp;便得生天上

&nbsp;&nbsp;&nbsp;&nbsp;除去于两舌&nbsp;&nbsp;&nbsp;&nbsp;不斗乱彼此

&nbsp;&nbsp;&nbsp;&nbsp;乐出和合语&nbsp;&nbsp;&nbsp;&nbsp;以此因缘故

&nbsp;&nbsp;&nbsp;&nbsp;便得生天上&nbsp;&nbsp;&nbsp;&nbsp;断于粗恶言

&nbsp;&nbsp;&nbsp;&nbsp;谗刺触恼故&nbsp;&nbsp;&nbsp;&nbsp;吐辞皆柔软

&nbsp;&nbsp;&nbsp;&nbsp;闻者生欣悦&nbsp;&nbsp;&nbsp;&nbsp;以是业缘故

&nbsp;&nbsp;&nbsp;&nbsp;得生于天上&nbsp;&nbsp;&nbsp;&nbsp;除断于绮语

&nbsp;&nbsp;&nbsp;&nbsp;不谈无益事&nbsp;&nbsp;&nbsp;&nbsp;知时而说法

&nbsp;&nbsp;&nbsp;&nbsp;便得生天上&nbsp;&nbsp;&nbsp;&nbsp;若聚落旷野

&nbsp;&nbsp;&nbsp;&nbsp;不生贪利想&nbsp;&nbsp;&nbsp;&nbsp;于他财物所

&nbsp;&nbsp;&nbsp;&nbsp;不起愚痴心&nbsp;&nbsp;&nbsp;&nbsp;便得生天上

&nbsp;&nbsp;&nbsp;&nbsp;慈心不害物&nbsp;&nbsp;&nbsp;&nbsp;不挟怨憎心

&nbsp;&nbsp;&nbsp;&nbsp;向于群生类&nbsp;&nbsp;&nbsp;&nbsp;心无怒害想

&nbsp;&nbsp;&nbsp;&nbsp;便得生天上&nbsp;&nbsp;&nbsp;&nbsp;信业及果报

&nbsp;&nbsp;&nbsp;&nbsp;能修信施者&nbsp;&nbsp;&nbsp;&nbsp;二事俱生信

&nbsp;&nbsp;&nbsp;&nbsp;具足得正见&nbsp;&nbsp;&nbsp;&nbsp;便得生天上

&nbsp;&nbsp;&nbsp;&nbsp;如斯众善法&nbsp;&nbsp;&nbsp;&nbsp;白净十业道

&nbsp;&nbsp;&nbsp;&nbsp;悉能修行者&nbsp;&nbsp;&nbsp;&nbsp;必得生天上


天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;久舍于嫌怖&nbsp;&nbsp;&nbsp;&nbsp;能度世间爱


尔时此天。说此偈已。欢喜还宫。

&nbsp;&nbsp;&nbsp;&nbsp;大地火不烧&nbsp;&nbsp;&nbsp;&nbsp;谁赍粮所愿

&nbsp;&nbsp;&nbsp;&nbsp;甚能及车乘&nbsp;&nbsp;&nbsp;&nbsp;锯陀女算数

&nbsp;&nbsp;&nbsp;&nbsp;何重并十善
