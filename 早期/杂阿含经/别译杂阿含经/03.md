## 别译杂阿含经初诵卷第三

### （四三）<a name="43"></a>

如是我闻。一时佛在舍卫国祇树给孤独园。尔时世尊告诸比丘。昔阿修罗。集诸四兵象马车步。悉皆严备斗战之具。欲诣忉利天宫。与诸天共斗。尔时帝释。闻阿修罗庄严四兵。即告须毗罗天子。我闻阿修罗庄严四兵。汝亦庄严四兵。往与共斗。须毗罗白言。此事最善。作是语已。纵逸着乐。不忆此事。帝释闻阿修罗已来出城。复召须毗罗言。阿修罗今已出城。汝可庄严四兵往彼共斗。须毗罗白言。憍尸迦。此是善事。须毗罗。仍尔着乐。不修战备。阿修罗庄严四兵。已至须弥山上。渐欲近来。帝释复言。我闻阿修罗渐来逼近。汝将四兵。可往击之。须毗罗即说偈言。

&nbsp;&nbsp;&nbsp;&nbsp;若有清闲无事处&nbsp;&nbsp;&nbsp;&nbsp;唯愿与我如此处

帝释即说偈答言。

&nbsp;&nbsp;&nbsp;&nbsp;若有如此闲乐处&nbsp;&nbsp;&nbsp;&nbsp;汝当将我共至彼

须毗罗复说偈言。

&nbsp;&nbsp;&nbsp;&nbsp;我今懈怠不欲起&nbsp;&nbsp;&nbsp;&nbsp;虽具闻知不庄严

&nbsp;&nbsp;&nbsp;&nbsp;天女五欲光四塞&nbsp;&nbsp;&nbsp;&nbsp;唯愿帝释与此愿

帝释以偈答言。

&nbsp;&nbsp;&nbsp;&nbsp;若有如此懈堕处&nbsp;&nbsp;&nbsp;&nbsp;百千天女而围绕

&nbsp;&nbsp;&nbsp;&nbsp;五欲自恣受快乐&nbsp;&nbsp;&nbsp;&nbsp;汝若往彼与我俱

须毗罗复说偈言。

&nbsp;&nbsp;&nbsp;&nbsp;天王若无事役处&nbsp;&nbsp;&nbsp;&nbsp;与我无苦受斯乐

帝释以偈答言。

&nbsp;&nbsp;&nbsp;&nbsp;汝须毗罗有如是&nbsp;&nbsp;&nbsp;&nbsp;我当与汝同是乐

&nbsp;&nbsp;&nbsp;&nbsp;颇曾见闻无事业&nbsp;&nbsp;&nbsp;&nbsp;而得生活受乐者

&nbsp;&nbsp;&nbsp;&nbsp;汝今若有如是处&nbsp;&nbsp;&nbsp;&nbsp;可疾速往可随汝

&nbsp;&nbsp;&nbsp;&nbsp;汝当畏事好闲处&nbsp;&nbsp;&nbsp;&nbsp;应当速疾向涅槃

闻是语已。须毗罗即集四兵。出与阿修罗战。时诸天得胜。阿修罗退坏。阿修罗已种种庄严而来还宫。佛告诸比丘。释提桓因处天王位。得大自在。犹自精勤。赞叹精进。况复汝等。信心出家。被服法衣。而当不勤精进。赞叹精进。若能精进。赞叹精进。如是为应出家之法。佛说是已。诸比丘。闻佛所说。欢喜奉行。

### （四四）<a name="44"></a>

如是我闻。一时佛在舍卫国祇树给孤独园。尔时世尊告诸比丘。往昔之时。远于聚落阿练若处。多有诸仙。在中而住。离仙处不远。有天阿修罗。而共战斗。尔时毗摩质多罗阿修罗王。着五种容饰。首戴天冠。捉摩尼拂。上戴华盖。带于宝剑。众宝革屣。到仙人住处。行不由门。从壁而入。亦复不与诸仙言语共相问讯。还从壁出。尔时有一仙人。而作是语。毗摩质多罗等。无恭敬心。不与诸仙问讯共语。从壁而出。复有一仙。而作是言。阿修罗等。若当恭敬问讯诸仙。应胜诸天今必不如。有一仙问言。此为是谁。有一仙言。此是毗摩质多阿修罗王。仙人复言。阿修罗法。知见微浅。无有法教。无尊敬心。犹如农夫。诸天必胜。阿修罗负。尔时帝释。后到仙边。即舍天王五种容饰。从门而入。慰劳诸仙。遍往观察。语诸仙言。尽各安隐无诸恼耶。问讯已讫。从门而出。复有一仙问言。此为是谁。安慰问讯。周遍察行。然后乃出。甚有法教。容仪端正。一仙答言。此是帝释有一仙言。诸天极能敬顺。为行调适诸天必胜。阿修罗负。毗摩质多罗。闻诸仙赞叹诸天。毁呰阿修罗。甚大嗔恚。诸仙闻已。往诣阿修罗所语言。我等闻尔甚大嗔忿。即说偈言。

&nbsp;&nbsp;&nbsp;&nbsp;我等故自来&nbsp;&nbsp;&nbsp;&nbsp;欲乞索所愿

&nbsp;&nbsp;&nbsp;&nbsp;施我等无畏&nbsp;&nbsp;&nbsp;&nbsp;莫复生嗔忿

&nbsp;&nbsp;&nbsp;&nbsp;我等若有过&nbsp;&nbsp;&nbsp;&nbsp;愿教责数我

毗摩质多以偈答言。

&nbsp;&nbsp;&nbsp;&nbsp;不施汝无畏&nbsp;&nbsp;&nbsp;&nbsp;汝等侵毁我

&nbsp;&nbsp;&nbsp;&nbsp;卑逊求帝释&nbsp;&nbsp;&nbsp;&nbsp;于我生毁呰

&nbsp;&nbsp;&nbsp;&nbsp;汝等求无畏&nbsp;&nbsp;&nbsp;&nbsp;我当与汝畏

尔时诸仙以偈答言。

&nbsp;&nbsp;&nbsp;&nbsp;如人自造作&nbsp;&nbsp;&nbsp;&nbsp;自获于果报

&nbsp;&nbsp;&nbsp;&nbsp;行善自获善&nbsp;&nbsp;&nbsp;&nbsp;行恶恶自报

&nbsp;&nbsp;&nbsp;&nbsp;譬如下种子&nbsp;&nbsp;&nbsp;&nbsp;随种得果报

&nbsp;&nbsp;&nbsp;&nbsp;汝今种苦子&nbsp;&nbsp;&nbsp;&nbsp;后必还自受

&nbsp;&nbsp;&nbsp;&nbsp;我今乞无畏&nbsp;&nbsp;&nbsp;&nbsp;逆与我怖畏

&nbsp;&nbsp;&nbsp;&nbsp;从今日已往&nbsp;&nbsp;&nbsp;&nbsp;使汝畏无尽

诸仙面与阿修罗语已。即乘虚去。毗摩质多罗。即于其夜。梦与帝释交兵共战。生大惊怕。第二亦尔。第三梦时。帝释军众。果来求战。时毗摩质多。即共交兵。阿修罗败。帝释逐进。至阿修罗宫。尔时帝释。种种战诤。既得胜已。诣诸仙所。诸仙在东。帝释在西相对而坐。时有东风仙人向帝释即说偈言。

&nbsp;&nbsp;&nbsp;&nbsp;我身久出家&nbsp;&nbsp;&nbsp;&nbsp;腋下有臭气

&nbsp;&nbsp;&nbsp;&nbsp;风吹向汝去&nbsp;&nbsp;&nbsp;&nbsp;移避就南坐

&nbsp;&nbsp;&nbsp;&nbsp;如此诸臭气&nbsp;&nbsp;&nbsp;&nbsp;诸天所不喜

尔时帝释以偈答言。

&nbsp;&nbsp;&nbsp;&nbsp;集聚种种华&nbsp;&nbsp;&nbsp;&nbsp;以为首上鬘

&nbsp;&nbsp;&nbsp;&nbsp;香气若干种&nbsp;&nbsp;&nbsp;&nbsp;能不生厌离

&nbsp;&nbsp;&nbsp;&nbsp;诸仙人出家&nbsp;&nbsp;&nbsp;&nbsp;气如诸华鬘

&nbsp;&nbsp;&nbsp;&nbsp;我今顶戴受&nbsp;&nbsp;&nbsp;&nbsp;不以为厌患

佛告诸比丘。帝释居天王位。长夜恭敬诸出家者。汝诸比丘。以信出家。亦应当作如是钦敬。佛说是已。诸比丘。闻佛所说。欢喜奉行。

### （四五）<a name="45"></a>

如是我闻。一时佛在舍卫国祇树给孤独园。尔时释提桓因。颜色殊妙。过于人天。于其中夜。来至佛所。稽首佛足。在一面坐。时祇洹中。晃然大明。踰于昼日尔时释提桓因。即说偈言。

&nbsp;&nbsp;&nbsp;&nbsp;除灭何事安隐眠&nbsp;&nbsp;&nbsp;&nbsp;灭除何物无忧愁

&nbsp;&nbsp;&nbsp;&nbsp;灭何一法瞿昙赞&nbsp;&nbsp;&nbsp;&nbsp;唯愿为我法众疑

尔时世尊说偈答言。

&nbsp;&nbsp;&nbsp;&nbsp;灭除嗔恚安隐眠&nbsp;&nbsp;&nbsp;&nbsp;灭除嗔恚无忧愁

&nbsp;&nbsp;&nbsp;&nbsp;去除嗔恚棘毒根&nbsp;&nbsp;&nbsp;&nbsp;汝今帝释应当知

&nbsp;&nbsp;&nbsp;&nbsp;如是嗔恚坏美善&nbsp;&nbsp;&nbsp;&nbsp;除灭上事听所赞

释提桓因。闻佛所说。绕佛三匝。欢喜奉行。

### （四六）<a name="46"></a>

如是我闻。一时佛在舍卫国祇树给孤独园。尔时佛告诸比丘。月八日。四天王遣使者案行天下。伺察世间。有慈孝父母。敬顺尊长。奉事沙门婆罗门。修于善法。及行恶者。是故宜应修行善法。灭除众恶。捡情守戒。至十四日。四天王。复遣太子案行天下。至十五日。四天王自案行伺察。亦复如是。时四天王。既伺察已。往帝释善法堂上。启白帝释并语。诸天世间人中。多有不孝父母。不敬沙门婆罗门者。不奉事师及家尊长。乃至无有多持戒者。尔时帝释。及诸天众。闻斯语已。惨然不乐。诸天咸作是言。损诸天众。益阿修罗。若世间中。有人常能孝顺父母。供养沙门婆罗门。乃至多能持戒。四天王上启帝释。时诸天等。极大欢喜。咸作是言。世间人中。修行善事。极为贤善。作所应作。增益诸天。损阿修罗。帝释欢喜。即说偈言。

&nbsp;&nbsp;&nbsp;&nbsp;月八十四日&nbsp;&nbsp;&nbsp;&nbsp;及以十五日

&nbsp;&nbsp;&nbsp;&nbsp;并及神足月&nbsp;&nbsp;&nbsp;&nbsp;受持清净戒

&nbsp;&nbsp;&nbsp;&nbsp;是人得生天&nbsp;&nbsp;&nbsp;&nbsp;功德如我身

佛告诸比丘。帝释所说。不名善说。所以者何。若漏尽阿罗汉。所作已办。应作是偈。

&nbsp;&nbsp;&nbsp;&nbsp;月八十四日&nbsp;&nbsp;&nbsp;&nbsp;及以十五日

&nbsp;&nbsp;&nbsp;&nbsp;并及神足月&nbsp;&nbsp;&nbsp;&nbsp;受持清净戒

&nbsp;&nbsp;&nbsp;&nbsp;斯人获胜利&nbsp;&nbsp;&nbsp;&nbsp;功德如我身

佛与罗汉。应说斯偈。名称实说。名为善说。佛说是已。诸比丘。闻佛所说。欢喜奉行。

### （四七）<a name="47"></a>

如是我闻。一时佛在舍卫国祇树给孤独园。尔时佛告诸比丘。往昔之时。质多阿修罗王。病患委困。时释提桓因。往诣其所。阿修罗语帝释言。愿汝使我病差安隐身得平健肥鲜如前。帝释语言。汝可教我阿修罗幻化之法。我当使汝安隐病差欢乐如前。阿修罗言。待我问诸阿修罗等。若可尔者。我当教汝。阿修罗王。即问诸阿修罗尔时其中有一谄伪阿修罗。语毗摩质多罗言。帝释长夜。行直善行。无诸谄伪。汝可语帝释言。汝学阿修罗谄伪幻者。当入卢楼地狱。帝释若语汝言。我不学彼阿修罗者。汝但舍去。汝患必愈。阿修罗王。即用其语。说偈语帝释言。

&nbsp;&nbsp;&nbsp;&nbsp;千眼帝释舍脂夫&nbsp;&nbsp;&nbsp;&nbsp;若知幻法必当堕

&nbsp;&nbsp;&nbsp;&nbsp;于彼卢留地狱中&nbsp;&nbsp;&nbsp;&nbsp;满足一劫被烧煮

尔时帝释。闻斯语已。即言止止。不须幻法。寻即愿言。令汝病差安隐无患。佛告诸比丘。释提桓因。虽处天位。尚不谄曲。真实行事。况汝出家。剃除须发。而当不离诸谄伪事行质直乎。若行质直。应出家法。佛说是已。诸比丘闻佛所说。欢喜奉行。

### （四八）<a name="48"></a>

如是我闻。一时佛在舍卫国祇树给孤独园。尔时帝释。来诣佛所。将欲还时。请受一戒。何谓一戒。若我还宫。见诸怨憎。设来害我。我于彼所。终不加害。毗摩质多罗。既闻帝释持如是戒。便捉利剑。于路而待。时释提桓因。闻阿修罗在于路侧捉剑而待。遥语阿修罗言。止止。汝今自缚。毗摩质多语帝释言。汝于佛所。受一戒言。若我还宫。见诸怨憎。设彼害我。我于彼所。终不加恶。岂可不受如是戒耶。帝释答言。我虽受戒。语汝住住。汝今自缚。如是之言。于戒无犯。毗摩质多罗言。憍尸迦放我。帝释语言。汝作咒誓。更于我所。不为怨疾。我当放汝。毗摩质多罗。即说誓言。

&nbsp;&nbsp;&nbsp;&nbsp;贪嗔妄语谤贤圣&nbsp;&nbsp;&nbsp;&nbsp;如是恶报使我得

尔时帝释。闻斯誓已。即语毗摩质多罗言。我今放汝。释提桓因。还至佛所。顶礼佛足。白佛言。世尊毗摩质多罗。闻我受戒。即捉利剑。在于路侧。伺图于我。时我遥语阿修罗言。止止。汝今自缚。毗摩质多。即语我言。汝于佛所。受于一戒。若我还宫。见有怨憎。设来害我。我于彼所。终不加恶。岂可不受如是戒耶。我即答言。我虽受戒。但语汝住。汝今自缚。如是之言。于戒无犯。毗摩质多罗。即语我言。憍尸迦放我。我即语言。汝可重誓。更于我所。莫生憎疾。我当放汝。时毗摩质多罗。闻我语已。即说誓言。

&nbsp;&nbsp;&nbsp;&nbsp;贪嗔妄语谤贤圣&nbsp;&nbsp;&nbsp;&nbsp;如是恶报使我得

我闻其誓。即放令去。帝释复白佛言。此阿修罗。作重誓已。从今已后。更不作于怨憎恶耶。佛告帝释。阿修罗。设不作誓犹不为恶。况作誓已。尔时帝释。闻佛所说。踊跃欢喜。即于坐没。寻还天宫。

### （四九）<a name="49"></a>

如是我闻。一时佛在舍卫国祇树给孤独园。尔时佛告诸比丘。昔于一时。帝释与阿修罗战。当于尔时。诸天不如。阿修罗胜。尔时帝释。见已不如。寻即回驾。欲还天宫。于其道中。见苦娑罗树。时树上有金翅鸟巢。尔时帝释。即敕御者摩得梨言。此巢中有二鸟卵脱能伤损。汝可回车避于此树。帝释即向摩得梨。而说偈言。

&nbsp;&nbsp;&nbsp;&nbsp;汝观树上巢&nbsp;&nbsp;&nbsp;&nbsp;巢中有二卵

&nbsp;&nbsp;&nbsp;&nbsp;今车若往彼&nbsp;&nbsp;&nbsp;&nbsp;必冲而复破

&nbsp;&nbsp;&nbsp;&nbsp;我若以此身&nbsp;&nbsp;&nbsp;&nbsp;入阿修罗阵

&nbsp;&nbsp;&nbsp;&nbsp;丧失于身命&nbsp;&nbsp;&nbsp;&nbsp;终不伤鸟卵

说是偈已。寻即回车。时阿修罗众。见帝释回。生大恐怖。各作是言。帝释向者诈现退散。今复回者。必破我军。阿修罗众。即时退诸天逐退。迫到其城。佛告诸比丘释提桓因。居天王位。犹能长夜。修于慈忍。汝等比丘。当如是学。诸比丘闻佛所说。欢喜奉行。

### （五○）<a name="50"></a>

如是我闻。一时佛在舍卫国祇树给孤独园。

尔时释提桓因。与拔利婆娄支阿修罗。夜诣佛所。威光炽盛。礼佛足已。在一面坐。时彼帝释。毗娄支光明。普照祇洹。犹如昼日。时拔利毗娄支。在一面坐。而说偈言。

&nbsp;&nbsp;&nbsp;&nbsp;夫人常精进&nbsp;&nbsp;&nbsp;&nbsp;所求必使得

&nbsp;&nbsp;&nbsp;&nbsp;既求得义理&nbsp;&nbsp;&nbsp;&nbsp;安隐受快乐

帝释亦说偈言。

&nbsp;&nbsp;&nbsp;&nbsp;夫人常精进&nbsp;&nbsp;&nbsp;&nbsp;所求必使得

&nbsp;&nbsp;&nbsp;&nbsp;既求得事业&nbsp;&nbsp;&nbsp;&nbsp;修忍最为胜

尔时帝释。白佛言。世尊我等所说。何者利益。何者无利。佛告帝释。善分别者。皆是善说。汝等今当听我所说。即说偈言。

&nbsp;&nbsp;&nbsp;&nbsp;一切众生皆为利&nbsp;&nbsp;&nbsp;&nbsp;各各随心之所欲

&nbsp;&nbsp;&nbsp;&nbsp;等同利欲适愿乐&nbsp;&nbsp;&nbsp;&nbsp;夫人精勤求必得

&nbsp;&nbsp;&nbsp;&nbsp;既得事业忍最胜&nbsp;&nbsp;&nbsp;&nbsp;是故应当修行忍

帝释毗娄支。闻佛所说。礼佛足已。即于彼处。而没还宫。

### （五一）<a name="51"></a>

如是我闻。一时佛在王舍城伽兰陀竹林。尔时王舍城中。有一贫人。极为穷困。甚可怜愍。于佛法中。生清净信。能净持戒。少读诵经。亦能小施。有此四事因缘果报。身坏命终。生忉利天胜妙善处。此新生天。有三事胜。一色貌胜。二名称胜。三寿命胜。诸天见已。皆共恭敬。往帝释所。白帝释言。有新生天。有三事胜于余诸天。帝释言。我先曾见。彼新生天。本为人时。贫穷困苦。极为寒悴。直以信心。向于三宝。能净持戒。少多修施。今得生此忉利天上。尔时帝释。即说偈言。

&nbsp;&nbsp;&nbsp;&nbsp;若于三宝生净信&nbsp;&nbsp;&nbsp;&nbsp;其心坚固不动转

&nbsp;&nbsp;&nbsp;&nbsp;持所受戒不毁犯&nbsp;&nbsp;&nbsp;&nbsp;当知此人不名贫

&nbsp;&nbsp;&nbsp;&nbsp;名为智慧寿命人&nbsp;&nbsp;&nbsp;&nbsp;以敬无上三宝故

&nbsp;&nbsp;&nbsp;&nbsp;得生天上受胜乐&nbsp;&nbsp;&nbsp;&nbsp;是故应当作斯学

尔时诸天。闻此偈已。欢喜信受。作礼还宫。

### （五二）<a name="52"></a>

如是我闻。一时佛在王舍城耆阇崛山中。尔时王舍城有九十六种外道。各各祠祀。设有檀越。信心于外道遮勒者。言当先供养我师遮勒。若信外道婆罗婆寔者。亦言先当供养我师婆罗婆寔。若信外道乾陀者。咸言先与我师乾陀大嚫后与余者。若信外道名三水者。言当供养我师三水。若信外道名老声闻者。言先供养我师老声闻。若信外道大声闻者。亦言供养我师大声闻。若信佛者。咸言应先供养我师如来及以众僧。是释提桓因。作是念言。今王舍城人。生大邪见。佛僧在世。若生邪见。名为不善。帝释尔时寻自变身。为老婆罗门。容貌端正。乘以白车。驾以白马。诸摩纳等。围绕在右。向于寺场。当中直过。时王舍城人。咸作是念。今老婆罗门。先向何处。我等随从。尔时帝释。知诸人等心之所念回车南旋。向灵鹫山。到诸乘驾所住之处。于中而止。下车前进。往至佛所。顶礼佛足。在一面坐。尔时帝释。即说偈言。

&nbsp;&nbsp;&nbsp;&nbsp;转法轮圣王&nbsp;&nbsp;&nbsp;&nbsp;能度苦彼岸

&nbsp;&nbsp;&nbsp;&nbsp;无怨憎恐怖&nbsp;&nbsp;&nbsp;&nbsp;我今稽首礼

&nbsp;&nbsp;&nbsp;&nbsp;设人欲修福&nbsp;&nbsp;&nbsp;&nbsp;当于何处施

&nbsp;&nbsp;&nbsp;&nbsp;又欲精求福&nbsp;&nbsp;&nbsp;&nbsp;应生净信敬

&nbsp;&nbsp;&nbsp;&nbsp;今日修布施&nbsp;&nbsp;&nbsp;&nbsp;来世得善报

&nbsp;&nbsp;&nbsp;&nbsp;于何福田中&nbsp;&nbsp;&nbsp;&nbsp;少施获大果

尔时世尊。在耆阇崛山中。为天帝释。敷演祠中。最为胜者。以偈答言。

&nbsp;&nbsp;&nbsp;&nbsp;四果及四向&nbsp;&nbsp;&nbsp;&nbsp;禅定明行足

&nbsp;&nbsp;&nbsp;&nbsp;功德力甚深&nbsp;&nbsp;&nbsp;&nbsp;犹如大海水

&nbsp;&nbsp;&nbsp;&nbsp;此名为实胜&nbsp;&nbsp;&nbsp;&nbsp;调御之弟子

&nbsp;&nbsp;&nbsp;&nbsp;于大黑闇中&nbsp;&nbsp;&nbsp;&nbsp;能燃智慧灯

&nbsp;&nbsp;&nbsp;&nbsp;常为诸众生&nbsp;&nbsp;&nbsp;&nbsp;说法而示道

&nbsp;&nbsp;&nbsp;&nbsp;是名僧福田&nbsp;&nbsp;&nbsp;&nbsp;广大无涯际

&nbsp;&nbsp;&nbsp;&nbsp;若施斯福田&nbsp;&nbsp;&nbsp;&nbsp;是名为善与

&nbsp;&nbsp;&nbsp;&nbsp;若祀斯福田&nbsp;&nbsp;&nbsp;&nbsp;是名为善祀

&nbsp;&nbsp;&nbsp;&nbsp;焚物而祭天&nbsp;&nbsp;&nbsp;&nbsp;徒费而无补

&nbsp;&nbsp;&nbsp;&nbsp;不名为善烧&nbsp;&nbsp;&nbsp;&nbsp;若于福田所

&nbsp;&nbsp;&nbsp;&nbsp;少作诸功业&nbsp;&nbsp;&nbsp;&nbsp;后获大富利

&nbsp;&nbsp;&nbsp;&nbsp;乃名为善烧&nbsp;&nbsp;&nbsp;&nbsp;帝释应当知

&nbsp;&nbsp;&nbsp;&nbsp;是名良福田&nbsp;&nbsp;&nbsp;&nbsp;施僧次一人

&nbsp;&nbsp;&nbsp;&nbsp;后必获大果&nbsp;&nbsp;&nbsp;&nbsp;此事是时说

&nbsp;&nbsp;&nbsp;&nbsp;世间解所说&nbsp;&nbsp;&nbsp;&nbsp;无量功德佛

&nbsp;&nbsp;&nbsp;&nbsp;以百偈赞僧&nbsp;&nbsp;&nbsp;&nbsp;祠祀中最上

&nbsp;&nbsp;&nbsp;&nbsp;无过僧福田&nbsp;&nbsp;&nbsp;&nbsp;若人种少善

&nbsp;&nbsp;&nbsp;&nbsp;获报无有量&nbsp;&nbsp;&nbsp;&nbsp;是以善丈夫

&nbsp;&nbsp;&nbsp;&nbsp;应当施于僧&nbsp;&nbsp;&nbsp;&nbsp;能总持法者

&nbsp;&nbsp;&nbsp;&nbsp;是则名为僧&nbsp;&nbsp;&nbsp;&nbsp;譬如大海中

&nbsp;&nbsp;&nbsp;&nbsp;多有众珍宝&nbsp;&nbsp;&nbsp;&nbsp;僧海亦如是

&nbsp;&nbsp;&nbsp;&nbsp;多饶功德宝&nbsp;&nbsp;&nbsp;&nbsp;若能施僧宝

&nbsp;&nbsp;&nbsp;&nbsp;是名善丈夫&nbsp;&nbsp;&nbsp;&nbsp;已获欢喜信

&nbsp;&nbsp;&nbsp;&nbsp;若能信心施&nbsp;&nbsp;&nbsp;&nbsp;当知如此人

&nbsp;&nbsp;&nbsp;&nbsp;得三时欢喜&nbsp;&nbsp;&nbsp;&nbsp;以三时喜故

&nbsp;&nbsp;&nbsp;&nbsp;能度三恶道&nbsp;&nbsp;&nbsp;&nbsp;除祛诸尘垢

&nbsp;&nbsp;&nbsp;&nbsp;离烦恼毒箭&nbsp;&nbsp;&nbsp;&nbsp;净心手自施

&nbsp;&nbsp;&nbsp;&nbsp;自利亦利彼&nbsp;&nbsp;&nbsp;&nbsp;能设如此祠

&nbsp;&nbsp;&nbsp;&nbsp;是人则名为&nbsp;&nbsp;&nbsp;&nbsp;世间明智者

&nbsp;&nbsp;&nbsp;&nbsp;信心既清净&nbsp;&nbsp;&nbsp;&nbsp;得至无为处

&nbsp;&nbsp;&nbsp;&nbsp;世间之极乐&nbsp;&nbsp;&nbsp;&nbsp;智者得生彼

帝释闻是偈已。踊跃欢喜。于坐处没。还于天宫帝释。还宫未久之间王舍城中。长者婆罗门。即从坐起。偏袒右肩。右膝着地。合掌向佛。而白佛言。唯愿世尊。及比丘僧。于明晨朝。受大祠欢喜请。尔时如来。默然许之。时王舍城婆罗门长者知佛默然受已请已。顶礼佛足。各还所止。时诸人等。既还家已。各各办诸香美饮食清净香洁供设。办已晨朝敷座具行净水。遣使往诣灵鹫山中。白世尊言。食时已到。尔时如来。着衣持钵。众僧围绕。世尊在前。往诣彼城。到大祠所。既至彼已。如来敷座。于僧前坐。彼城中人。敷好床座。与僧而坐。尔时诸长者等。察众坐定。各行净水。诸婆罗门长者。手自斟酌种种香美饮食。时诸人等。各各劝益。

尔时世尊。观诸众僧。饭食已讫。即时收钵。付于阿难。时诸人等。各自敷座。在佛前坐。专心敬仰。求欲听法。尔时如来。赞其所施。而说偈言。

&nbsp;&nbsp;&nbsp;&nbsp;婆罗门经书&nbsp;&nbsp;&nbsp;&nbsp;祠祀火为最

&nbsp;&nbsp;&nbsp;&nbsp;外道典籍中&nbsp;&nbsp;&nbsp;&nbsp;婆比室为最

&nbsp;&nbsp;&nbsp;&nbsp;于诸世人中&nbsp;&nbsp;&nbsp;&nbsp;王者最为首

&nbsp;&nbsp;&nbsp;&nbsp;百川众流中&nbsp;&nbsp;&nbsp;&nbsp;巨海名为最

&nbsp;&nbsp;&nbsp;&nbsp;星辰诸宿中&nbsp;&nbsp;&nbsp;&nbsp;月光名为最

&nbsp;&nbsp;&nbsp;&nbsp;于众明之中&nbsp;&nbsp;&nbsp;&nbsp;日光最为最

&nbsp;&nbsp;&nbsp;&nbsp;上下及四方&nbsp;&nbsp;&nbsp;&nbsp;世间及天人

&nbsp;&nbsp;&nbsp;&nbsp;诸贤圣众中&nbsp;&nbsp;&nbsp;&nbsp;佛最第一尊

尔时世尊。为王舍城人。种种说法。示教利喜。诸人踊跃。从坐而退。佛说是已。诸比丘闻佛所说。欢喜奉行。

&nbsp;&nbsp;&nbsp;&nbsp;须毗罗仙人&nbsp;&nbsp;&nbsp;&nbsp;灭嗔月八日

&nbsp;&nbsp;&nbsp;&nbsp;病并持一戒&nbsp;&nbsp;&nbsp;&nbsp;鸟巢及婆梨

&nbsp;&nbsp;&nbsp;&nbsp;贫人及大祠

### （五三）<a name="53"></a>

如是我闻。一时佛在俱萨罗国。渐次游行。至舍卫城祇树给孤独园。时波斯匿王。闻佛来至舍卫国祇树给孤独园。往诣佛所。稽首问讯。在一面坐。而白佛言。世尊我昔闻。尔出家求道。要成无上至真等正觉。汝为实有如是语耶。将非他人谬传者乎。为是讥嫌。致于毁呰。作此语也。佛告波斯匿言。如此语者。是真实语。非为毁呰亦非增减。实是我语。实如法说。非非法说。一切外人。亦无有能讥嫌我者。波斯匿王复作是言。我虽闻尔有如此语。犹未能信。何故不信。自昔诸人。有久出家。耆老宿旧。诸婆罗门。富兰那迦葉、末伽梨俱赊梨子、删阇耶毗罗邸子．阿阇多翅舍钦婆罗．迦据多迦栴延．尼乾陀阇提弗多罗。彼诸宿旧。尚自不信得阿耨多罗三藐三菩提。况汝年少而出家未久。而当得乎。佛言大王。世有四事。小不可轻。何者为四。一者王子虽小。最不可轻。二龙子虽小。亦不可轻。三火虽小。亦不可轻。四比丘虽小。亦不可轻。尔时世尊。即说偈言。

&nbsp;&nbsp;&nbsp;&nbsp;王者虽为小&nbsp;&nbsp;&nbsp;&nbsp;具习诸技艺

&nbsp;&nbsp;&nbsp;&nbsp;生处既真正&nbsp;&nbsp;&nbsp;&nbsp;亦不杂鄙秽

&nbsp;&nbsp;&nbsp;&nbsp;有大美名称&nbsp;&nbsp;&nbsp;&nbsp;一切悉闻知

&nbsp;&nbsp;&nbsp;&nbsp;如此虽言小&nbsp;&nbsp;&nbsp;&nbsp;其实不可轻

&nbsp;&nbsp;&nbsp;&nbsp;欲护己命者&nbsp;&nbsp;&nbsp;&nbsp;不应轻于小

&nbsp;&nbsp;&nbsp;&nbsp;刹利虽云小&nbsp;&nbsp;&nbsp;&nbsp;法应绍王位

&nbsp;&nbsp;&nbsp;&nbsp;既绍王位已&nbsp;&nbsp;&nbsp;&nbsp;法当行谪罚

&nbsp;&nbsp;&nbsp;&nbsp;是以应敬顺&nbsp;&nbsp;&nbsp;&nbsp;不宜生轻慢

&nbsp;&nbsp;&nbsp;&nbsp;于诸聚落中&nbsp;&nbsp;&nbsp;&nbsp;及以闲静处

&nbsp;&nbsp;&nbsp;&nbsp;若见小龙子&nbsp;&nbsp;&nbsp;&nbsp;形状虽微细

&nbsp;&nbsp;&nbsp;&nbsp;能大亦能小&nbsp;&nbsp;&nbsp;&nbsp;亦复能兴云

&nbsp;&nbsp;&nbsp;&nbsp;降注于大雨&nbsp;&nbsp;&nbsp;&nbsp;若以小故轻

&nbsp;&nbsp;&nbsp;&nbsp;必能纵毒螫&nbsp;&nbsp;&nbsp;&nbsp;欲护身命者

&nbsp;&nbsp;&nbsp;&nbsp;不宜轻于彼&nbsp;&nbsp;&nbsp;&nbsp;为于己利故

&nbsp;&nbsp;&nbsp;&nbsp;宜应自拥护&nbsp;&nbsp;&nbsp;&nbsp;亦如有小小

&nbsp;&nbsp;&nbsp;&nbsp;若具于众缘&nbsp;&nbsp;&nbsp;&nbsp;猛炎甚炽盛

&nbsp;&nbsp;&nbsp;&nbsp;遇于大暴风&nbsp;&nbsp;&nbsp;&nbsp;能焚烧山野

&nbsp;&nbsp;&nbsp;&nbsp;既焚林野已&nbsp;&nbsp;&nbsp;&nbsp;遇时还复生

&nbsp;&nbsp;&nbsp;&nbsp;欲护己命者&nbsp;&nbsp;&nbsp;&nbsp;不应轻小火

&nbsp;&nbsp;&nbsp;&nbsp;若于净戒所&nbsp;&nbsp;&nbsp;&nbsp;恶口加骂辱

&nbsp;&nbsp;&nbsp;&nbsp;其身及子孙&nbsp;&nbsp;&nbsp;&nbsp;一切皆毁谤

&nbsp;&nbsp;&nbsp;&nbsp;于未来世中&nbsp;&nbsp;&nbsp;&nbsp;当同受恶报

&nbsp;&nbsp;&nbsp;&nbsp;是故应自护&nbsp;&nbsp;&nbsp;&nbsp;莫以恶加彼

&nbsp;&nbsp;&nbsp;&nbsp;刹利具技艺&nbsp;&nbsp;&nbsp;&nbsp;龙子及与火

&nbsp;&nbsp;&nbsp;&nbsp;比丘持净戒&nbsp;&nbsp;&nbsp;&nbsp;此四不可轻

&nbsp;&nbsp;&nbsp;&nbsp;为护己命故&nbsp;&nbsp;&nbsp;&nbsp;谨慎应远离

尔时波斯匿王。闻此语已。其心战栗。身毛为竖。即从坐起。偏袒右肩。合掌向佛白佛言。世尊。我于今者。实有过罪。自知毁犯。譬如婴愚狂痴无知所作不善。唯愿世尊。怜愍我故。听我忏悔。佛告波斯匿王言。我今愍汝听汝忏悔。时波斯匿王。既蒙忏悔。心大欢喜。作礼而去。

### （五四）<a name="54"></a>

如是我闻。一时佛在舍卫国祇树给孤独园。尔时波斯匿王。禀性仁孝。母初崩背。哀号恋慕。不自堪胜。烧葬母已。便自沐浴。衣发故湿。于日中时。往诣佛所。礼佛足已。在一面坐。佛告王曰。王从何来。衣发故湿。波斯匿王白佛言。世尊。我之慈母。情特尊敬。一旦崩背。我送母丧。远至旷野。殡葬已讫。新浴洗故。衣发犹湿。佛告大王。汝于母所。极爱敬不。王即答言。实为爱敬。设令有人。能使我母还得活者。我以象军车军马军步军。悉以与之。续我母命。心无悔恨。设以半国赏之。亦不生恨。王复言曰。佛语诚实。一切生者。会必归死。佛言。实尔实尔。生必有死。五趣四生。无不终者。王者臣民婆罗门众。会归当死。灌顶人王。威力自在。统领国土。会归终没。转轮圣王。王四天下。七宝具足。亦会当死。五通神仙。在于山薮。饮水食果。亦归于死。三十三天。极受快乐。光色炽盛。处天宫殿。寿命延长。亦归终没。诸罗汉等。舍于重担。逮得己利。尽诸有结。心得自在。正智解脱。后边之身。亦归散灭。诸辟支佛。独一无侣。常在闲静。亦当散灭。诸佛正觉。具于十力。有四无畏。得四无碍。能师子吼。身亦无常。会归散灭。佛言大王。我为大王。种种分别生必有死。略而言之。无生不终。佛即说偈言。

&nbsp;&nbsp;&nbsp;&nbsp;一切生皆死&nbsp;&nbsp;&nbsp;&nbsp;寿命必归终

&nbsp;&nbsp;&nbsp;&nbsp;随业受缘报&nbsp;&nbsp;&nbsp;&nbsp;善恶各获果

&nbsp;&nbsp;&nbsp;&nbsp;修福上升天&nbsp;&nbsp;&nbsp;&nbsp;为恶入地狱

&nbsp;&nbsp;&nbsp;&nbsp;修道断生死&nbsp;&nbsp;&nbsp;&nbsp;永入于涅槃

&nbsp;&nbsp;&nbsp;&nbsp;非空非海中&nbsp;&nbsp;&nbsp;&nbsp;非入山石间

&nbsp;&nbsp;&nbsp;&nbsp;无有地方所&nbsp;&nbsp;&nbsp;&nbsp;脱之不受死

&nbsp;&nbsp;&nbsp;&nbsp;诸佛与缘觉&nbsp;&nbsp;&nbsp;&nbsp;菩萨及声闻

&nbsp;&nbsp;&nbsp;&nbsp;犹舍无常身&nbsp;&nbsp;&nbsp;&nbsp;何况诸凡夫

时波斯匿王。闻佛所说。心开意解。更不忧愁。欢喜而去。佛说是已。诸比丘闻佛所说。欢喜奉行。

### （五五）<a name="55"></a>

如是我闻。一时佛在舍卫国祇树给孤独园。尔时波斯匿王。在空闲处。独静思惟。夫为人者。云何爱己。云何恶己。复作是念。若身口意。行于善业。远离诸恶。名是爱己。若身口意。行不善业。作众恶行。名不爱己。波斯匿王。思惟是已。从静处起。往诣佛所。顶礼佛足。在一面坐。即白佛言。世尊我独静处。作是思惟。云何名爱己。云何不爱己。若能于身口意行善。是名爱己。若身口意。行不善业。名不爱己。佛言。大王实尔。若人身口意行恶者。是名不爱己。何以故。彼为恶者。虽有怨仇。不必速能有所伤害。自造恶业。毁害甚深。是以自作恶业。名为不爱己。又有为己故作杀盗淫。是为损己。若人身口意行善者。设作是念。我舍所爱居家妻子。名不爱己。实是爱己。何以故。如此之人。虽有亲友父母兄弟。恩彻骨髓。至其衰老。不能得救。要自身口意修行善。能自济度。是名爱己。佛即说偈言。

&nbsp;&nbsp;&nbsp;&nbsp;若人自爱己&nbsp;&nbsp;&nbsp;&nbsp;不以恶加彼

&nbsp;&nbsp;&nbsp;&nbsp;无有造作恶&nbsp;&nbsp;&nbsp;&nbsp;得于快乐者

&nbsp;&nbsp;&nbsp;&nbsp;若人自爱己&nbsp;&nbsp;&nbsp;&nbsp;应修诸善业

&nbsp;&nbsp;&nbsp;&nbsp;速疾能获得&nbsp;&nbsp;&nbsp;&nbsp;种种诸快乐

&nbsp;&nbsp;&nbsp;&nbsp;夫欲爱己者&nbsp;&nbsp;&nbsp;&nbsp;应当自拥护

&nbsp;&nbsp;&nbsp;&nbsp;譬如边表城&nbsp;&nbsp;&nbsp;&nbsp;旷野多贼盗

&nbsp;&nbsp;&nbsp;&nbsp;得值无难时&nbsp;&nbsp;&nbsp;&nbsp;应当自隐藏

&nbsp;&nbsp;&nbsp;&nbsp;若其失无难&nbsp;&nbsp;&nbsp;&nbsp;值难苦无穷

佛说是已。诸比丘闻佛所说。欢喜奉行。

### （五六）<a name="56"></a>

如是我闻。一时佛在舍卫国祇树给孤独园。尔时波斯匿王。于空闲处。作是思惟。云何护己。云何不护己。复自念言。若人修善。名为护己。若人行恶。名不护己。思惟是已。即从坐起。往诣佛所。礼佛足已。在一面坐白佛言。世尊。我于静处。作是思惟。云何护己。云何不护己。复作是念。若修善行。名为护己。若行不善。名不护己。佛告大王。实尔实尔。若以四兵象兵马兵车兵步兵。围绕自身。不名护己。何以故。非内护故。若人身口意善。虽无四兵。是名护己。何以故。有内护故。此内护者。胜于外护。故名护己。佛即说偈言。

&nbsp;&nbsp;&nbsp;&nbsp;若人欲自护&nbsp;&nbsp;&nbsp;&nbsp;常护身口意

&nbsp;&nbsp;&nbsp;&nbsp;修行于善法&nbsp;&nbsp;&nbsp;&nbsp;有惭亦有愧

&nbsp;&nbsp;&nbsp;&nbsp;不护三业者&nbsp;&nbsp;&nbsp;&nbsp;邪见及眠睡

&nbsp;&nbsp;&nbsp;&nbsp;障蔽诸善法&nbsp;&nbsp;&nbsp;&nbsp;随从于恶魔

&nbsp;&nbsp;&nbsp;&nbsp;则为自毁伤&nbsp;&nbsp;&nbsp;&nbsp;是以应自护

&nbsp;&nbsp;&nbsp;&nbsp;修定及智慧&nbsp;&nbsp;&nbsp;&nbsp;常念佛所教

佛说是已。诸比丘闻佛所说。欢喜奉行。

### （五七）<a name="57"></a>

如是我闻。一时佛在舍卫国祇树给孤独园。尔时波斯匿王。于闲静处。作是思惟。世界之中。少有能得富贵财业。设得财业。不尚骄奢。贞廉知足。节于嗜欲。不恼众生。如是人少。世界多有众人。得胜财业。骄逸自恣。贪嗜于欲。加恼众生。如是人多。波斯匿王。于闲静处。思惟是已。从坐而起。往诣佛所。顶礼佛足。在一面坐。即白佛言。世尊。我于静处。作是思惟。世界之中。若设有人。得胜财业。心自知足。能不骄恣。不嗜于欲。不恼于人。如是人少。若复有人。得胜基业。憍逸自恣。贪嗜于欲。加恼众生。如是人多。佛言大王。实尔实尔。世界之中。多有众人。得封禄已。憍慢自恣。贪嗜于欲。苦楚众生。如是愚人。长夜受苦。得大损减。命终之后。必入地狱。佛言大王。譬如鱼师及其弟子于捕鱼法。善巧方便。以细密网。截流而拖。鱼鳖鼋鼍。水性之属。为网所得。此水性等。入网之者。悉皆集在鱼师之手。牵挽旋转。任鱼师意。世间之中。多有众人。得胜封禄。憍慢自恣。贪嗜五欲。加恼众生。亦复如是。所以者何。如斯愚人。即入魔网。为网所获。周回举动。住魔所为。尔时世尊。即说偈言。

&nbsp;&nbsp;&nbsp;&nbsp;纵逸着事业&nbsp;&nbsp;&nbsp;&nbsp;荒迷嗜五欲

&nbsp;&nbsp;&nbsp;&nbsp;不知有恶果&nbsp;&nbsp;&nbsp;&nbsp;如鱼入密网

&nbsp;&nbsp;&nbsp;&nbsp;此业已成就&nbsp;&nbsp;&nbsp;&nbsp;极受大苦恼

佛说是已。诸比丘闻佛所说。欢喜奉行。

### （五八）<a name="58"></a>

如是我闻。一时佛在舍卫国祇树给孤独园。尔时波斯匿王。于闲静处。作是思惟。世界之中。少有于人。得胜封禄。而不憍恣。不嗜五欲。不恼众生。世界之中。多有众人。得胜基业。憍慢自恣。贪嗜五欲。加恼众生。思惟是已。从坐处起。即诣佛所。顶礼佛足。在一面坐。白佛言。世尊。我今静处。作是思惟。世界之中。少有众人。得胜基业。不憍恣。不贪五欲。不恼众生。多有众人。得胜基业。贪嗜五欲。加恼众生。佛言大王。如是如是。实如汝语。譬如猎师。凿阱捕鹿。驱入阱中。随意而取。世界之中。多有众人。得胜基业。憍逸自恣。贪嗜五欲。苦楚众生。亦复如是。如斯愚人。入于魔阱。从魔所为。当入地狱长夜受苦。尔时世尊。即说偈言。

&nbsp;&nbsp;&nbsp;&nbsp;纵逸着事业&nbsp;&nbsp;&nbsp;&nbsp;荒迷嗜五欲

&nbsp;&nbsp;&nbsp;&nbsp;不知后恶果&nbsp;&nbsp;&nbsp;&nbsp;如鹿入深阱

&nbsp;&nbsp;&nbsp;&nbsp;极受诸苦恼&nbsp;&nbsp;&nbsp;&nbsp;行此恶业者

&nbsp;&nbsp;&nbsp;&nbsp;悲苦更苦报&nbsp;&nbsp;&nbsp;&nbsp;悔恨何所及

&nbsp;&nbsp;&nbsp;&nbsp;修于善业者&nbsp;&nbsp;&nbsp;&nbsp;后获妙果报

&nbsp;&nbsp;&nbsp;&nbsp;临终情欢豫&nbsp;&nbsp;&nbsp;&nbsp;后则无悔恨

佛说是已。诸比丘闻佛所说。欢喜奉行。

### （五九）<a name="59"></a>

如是我闻。一时佛在舍卫国祇树给孤独园。尔时波斯匿王。往诣佛所。顶礼佛足。在一面坐。即白佛言。世尊。有一长者。名摩诃南。其家巨富。多饶财宝。佛问王曰。云何大富。王白佛言。彼长者家。金银珍宝。数千万亿。不可称量。况复余财。虽有财富。不能饮食。所可食者。杂糠粗涩。若作羹时。浑煮姜罢煮已。还取卖为财用。所可衣者。唯着粗布。五总疏弊。以为内衣。乘朽故车。连缀树叶。以为伞盖。未曾见其施沙门婆罗门贫穷乞儿。若欲食时。要先闭门。恐诸沙门婆罗门等来从其乞。佛言大王。如此之人。非善丈夫。何以故。得斯财富不能开意正直受乐。又复不能孝养供给妻子。亦不赐与奴婢仆使。又不时时施诸沙门婆罗门。亦复不求上业生天之报。譬如卤地。有少汪水。以碱苦故。无能饮者。乃至竭尽。世间愚夫。亦复如是。大得财业。不能施用。身自受乐。亦复末能供养父母及与妻子。并其眷属。奴婢仆使。亲友知识。悉不惠与。虽丰财宝。都无利益。佛言大王。善丈夫者。得于财业。能自施用。正直受乐。亦能供养师长父母。及与妻子。并其眷属。奴婢仆使。亲友知识。乃至供养沙门婆罗门贫穷乞丐。悉能惠施。如斯善人。所得财宝。名为上业。作快乐因生天之缘。此人聚财。成就大善。譬如近城村邑聚落。有清冷池。流出好水。四边平正。多饶林树。种种华果有柔软草。遍布其地。一切众人。皆得洗浴。并获好饮。飞禽走兽。翱翔嬉乐。善健丈夫。亦复如是。乃至生天。成就大善。尔时世尊。即说偈言。

&nbsp;&nbsp;&nbsp;&nbsp;譬如碱卤土&nbsp;&nbsp;&nbsp;&nbsp;中有冷汪水

&nbsp;&nbsp;&nbsp;&nbsp;碱苦不可饮&nbsp;&nbsp;&nbsp;&nbsp;后自煎涸尽

&nbsp;&nbsp;&nbsp;&nbsp;儜夫亦复尔&nbsp;&nbsp;&nbsp;&nbsp;虽有多财宝

&nbsp;&nbsp;&nbsp;&nbsp;不能自衣食&nbsp;&nbsp;&nbsp;&nbsp;亦不施他人

&nbsp;&nbsp;&nbsp;&nbsp;是名为儜者&nbsp;&nbsp;&nbsp;&nbsp;有财能布施

&nbsp;&nbsp;&nbsp;&nbsp;譬如平博地&nbsp;&nbsp;&nbsp;&nbsp;有好清流池

&nbsp;&nbsp;&nbsp;&nbsp;林亦甚蔚茂&nbsp;&nbsp;&nbsp;&nbsp;人兽同快乐

&nbsp;&nbsp;&nbsp;&nbsp;是名为智者&nbsp;&nbsp;&nbsp;&nbsp;如似大牛王

&nbsp;&nbsp;&nbsp;&nbsp;生则受快乐&nbsp;&nbsp;&nbsp;&nbsp;死则生天上

佛说是已。诸比丘闻佛所说。欢喜奉行。

### （六○）<a name="60"></a>

如是我闻。一时佛在舍卫国祇树给孤独园。尔时城中有大长者。名摩诃男。无有子胤。遇患命终。尔时国法。若不生男。命终之后。家财入官。以是之故。摩诃南所有财产。应入国主。时波斯匿王。身体坌尘。往诣佛所。既顶礼已。却坐一面。佛告王曰。今日何故。身体坌尘。颜容改常。而来至此。波斯匿王。白佛言。世尊。舍卫城中。有大长者。名摩诃南。昨日命终。以无子故。所有财宝。税入于宫。视其财宝。冒涉风尘。是以坌身。佛问王曰。摩诃南。实巨富耶。王即答言。实尔世尊。云何大富。金银珍宝。数千亿万。不可称计。况复余财。虽有珍宝。多诸储积。以悭贪故。惜不啖食。所可食者。秕稗杂糠。极为粗涩。若作羹时。煮姜一罢。煮已还取卖为财用。所可著者。唯衣粗布。五总粗弊。以为内衣。乘朽故车。进缀树叶。以为伞盖。未曾见其修少布施沙门婆罗门贫穷乞儿。佛言。如此愚人。非善丈夫。何以故。虽有财宝。不能开意正直受乐。又复不能供养父母及与妻子。亦不赐与奴婢仆使。不时时施与沙门及婆罗门。亦复不求生天善报。佛告王曰。此摩诃南。乃往昔时。已曾于多伽罗瑟辟支佛所。种少善根。尔时布施饮食。不至心施。不信心施。不手自施。不恭敬施。撩掷而与。布施已讫。后复生悔。作是念言。我之饮食。云何与此剃头沙门。不如自与家中仆使。于其舍身。得生舍卫城第一巨富大长者家。虽复生彼富长者家。由先施食有悔心故。自然不喜着好衣裳。亦复不喜食于美食。鞍马车乘严饰之具。悉不喜乐。大王当知。摩诃南。于昔往日。其家豪富。为钱财故。杀异母弟。以是因缘。入于地狱。无量年岁受诸苦恼。由是之故。钱财七返常没于官。摩诃南。于多伽罗瑟辟支佛所。施食因缘。受福已尽。如大罪人。舍身之后。入于地狱。摩诃南舍身。亦复如是。入大叫唤地狱。时波斯匿王。复白佛言。世尊。彼摩诃南。舍身实入大叫唤地狱耶。佛言。实入。时王闻已。悲泣流泪。王整衣服。偏袒右肩。合掌说偈。

&nbsp;&nbsp;&nbsp;&nbsp;钱财谷帛并珍宝&nbsp;&nbsp;&nbsp;&nbsp;奴婢仆使及眷属

&nbsp;&nbsp;&nbsp;&nbsp;一切无随无随者&nbsp;&nbsp;&nbsp;&nbsp;亦不能取其少分

&nbsp;&nbsp;&nbsp;&nbsp;为死所侵舍故尸&nbsp;&nbsp;&nbsp;&nbsp;一切财宝虽罗列

&nbsp;&nbsp;&nbsp;&nbsp;都无一物是储有&nbsp;&nbsp;&nbsp;&nbsp;亦复不能持少去

&nbsp;&nbsp;&nbsp;&nbsp;为有何物随逐人&nbsp;&nbsp;&nbsp;&nbsp;譬如有影随其形

&nbsp;&nbsp;&nbsp;&nbsp;善恶受报必不失&nbsp;&nbsp;&nbsp;&nbsp;唯此随人犹如影

尔时世尊以偈答言。

&nbsp;&nbsp;&nbsp;&nbsp;善恶随逐人&nbsp;&nbsp;&nbsp;&nbsp;譬如影随形

&nbsp;&nbsp;&nbsp;&nbsp;随其所趣向&nbsp;&nbsp;&nbsp;&nbsp;未曾相舍离

&nbsp;&nbsp;&nbsp;&nbsp;譬如少资粮&nbsp;&nbsp;&nbsp;&nbsp;越险增苦恼

&nbsp;&nbsp;&nbsp;&nbsp;行恶亦如是&nbsp;&nbsp;&nbsp;&nbsp;不能至善径

&nbsp;&nbsp;&nbsp;&nbsp;譬如丰资粮&nbsp;&nbsp;&nbsp;&nbsp;安乐越险道

&nbsp;&nbsp;&nbsp;&nbsp;修福者亦尔&nbsp;&nbsp;&nbsp;&nbsp;安隐至善处

&nbsp;&nbsp;&nbsp;&nbsp;譬如久别离&nbsp;&nbsp;&nbsp;&nbsp;至于旷远处

&nbsp;&nbsp;&nbsp;&nbsp;安隐得还家&nbsp;&nbsp;&nbsp;&nbsp;其心甚悦豫

&nbsp;&nbsp;&nbsp;&nbsp;妻子及眷属&nbsp;&nbsp;&nbsp;&nbsp;欢喜极快乐

&nbsp;&nbsp;&nbsp;&nbsp;修善者亦尔&nbsp;&nbsp;&nbsp;&nbsp;善业来迎接

&nbsp;&nbsp;&nbsp;&nbsp;亦如离眷属&nbsp;&nbsp;&nbsp;&nbsp;会合得欢喜

&nbsp;&nbsp;&nbsp;&nbsp;是以应积善&nbsp;&nbsp;&nbsp;&nbsp;当为后世故

&nbsp;&nbsp;&nbsp;&nbsp;欲得后世福&nbsp;&nbsp;&nbsp;&nbsp;应修行正行

&nbsp;&nbsp;&nbsp;&nbsp;今不被讥呵&nbsp;&nbsp;&nbsp;&nbsp;后受于快乐

佛说是已。诸比丘闻佛所说。欢喜奉行。

### （六一）<a name="61"></a>

如是我闻。一时佛在舍卫国祇树给孤独园。当于尔时。波斯匿王。欲设大祀。养千牛王皆系于柱。并及[犛-未+牙]牛水牛乳牛犊及小牛。尽各数千。牂羖羊等。亦复数千。种种畜生皆系祀场。时余国中。诸婆罗门。闻王大祀。自远而至。进集舍卫城。时众多比丘。于其晨朝。着衣持钵。入城乞食。闻波斯匿王。欲设大祀。养千牛王。并及牦牛水牛乳牛小牛及犊。尽各数千。牂羖羊等。亦复数千。如是种种。诸畜生等。皆悉系着于彼祀场。又闻余国诸婆罗门。斯波斯匿王。施设大祀。一切云集。在舍卫城。诸比丘。乞食已讫。摄于衣钵。洗足已去。往诣佛所。顶礼佛足。在一面坐。白佛言。世尊。我等今日入城乞食。闻如是事。尔时世尊。闻是语已。即说偈言。

&nbsp;&nbsp;&nbsp;&nbsp;月月百千祀&nbsp;&nbsp;&nbsp;&nbsp;修此以求福

&nbsp;&nbsp;&nbsp;&nbsp;不如一信佛&nbsp;&nbsp;&nbsp;&nbsp;十六分中一

&nbsp;&nbsp;&nbsp;&nbsp;月月百千祀&nbsp;&nbsp;&nbsp;&nbsp;修此以求福

&nbsp;&nbsp;&nbsp;&nbsp;不如一信法&nbsp;&nbsp;&nbsp;&nbsp;十六分中一

&nbsp;&nbsp;&nbsp;&nbsp;月月百千祀&nbsp;&nbsp;&nbsp;&nbsp;修此以求福

&nbsp;&nbsp;&nbsp;&nbsp;不如一信僧&nbsp;&nbsp;&nbsp;&nbsp;十六分中一

&nbsp;&nbsp;&nbsp;&nbsp;月月百千祀&nbsp;&nbsp;&nbsp;&nbsp;修此以求福

&nbsp;&nbsp;&nbsp;&nbsp;不如一慈心&nbsp;&nbsp;&nbsp;&nbsp;十六分中一

&nbsp;&nbsp;&nbsp;&nbsp;月月百千祀&nbsp;&nbsp;&nbsp;&nbsp;修此以求福

&nbsp;&nbsp;&nbsp;&nbsp;不如怜众生&nbsp;&nbsp;&nbsp;&nbsp;十六分中一

&nbsp;&nbsp;&nbsp;&nbsp;月月百千祀&nbsp;&nbsp;&nbsp;&nbsp;修此以求福

&nbsp;&nbsp;&nbsp;&nbsp;不如怜鬼神&nbsp;&nbsp;&nbsp;&nbsp;十六分中一

&nbsp;&nbsp;&nbsp;&nbsp;月月百千祀&nbsp;&nbsp;&nbsp;&nbsp;不如一善心

&nbsp;&nbsp;&nbsp;&nbsp;怜愍畜生类&nbsp;&nbsp;&nbsp;&nbsp;十六分中一

&nbsp;&nbsp;&nbsp;&nbsp;月月百千祀&nbsp;&nbsp;&nbsp;&nbsp;不如于佛说

&nbsp;&nbsp;&nbsp;&nbsp;生信而爱乐&nbsp;&nbsp;&nbsp;&nbsp;十六分中一

&nbsp;&nbsp;&nbsp;&nbsp;假使修诸祀&nbsp;&nbsp;&nbsp;&nbsp;及与事火法

&nbsp;&nbsp;&nbsp;&nbsp;修此欲求福&nbsp;&nbsp;&nbsp;&nbsp;行此诸祠祀

&nbsp;&nbsp;&nbsp;&nbsp;满足一年中&nbsp;&nbsp;&nbsp;&nbsp;不如正身立

&nbsp;&nbsp;&nbsp;&nbsp;一礼敬向佛&nbsp;&nbsp;&nbsp;&nbsp;四分中之一

佛说是已。诸比丘闻佛所说。欢喜奉行。

### （六二）<a name="62"></a>

如是我闻。一时佛在舍卫国祇树给孤独园。尔时波斯匿王。收摄刹利毗舍首陀罗沙门婆罗门。持戒破戒出家。乃至伎儿旃陀罗等。悉皆系闭。时诸比丘。入城乞食。闻如是上事。食已洗足。往诣佛所。顶礼佛足。在一面坐。白佛言。世尊。我等。入城乞食。闻波斯匿王。收摄刹利毗舍首陀罗沙门婆罗门出家。持戒破戒。及伎儿旃陀罗等。悉皆系闭。尔时世尊。闻斯语已。即说偈言。

&nbsp;&nbsp;&nbsp;&nbsp;王者系缚人&nbsp;&nbsp;&nbsp;&nbsp;以铁木及绳

&nbsp;&nbsp;&nbsp;&nbsp;贤圣观斯事&nbsp;&nbsp;&nbsp;&nbsp;深知非牢缚

&nbsp;&nbsp;&nbsp;&nbsp;若恋于妻子&nbsp;&nbsp;&nbsp;&nbsp;钱财及珍宝

&nbsp;&nbsp;&nbsp;&nbsp;如是系缚人&nbsp;&nbsp;&nbsp;&nbsp;坚牢过于彼

&nbsp;&nbsp;&nbsp;&nbsp;妻子及财宝&nbsp;&nbsp;&nbsp;&nbsp;愚人生系着

&nbsp;&nbsp;&nbsp;&nbsp;其实如瀑流&nbsp;&nbsp;&nbsp;&nbsp;漂没诸凡夫

&nbsp;&nbsp;&nbsp;&nbsp;是以宜速逝&nbsp;&nbsp;&nbsp;&nbsp;趣向于解脱

佛说是已。诸比丘闻佛所说。欢喜奉行。

&nbsp;&nbsp;&nbsp;&nbsp;三菩提及母&nbsp;&nbsp;&nbsp;&nbsp;爱己及护己

&nbsp;&nbsp;&nbsp;&nbsp;捕鱼并鹿阱&nbsp;&nbsp;&nbsp;&nbsp;悭并及命终

&nbsp;&nbsp;&nbsp;&nbsp;祠祀及系缚