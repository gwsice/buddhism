## 别译杂阿含经卷第九

### （一六六）<a name="166"></a>

如是我闻。一时佛在舍卫国祇树给孤独园。时有一天。光色倍常。来诣佛所。身光显照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;不生欢喜园&nbsp;&nbsp;&nbsp;&nbsp;终不能得乐

&nbsp;&nbsp;&nbsp;&nbsp;是三十三天&nbsp;&nbsp;&nbsp;&nbsp;名称满世间

&nbsp;&nbsp;&nbsp;&nbsp;常是彼天人&nbsp;&nbsp;&nbsp;&nbsp;之所居住处

尔时世尊以偈答曰。

&nbsp;&nbsp;&nbsp;&nbsp;汝如小婴愚&nbsp;&nbsp;&nbsp;&nbsp;非尔智所及

&nbsp;&nbsp;&nbsp;&nbsp;如斯之妙法&nbsp;&nbsp;&nbsp;&nbsp;乃是罗汉语

&nbsp;&nbsp;&nbsp;&nbsp;诸行斯无常&nbsp;&nbsp;&nbsp;&nbsp;是生灭之法

&nbsp;&nbsp;&nbsp;&nbsp;其生灭灭已&nbsp;&nbsp;&nbsp;&nbsp;寂灭乃为乐

天复以偈赞曰。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱

尔时此天。说此偈已。欢喜还宫。

### （一六七）<a name="167"></a>

如是我闻。一时佛在舍卫国祇树给孤独园。时有一天。光色倍常。来诣佛所。身光显照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;能舍于家业&nbsp;&nbsp;&nbsp;&nbsp;断诸一切法

&nbsp;&nbsp;&nbsp;&nbsp;常教授于他&nbsp;&nbsp;&nbsp;&nbsp;不名善沙门

尔时世尊以偈答曰。

&nbsp;&nbsp;&nbsp;&nbsp;夜叉汝当知&nbsp;&nbsp;&nbsp;&nbsp;若诸种姓中

&nbsp;&nbsp;&nbsp;&nbsp;有遭苦难者&nbsp;&nbsp;&nbsp;&nbsp;诸有有智人

&nbsp;&nbsp;&nbsp;&nbsp;不应不愍彼&nbsp;&nbsp;&nbsp;&nbsp;善逝以大悲

&nbsp;&nbsp;&nbsp;&nbsp;安慰而教导&nbsp;&nbsp;&nbsp;&nbsp;罗汉法应尔

天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久舍离&nbsp;&nbsp;&nbsp;&nbsp;能度世间爱

尔时此天。说此偈已。欢喜还宫。

### （一六八）<a name="168"></a>

如是我闻。一时佛在舍卫国祇树给孤独园。时有一天。光色倍常。来诣佛所。身光显照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;若有贤善人&nbsp;&nbsp;&nbsp;&nbsp;能具修惭愧

&nbsp;&nbsp;&nbsp;&nbsp;譬如彼良马&nbsp;&nbsp;&nbsp;&nbsp;不为[怡-台+龍]悷恶

尔时世尊以偈答曰。

&nbsp;&nbsp;&nbsp;&nbsp;一切世间人&nbsp;&nbsp;&nbsp;&nbsp;少能修惭愧

&nbsp;&nbsp;&nbsp;&nbsp;能远离诸恶&nbsp;&nbsp;&nbsp;&nbsp;犹彼调乘马

天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久舍离&nbsp;&nbsp;&nbsp;&nbsp;能度世间爱

尔时此天。说此偈已。欢喜还宫。

### （一六九）<a name="169"></a>

如是我闻。一时佛在舍卫国祇树给孤独园。时有一天。光色倍常。来诣佛所。身光显照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;不善知己法&nbsp;&nbsp;&nbsp;&nbsp;好欲习他法

&nbsp;&nbsp;&nbsp;&nbsp;是名睡不寤&nbsp;&nbsp;&nbsp;&nbsp;有时必得寤

尔时世尊以偈答曰。

&nbsp;&nbsp;&nbsp;&nbsp;既善知己法&nbsp;&nbsp;&nbsp;&nbsp;不喜习他教

&nbsp;&nbsp;&nbsp;&nbsp;漏尽阿罗汉&nbsp;&nbsp;&nbsp;&nbsp;弃恶就正法

天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久舍离&nbsp;&nbsp;&nbsp;&nbsp;能度世间爱

尔时此天。说此偈已。欢喜还宫。

### （一七○）<a name="170"></a>

如是我闻。一时佛在舍卫国祇树给孤独园。时有一天。光色倍常。来诣佛所。身光显照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;不善调于法&nbsp;&nbsp;&nbsp;&nbsp;依止于异见

&nbsp;&nbsp;&nbsp;&nbsp;是名睡不寤&nbsp;&nbsp;&nbsp;&nbsp;有时或得寤

尔时世尊以偈答曰。

&nbsp;&nbsp;&nbsp;&nbsp;于法善调顺&nbsp;&nbsp;&nbsp;&nbsp;不依止邪见

&nbsp;&nbsp;&nbsp;&nbsp;度爱之彼岸&nbsp;&nbsp;&nbsp;&nbsp;佛知已涅槃

天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久舍离&nbsp;&nbsp;&nbsp;&nbsp;能度世间爱

尔时此天。说此偈已。欢喜还宫。

### （一七一）<a name="171"></a>

如是我闻。一时佛在舍卫国祇树给孤独园。时有一天。光色倍常。来诣佛所。身光显照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;比丘得罗汉&nbsp;&nbsp;&nbsp;&nbsp;尽诸有漏法

&nbsp;&nbsp;&nbsp;&nbsp;如是灭结者&nbsp;&nbsp;&nbsp;&nbsp;住于最后身

&nbsp;&nbsp;&nbsp;&nbsp;伪说言是我&nbsp;&nbsp;&nbsp;&nbsp;伪说言非我

尔时世尊以偈答曰。

&nbsp;&nbsp;&nbsp;&nbsp;比丘得罗汉&nbsp;&nbsp;&nbsp;&nbsp;尽诸有漏法

&nbsp;&nbsp;&nbsp;&nbsp;如斯灭结者&nbsp;&nbsp;&nbsp;&nbsp;住于最后身

&nbsp;&nbsp;&nbsp;&nbsp;内心终不着&nbsp;&nbsp;&nbsp;&nbsp;我及以非我

&nbsp;&nbsp;&nbsp;&nbsp;随顺世俗故&nbsp;&nbsp;&nbsp;&nbsp;亦说我非我

天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久舍离&nbsp;&nbsp;&nbsp;&nbsp;能度世间爱

尔时此天说此偈已欢喜还宫。

### （一七二）<a name="172"></a>

如是我闻。一时佛在舍卫国祇树给孤独园。尔时罗睺罗阿修罗王。手障于月。时月天子。极大惊怖。身毛为竖。往诣佛所。顶礼佛足。即说偈言。

&nbsp;&nbsp;&nbsp;&nbsp;如来大精进&nbsp;&nbsp;&nbsp;&nbsp;我今归命礼

&nbsp;&nbsp;&nbsp;&nbsp;能于一切处&nbsp;&nbsp;&nbsp;&nbsp;悉皆得解脱

&nbsp;&nbsp;&nbsp;&nbsp;今遭大艰难&nbsp;&nbsp;&nbsp;&nbsp;愿作我归依

&nbsp;&nbsp;&nbsp;&nbsp;世间之善逝&nbsp;&nbsp;&nbsp;&nbsp;应供阿罗汉

&nbsp;&nbsp;&nbsp;&nbsp;我今来归依&nbsp;&nbsp;&nbsp;&nbsp;如来愍世间

&nbsp;&nbsp;&nbsp;&nbsp;使彼罗睺罗&nbsp;&nbsp;&nbsp;&nbsp;自然放舍我

尔时世尊说偈答曰。

&nbsp;&nbsp;&nbsp;&nbsp;月处虚空中&nbsp;&nbsp;&nbsp;&nbsp;能灭一切闇

&nbsp;&nbsp;&nbsp;&nbsp;有大光明照&nbsp;&nbsp;&nbsp;&nbsp;清白悉明了

&nbsp;&nbsp;&nbsp;&nbsp;月是世明灯&nbsp;&nbsp;&nbsp;&nbsp;罗睺应速放

&nbsp;&nbsp;&nbsp;&nbsp;罗睺闻偈已&nbsp;&nbsp;&nbsp;&nbsp;心中怀战栗

&nbsp;&nbsp;&nbsp;&nbsp;流汗如沐浴&nbsp;&nbsp;&nbsp;&nbsp;即速放彼月

时跋罗蒲卢旃。见阿修罗王速疾放月。即说偈言。

&nbsp;&nbsp;&nbsp;&nbsp;汝何故惊惧&nbsp;&nbsp;&nbsp;&nbsp;速疾放于月

&nbsp;&nbsp;&nbsp;&nbsp;身汗如沐浴&nbsp;&nbsp;&nbsp;&nbsp;掉动如病者

时阿修罗复说偈言。

&nbsp;&nbsp;&nbsp;&nbsp;我闻佛说偈&nbsp;&nbsp;&nbsp;&nbsp;若不放月者

&nbsp;&nbsp;&nbsp;&nbsp;头当破七分&nbsp;&nbsp;&nbsp;&nbsp;终不见安乐

时跋罗蒲卢旃复说偈言。

&nbsp;&nbsp;&nbsp;&nbsp;佛出未曾有&nbsp;&nbsp;&nbsp;&nbsp;见者得安隐

&nbsp;&nbsp;&nbsp;&nbsp;阿修闻说偈&nbsp;&nbsp;&nbsp;&nbsp;即时放于月

### （一七三）<a name="173"></a>

如是我闻。一时佛在舍卫国祇树给孤独园。时有一天。光色倍常。来诣佛所。身光显照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;汝手为有杻&nbsp;&nbsp;&nbsp;&nbsp;及有靽桁不

&nbsp;&nbsp;&nbsp;&nbsp;不处于牢狱&nbsp;&nbsp;&nbsp;&nbsp;乃至系闭不

尔时世尊以偈答曰。

&nbsp;&nbsp;&nbsp;&nbsp;我都无手杻&nbsp;&nbsp;&nbsp;&nbsp;及以诸桁械

&nbsp;&nbsp;&nbsp;&nbsp;羁靽系闭等&nbsp;&nbsp;&nbsp;&nbsp;一切皆永灭

&nbsp;&nbsp;&nbsp;&nbsp;夜叉汝当知&nbsp;&nbsp;&nbsp;&nbsp;我脱如是事

天复以偈问曰。

&nbsp;&nbsp;&nbsp;&nbsp;云何名为杻&nbsp;&nbsp;&nbsp;&nbsp;云何是桁械

&nbsp;&nbsp;&nbsp;&nbsp;云何是羁靽&nbsp;&nbsp;&nbsp;&nbsp;云何为系闭

佛复以偈答曰。

&nbsp;&nbsp;&nbsp;&nbsp;母即名为杻&nbsp;&nbsp;&nbsp;&nbsp;妇名为桁械

&nbsp;&nbsp;&nbsp;&nbsp;子名为羁靽&nbsp;&nbsp;&nbsp;&nbsp;爱名为系闭

&nbsp;&nbsp;&nbsp;&nbsp;我无母之杻&nbsp;&nbsp;&nbsp;&nbsp;亦无妻桁械

&nbsp;&nbsp;&nbsp;&nbsp;无有子羁靽&nbsp;&nbsp;&nbsp;&nbsp;复无爱系闭

天复说偈言。

&nbsp;&nbsp;&nbsp;&nbsp;善哉得无杻&nbsp;&nbsp;&nbsp;&nbsp;亦无有桁械

&nbsp;&nbsp;&nbsp;&nbsp;善哉无羁靽&nbsp;&nbsp;&nbsp;&nbsp;无系闭亦善

天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久舍离&nbsp;&nbsp;&nbsp;&nbsp;能度世间爱

尔时此天。说此偈已。欢喜还宫。

### （一七四）<a name="174"></a>

如是我闻。一时佛在释翅鸠罗脾大斯聚落。尔时世尊。剃除须发。未久之间。晨朝早起。正身端坐。以衣覆头。时彼鸠罗脾大斯聚落之中。有一天神。来至佛所。而问佛言。汝忧愁耶。佛言。我无所失。何故忧愁。天神复言。汝欢喜耶。佛答之曰。我无所得。何故欢喜。复言。沙门汝不忧愁不欢喜耶。佛言。诚如所言。天即说偈言。

&nbsp;&nbsp;&nbsp;&nbsp;比丘汝云何&nbsp;&nbsp;&nbsp;&nbsp;得无烦恼耶

&nbsp;&nbsp;&nbsp;&nbsp;汝无少欢喜&nbsp;&nbsp;&nbsp;&nbsp;独坐于林野

&nbsp;&nbsp;&nbsp;&nbsp;是处难忍乐&nbsp;&nbsp;&nbsp;&nbsp;而汝于今者

&nbsp;&nbsp;&nbsp;&nbsp;不为不忍乐&nbsp;&nbsp;&nbsp;&nbsp;之所覆蔽障

尔时世尊以偈答曰。

&nbsp;&nbsp;&nbsp;&nbsp;我都无烦恼&nbsp;&nbsp;&nbsp;&nbsp;安住得解脱

&nbsp;&nbsp;&nbsp;&nbsp;亦无有欢喜&nbsp;&nbsp;&nbsp;&nbsp;不乐所不乱

&nbsp;&nbsp;&nbsp;&nbsp;天神应当知&nbsp;&nbsp;&nbsp;&nbsp;是故能独住

天神复以偈问言。

&nbsp;&nbsp;&nbsp;&nbsp;比丘汝今者&nbsp;&nbsp;&nbsp;&nbsp;何故无烦恼

&nbsp;&nbsp;&nbsp;&nbsp;云何无欢喜&nbsp;&nbsp;&nbsp;&nbsp;而独住林野

&nbsp;&nbsp;&nbsp;&nbsp;不为彼不乐&nbsp;&nbsp;&nbsp;&nbsp;之所覆蔽障

尔时世尊以偈答曰。

&nbsp;&nbsp;&nbsp;&nbsp;欢喜即烦恼&nbsp;&nbsp;&nbsp;&nbsp;烦恼即欢喜

&nbsp;&nbsp;&nbsp;&nbsp;我无喜烦恼&nbsp;&nbsp;&nbsp;&nbsp;天神应当知

天神复说偈言。

&nbsp;&nbsp;&nbsp;&nbsp;比丘快善哉&nbsp;&nbsp;&nbsp;&nbsp;而无诸烦恼

&nbsp;&nbsp;&nbsp;&nbsp;亦无有欢喜&nbsp;&nbsp;&nbsp;&nbsp;无欢喜善哉

&nbsp;&nbsp;&nbsp;&nbsp;善哉处闲独&nbsp;&nbsp;&nbsp;&nbsp;不乐所不乱

天神复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久舍离&nbsp;&nbsp;&nbsp;&nbsp;能度世间爱

尔时此天。说此偈已。欢喜还宫。

### （一七五）<a name="175"></a>

如是我闻。一时佛在舍卫国祇树给孤独园。时有一天。光色倍常。来诣佛所。身光显照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;端坐百牟鋑&nbsp;&nbsp;&nbsp;&nbsp;头上亦火然

&nbsp;&nbsp;&nbsp;&nbsp;应勤思方便&nbsp;&nbsp;&nbsp;&nbsp;而断于欲结

尔时世尊以偈答曰。

&nbsp;&nbsp;&nbsp;&nbsp;端坐百牟鋑&nbsp;&nbsp;&nbsp;&nbsp;头上亦火然

&nbsp;&nbsp;&nbsp;&nbsp;念觉之比丘&nbsp;&nbsp;&nbsp;&nbsp;应勤思方便

&nbsp;&nbsp;&nbsp;&nbsp;而断于边见&nbsp;&nbsp;&nbsp;&nbsp;及以吾我见

天复以偈赞曰。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱

尔时此天。说是偈已。欢喜还宫。

### （一七六）<a name="176"></a>

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;天女侍左右&nbsp;&nbsp;&nbsp;&nbsp;毗舍阇充满

&nbsp;&nbsp;&nbsp;&nbsp;愚痴黑闇林&nbsp;&nbsp;&nbsp;&nbsp;云何得过去

尔时世尊以偈答曰。

&nbsp;&nbsp;&nbsp;&nbsp;正直名为道&nbsp;&nbsp;&nbsp;&nbsp;无畏名方便

&nbsp;&nbsp;&nbsp;&nbsp;无声名快乐&nbsp;&nbsp;&nbsp;&nbsp;能覆善觉观

&nbsp;&nbsp;&nbsp;&nbsp;惭愧为拘靷&nbsp;&nbsp;&nbsp;&nbsp;念为诸翼从

&nbsp;&nbsp;&nbsp;&nbsp;智慧为善乘&nbsp;&nbsp;&nbsp;&nbsp;正见为引导

&nbsp;&nbsp;&nbsp;&nbsp;男子若女人&nbsp;&nbsp;&nbsp;&nbsp;能乘是乘者

&nbsp;&nbsp;&nbsp;&nbsp;必舍弃名色&nbsp;&nbsp;&nbsp;&nbsp;离欲断生死

天复以偈赞曰。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久舍离&nbsp;&nbsp;&nbsp;&nbsp;能度世间爱

尔时此天。说此偈已。欢喜还宫。

### （一七七）<a name="177"></a>

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;九门四轮转&nbsp;&nbsp;&nbsp;&nbsp;内盛满重铜

&nbsp;&nbsp;&nbsp;&nbsp;深淤泥之中&nbsp;&nbsp;&nbsp;&nbsp;云何而得去

尔时世尊以偈答曰。

&nbsp;&nbsp;&nbsp;&nbsp;断于喜爱结&nbsp;&nbsp;&nbsp;&nbsp;及以欲贪恶

&nbsp;&nbsp;&nbsp;&nbsp;拔于爱根本&nbsp;&nbsp;&nbsp;&nbsp;然后安隐出

天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久舍离&nbsp;&nbsp;&nbsp;&nbsp;能度世间爱

尔时此天。说此偈已。欢喜还宫。

### （一七八）<a name="178"></a>

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;云何外结发&nbsp;&nbsp;&nbsp;&nbsp;内亦有结发

&nbsp;&nbsp;&nbsp;&nbsp;世界俱结发&nbsp;&nbsp;&nbsp;&nbsp;我今问瞿昙

&nbsp;&nbsp;&nbsp;&nbsp;云何令结发&nbsp;&nbsp;&nbsp;&nbsp;作于不结发

尔时世尊以偈答曰。

&nbsp;&nbsp;&nbsp;&nbsp;坚持立禁戒&nbsp;&nbsp;&nbsp;&nbsp;修心及智慧

&nbsp;&nbsp;&nbsp;&nbsp;勤行于精进&nbsp;&nbsp;&nbsp;&nbsp;具念名比丘

&nbsp;&nbsp;&nbsp;&nbsp;速能令结发&nbsp;&nbsp;&nbsp;&nbsp;作于不结发

天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱

尔时此天。说此偈已。欢喜还宫。

### （一七九）<a name="179"></a>

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;出家甚为难&nbsp;&nbsp;&nbsp;&nbsp;极难难可见

&nbsp;&nbsp;&nbsp;&nbsp;愚者作沙门&nbsp;&nbsp;&nbsp;&nbsp;多有诸事难

&nbsp;&nbsp;&nbsp;&nbsp;怖畏懈怠者&nbsp;&nbsp;&nbsp;&nbsp;常无欢喜心

&nbsp;&nbsp;&nbsp;&nbsp;云何而得行&nbsp;&nbsp;&nbsp;&nbsp;于彼沙门法

&nbsp;&nbsp;&nbsp;&nbsp;不能禁其心&nbsp;&nbsp;&nbsp;&nbsp;数生不欢喜

&nbsp;&nbsp;&nbsp;&nbsp;想欲得自在&nbsp;&nbsp;&nbsp;&nbsp;云何而除灭

尔时世尊以偈答曰。

&nbsp;&nbsp;&nbsp;&nbsp;比丘覆恶觉&nbsp;&nbsp;&nbsp;&nbsp;譬如龟藏六

&nbsp;&nbsp;&nbsp;&nbsp;比丘无所依&nbsp;&nbsp;&nbsp;&nbsp;亦不恼害彼

&nbsp;&nbsp;&nbsp;&nbsp;比丘入涅槃&nbsp;&nbsp;&nbsp;&nbsp;都无有讥论

天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱

尔时此天。说此偈已。欢喜还宫。

### （一八○）<a name="180"></a>

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;睡卧厌频申&nbsp;&nbsp;&nbsp;&nbsp;频申而不乐

&nbsp;&nbsp;&nbsp;&nbsp;饮食不调适&nbsp;&nbsp;&nbsp;&nbsp;并心下狭劣

&nbsp;&nbsp;&nbsp;&nbsp;五事来覆障&nbsp;&nbsp;&nbsp;&nbsp;不得见贤道

尔时世尊以偈答曰。

&nbsp;&nbsp;&nbsp;&nbsp;若人睡卧厌&nbsp;&nbsp;&nbsp;&nbsp;频申而不乐

&nbsp;&nbsp;&nbsp;&nbsp;饮食不调适&nbsp;&nbsp;&nbsp;&nbsp;并其心下劣

&nbsp;&nbsp;&nbsp;&nbsp;精进舍五事&nbsp;&nbsp;&nbsp;&nbsp;后必见圣道

天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱

尔时此天。说此偈已。欢喜还宫。

### （一八一）<a name="181"></a>

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;池水云何竭&nbsp;&nbsp;&nbsp;&nbsp;有何流还返

&nbsp;&nbsp;&nbsp;&nbsp;世间之苦乐&nbsp;&nbsp;&nbsp;&nbsp;何处都消尽

尔时世尊以偈答曰。

&nbsp;&nbsp;&nbsp;&nbsp;眼耳与鼻舌&nbsp;&nbsp;&nbsp;&nbsp;并及于身意

&nbsp;&nbsp;&nbsp;&nbsp;名色都消尽&nbsp;&nbsp;&nbsp;&nbsp;如是池枯竭

&nbsp;&nbsp;&nbsp;&nbsp;尽于诸结业&nbsp;&nbsp;&nbsp;&nbsp;世间之苦乐

&nbsp;&nbsp;&nbsp;&nbsp;于斯尽无余&nbsp;&nbsp;&nbsp;&nbsp;亦无有还返

天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱

尔时此天。说此偈已。欢喜还宫。

### （一八二）<a name="182"></a>

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;牟尼之世雄&nbsp;&nbsp;&nbsp;&nbsp;犹如伊尼延

&nbsp;&nbsp;&nbsp;&nbsp;少食不嗜味&nbsp;&nbsp;&nbsp;&nbsp;寂然处林坐

&nbsp;&nbsp;&nbsp;&nbsp;我今有少疑&nbsp;&nbsp;&nbsp;&nbsp;欲问于瞿昙

&nbsp;&nbsp;&nbsp;&nbsp;苦从谁出要&nbsp;&nbsp;&nbsp;&nbsp;云何解脱苦

&nbsp;&nbsp;&nbsp;&nbsp;苦于何处尽&nbsp;&nbsp;&nbsp;&nbsp;愿为决所疑

尔时世尊以偈答曰。

&nbsp;&nbsp;&nbsp;&nbsp;世间有五欲&nbsp;&nbsp;&nbsp;&nbsp;意第六显现

&nbsp;&nbsp;&nbsp;&nbsp;除断于喜欲&nbsp;&nbsp;&nbsp;&nbsp;远离一切苦

&nbsp;&nbsp;&nbsp;&nbsp;是名苦出要&nbsp;&nbsp;&nbsp;&nbsp;亦名苦解脱

&nbsp;&nbsp;&nbsp;&nbsp;斯处名尽灭&nbsp;&nbsp;&nbsp;&nbsp;是事汝当知

天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱

尔时此天。说此偈已。欢喜还宫。

### （一八三）<a name="183"></a>

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;都无所缘攀&nbsp;&nbsp;&nbsp;&nbsp;又无安足处

&nbsp;&nbsp;&nbsp;&nbsp;甚深洪流中&nbsp;&nbsp;&nbsp;&nbsp;谁能不沉没

&nbsp;&nbsp;&nbsp;&nbsp;谁有勤精进&nbsp;&nbsp;&nbsp;&nbsp;能度瀑驶流

尔时世尊以偈答曰。

&nbsp;&nbsp;&nbsp;&nbsp;净持于禁戒&nbsp;&nbsp;&nbsp;&nbsp;修智及禅定

&nbsp;&nbsp;&nbsp;&nbsp;观察内身念&nbsp;&nbsp;&nbsp;&nbsp;难度而得度

&nbsp;&nbsp;&nbsp;&nbsp;得离于欲结&nbsp;&nbsp;&nbsp;&nbsp;出过色有使

&nbsp;&nbsp;&nbsp;&nbsp;尽于欢喜有&nbsp;&nbsp;&nbsp;&nbsp;如是能履深

&nbsp;&nbsp;&nbsp;&nbsp;而不为没溺&nbsp;&nbsp;&nbsp;&nbsp;能度瀑驶流

天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱

尔时此天。说此偈已。欢喜还宫。

### （一八四）<a name="184"></a>

如是我闻。一时佛在舍卫国祇树给孤独园。时有一天。光色倍常。赫然大明。遍于祇洹。来诣佛所。顶礼足已。在一面坐。问言。瞿昙。汝今能知一切众生所著所缚。及知一切众生得解脱者并净解脱不。尔时世尊即告天曰。我实尽知一切之所缚着。及得解脱尽解脱净解脱者。天复问言。瞿昙。云何能知一切众生之所缚着得解脱尽解脱净解脱耶。佛复告言。我尽观见。有汝天当知今我之心。得善解脱。得解脱故。能知众生之所缚着。得解脱尽解脱净解脱。亦悉知之。天即赞言。善哉善哉。瞿昙。知缚着。乃至能知得净解脱。天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱

尔时此天。说此偈已。欢喜还宫。

### （一八五）<a name="185"></a>

如是我闻。一时佛在舍卫国祇树给孤独园。时有一天光色倍常。于其夜中。来诣佛所。威光显照。遍于祇洹。晃然大明。却坐一面。而问佛言。瞿昙。汝为能度瀑驶流耶。尔时世尊答言。实尔。天言。瞿昙。如此驶流。深广无际。傍无攀缘。中无安足。而能得度。甚为奇特。佛言。实尔。天复问曰瞿昙。汝今云何于此驶流。无可攀挽。无安足处。而能得度。佛答天曰。若我懈怠。必为沉没。若为沉没。必为所漂。若我精进。必不沉没。若不沉没。不为所漂。我于如是大洪流中。无可攀挽。无安足处。而能得度此大驶流。天即赞言。善哉善哉。比丘于此驶流。无所攀挽。而能得度。甚为希有。

天复以偈赞言。

&nbsp;&nbsp;&nbsp;&nbsp;我昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;久舍于嫌怖&nbsp;&nbsp;&nbsp;&nbsp;能度世间爱

尔时此天。说此偈已。欢喜还宫。

&nbsp;&nbsp;&nbsp;&nbsp;牟鋑及天女&nbsp;&nbsp;&nbsp;&nbsp;四转轮、髻发

&nbsp;&nbsp;&nbsp;&nbsp;睡厌、极难尽&nbsp;&nbsp;&nbsp;&nbsp;伊尼延、驶流

&nbsp;&nbsp;&nbsp;&nbsp;无缚着解脱&nbsp;&nbsp;&nbsp;&nbsp;而能得济度

### （一八六）<a name="186"></a>

如是我闻。一时佛在舍卫国祇树给孤独园。时有一天。光色倍常。来诣佛所。身光显照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;世间常惊惧&nbsp;&nbsp;&nbsp;&nbsp;众生恒忧恼

&nbsp;&nbsp;&nbsp;&nbsp;未得财封利&nbsp;&nbsp;&nbsp;&nbsp;及已得之者

&nbsp;&nbsp;&nbsp;&nbsp;于得不得中&nbsp;&nbsp;&nbsp;&nbsp;能无喜惧心

&nbsp;&nbsp;&nbsp;&nbsp;如斯之等事&nbsp;&nbsp;&nbsp;&nbsp;唯愿为我说

尔时世尊以偈答曰。

&nbsp;&nbsp;&nbsp;&nbsp;若有智慧者&nbsp;&nbsp;&nbsp;&nbsp;苦行摄诸根

&nbsp;&nbsp;&nbsp;&nbsp;弃舍一切务&nbsp;&nbsp;&nbsp;&nbsp;除如此等人

&nbsp;&nbsp;&nbsp;&nbsp;更无出生死&nbsp;&nbsp;&nbsp;&nbsp;若不舍诸务

&nbsp;&nbsp;&nbsp;&nbsp;常处于生死&nbsp;&nbsp;&nbsp;&nbsp;惊畏而怖迮

&nbsp;&nbsp;&nbsp;&nbsp;忧愁等诸患&nbsp;&nbsp;&nbsp;&nbsp;苦恼所缠逼

&nbsp;&nbsp;&nbsp;&nbsp;若舍于一切&nbsp;&nbsp;&nbsp;&nbsp;能除上诸患

&nbsp;&nbsp;&nbsp;&nbsp;则离于生死&nbsp;&nbsp;&nbsp;&nbsp;忧怖等诸恶

天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱

尔时此天。说此偈已。欢喜还宫。

### （一八七）<a name="187"></a>

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;谁得色最胜&nbsp;&nbsp;&nbsp;&nbsp;谁乘和合逝

&nbsp;&nbsp;&nbsp;&nbsp;当于其处住&nbsp;&nbsp;&nbsp;&nbsp;习学何事业

&nbsp;&nbsp;&nbsp;&nbsp;是何等种类&nbsp;&nbsp;&nbsp;&nbsp;而能供养天

尔时世尊以偈答曰。

&nbsp;&nbsp;&nbsp;&nbsp;持戒有智慧&nbsp;&nbsp;&nbsp;&nbsp;善能修己者

&nbsp;&nbsp;&nbsp;&nbsp;念禅不放逸&nbsp;&nbsp;&nbsp;&nbsp;除去四热恼

&nbsp;&nbsp;&nbsp;&nbsp;正法意解脱&nbsp;&nbsp;&nbsp;&nbsp;如此得上色

&nbsp;&nbsp;&nbsp;&nbsp;美妙获最胜&nbsp;&nbsp;&nbsp;&nbsp;和合斯乘道

&nbsp;&nbsp;&nbsp;&nbsp;应形彼处住&nbsp;&nbsp;&nbsp;&nbsp;习学于善法

&nbsp;&nbsp;&nbsp;&nbsp;若有如是人&nbsp;&nbsp;&nbsp;&nbsp;名知供养天

天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱

尔时此天。说此偈已。欢喜还宫。

### （一八八）<a name="188"></a>

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;罗吒国商估&nbsp;&nbsp;&nbsp;&nbsp;财产极巨富

&nbsp;&nbsp;&nbsp;&nbsp;各各相贪利&nbsp;&nbsp;&nbsp;&nbsp;贪求无厌足

&nbsp;&nbsp;&nbsp;&nbsp;为财产斗诤&nbsp;&nbsp;&nbsp;&nbsp;爱欲结流漂

&nbsp;&nbsp;&nbsp;&nbsp;如斯之等类&nbsp;&nbsp;&nbsp;&nbsp;谁能舍欲爱

尔时世尊以偈答曰。

&nbsp;&nbsp;&nbsp;&nbsp;弃舍于众缘&nbsp;&nbsp;&nbsp;&nbsp;妻子及六畜

&nbsp;&nbsp;&nbsp;&nbsp;一切所玩爱&nbsp;&nbsp;&nbsp;&nbsp;除去欲贪痴

&nbsp;&nbsp;&nbsp;&nbsp;舍欲而出家&nbsp;&nbsp;&nbsp;&nbsp;此能断欲结

&nbsp;&nbsp;&nbsp;&nbsp;永舍于一切&nbsp;&nbsp;&nbsp;&nbsp;漂没及诤讼

尔时天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱

尔时此天。说此偈已。欢喜还宫。

### （一八九）<a name="189"></a>

如是我闻。一时佛在舍卫国祇树给孤独园。尔时佛告诸比丘。于往昔时。俱萨罗国。有五百乘车。而以为伴。行到旷野险难之处。无有水草。有五百贼。寻逐其车。规欲摽掠。时有天神。住旷野中。知贼欲劫。而作是念。我今当往诣彼车所。我当问之。彼若能答。当为救护。设有不通。我当放舍。思惟是已。寻即来到行客车前。身光遍照五百乘车。尽皆大明。即便以偈。问商估言。

&nbsp;&nbsp;&nbsp;&nbsp;谁于寤者名为睡&nbsp;&nbsp;&nbsp;&nbsp;谁于睡者名为寤

&nbsp;&nbsp;&nbsp;&nbsp;谁能解达如斯义&nbsp;&nbsp;&nbsp;&nbsp;宜知是时应答我

时商估中。有优婆塞。于三宝所。深得净信。归佛法僧。于佛法僧。得了决定。无有狐疑。又于四谛。亦无疑心。已得见谛。获于初果。晨朝早起。正身端坐。系念在前。高声诵经。诵法句偈。及波罗缘。种种经偈。彼优婆塞。说偈答言。

&nbsp;&nbsp;&nbsp;&nbsp;我于寤者名为睡&nbsp;&nbsp;&nbsp;&nbsp;我于睡者名为寤

&nbsp;&nbsp;&nbsp;&nbsp;我知斯事悉明了&nbsp;&nbsp;&nbsp;&nbsp;是故今者以偈答

尔时天神以偈问言。

&nbsp;&nbsp;&nbsp;&nbsp;汝今云何作是言&nbsp;&nbsp;&nbsp;&nbsp;我于寤者名为睡

&nbsp;&nbsp;&nbsp;&nbsp;我于睡者名为寤&nbsp;&nbsp;&nbsp;&nbsp;云何如此而答我

优婆塞以偈答言。

&nbsp;&nbsp;&nbsp;&nbsp;断除贪欲嗔恚痴&nbsp;&nbsp;&nbsp;&nbsp;诸漏已尽阿罗汉

&nbsp;&nbsp;&nbsp;&nbsp;彼称为寤我名睡&nbsp;&nbsp;&nbsp;&nbsp;不知苦习及灭道

&nbsp;&nbsp;&nbsp;&nbsp;我于彼睡名为寤&nbsp;&nbsp;&nbsp;&nbsp;天神汝今应当知

天神复说偈问言。

&nbsp;&nbsp;&nbsp;&nbsp;善哉于寤名为睡&nbsp;&nbsp;&nbsp;&nbsp;汝能善解答我问

&nbsp;&nbsp;&nbsp;&nbsp;久来不见法兄弟&nbsp;&nbsp;&nbsp;&nbsp;今得相见大欢悦

&nbsp;&nbsp;&nbsp;&nbsp;今尔众伴为汝故&nbsp;&nbsp;&nbsp;&nbsp;一切安隐得归还

佛说是已。诸比丘。闻佛所说。欢喜奉行。

### （一九○）<a name="190"></a>

如是我闻。一时佛在舍卫国祇树给孤独园。尔时佛告诸比丘。乃往古昔。输波罗城。有优婆塞。所居住处。诸优婆塞。咸共集会。于其堂上。诃欲之过。欲现外形。如露白骨。又如肉段。众鸟竞逐。欲如粪毒。亦螫亦污。又如火坑。亦如疥人。向火痒痛。愈增其疾。又如向风执炬逆走。若不放舍。必为所烧。亦如梦幻。又如假借。亦如树果。又如鉾戟。欲为不净。秽恶充满。如食不消。哕臭可恶。虽复共集种种言说诃欲之过。然其还家。各自放逸。时优婆塞。所集堂神。而作是念。诸优婆塞。集会此堂。说欲过患。及其还家。嗜欲滋甚。不名清净。不依法行。我今为彼。作诸触恼。令其觉寤。作是念已。时彼堂神。于优婆塞集会之时。即说偈言。

&nbsp;&nbsp;&nbsp;&nbsp;优婆塞集论&nbsp;&nbsp;&nbsp;&nbsp;说欲是无常

&nbsp;&nbsp;&nbsp;&nbsp;汝等还自为&nbsp;&nbsp;&nbsp;&nbsp;欲流所沉没

&nbsp;&nbsp;&nbsp;&nbsp;譬如深淤泥&nbsp;&nbsp;&nbsp;&nbsp;老牛坠在中

&nbsp;&nbsp;&nbsp;&nbsp;如今我观察&nbsp;&nbsp;&nbsp;&nbsp;优婆塞众多

&nbsp;&nbsp;&nbsp;&nbsp;多闻持禁戒&nbsp;&nbsp;&nbsp;&nbsp;唯说一欲过

&nbsp;&nbsp;&nbsp;&nbsp;言欲是无常&nbsp;&nbsp;&nbsp;&nbsp;但空有是言

&nbsp;&nbsp;&nbsp;&nbsp;实无弃欲心&nbsp;&nbsp;&nbsp;&nbsp;贪着男女相

&nbsp;&nbsp;&nbsp;&nbsp;贪著名非法&nbsp;&nbsp;&nbsp;&nbsp;汝等宜舍弃

&nbsp;&nbsp;&nbsp;&nbsp;于佛教法中&nbsp;&nbsp;&nbsp;&nbsp;应如法修行

尔时天神。说如是偈。诸优婆塞。闻是偈已。皆悉解悟。厌恶于欲。剃除须发。信家非家。出家学道。勤行精进。修戒定慧。悉皆获得阿罗汉果。佛说是已。诸比丘。闻佛所说。欢喜奉行。

### （一九一）<a name="191"></a>

如是我闻。一时佛在王舍城迦兰陀竹林。时须达多长者。有少因缘。从舍卫国。至王舍城。诣护弥长者家。见其家中。竟夜不睡。破薪然火。办诸供具。安置高座。敷诸床榻。须达多长者。见是事已。作是思惟。今此长者。施设供具。为欲结婚。欢乐宴会。为欲屈彼频婆娑罗王。及大臣乎。复更思念。若请国王。及以官属。婚姻宴会。而此长者。不应躬身。而自栖栖。执于劳苦。然火作食。必有胜人。不审是谁。我今当问。思惟是已。即以所念。问于长者。时护弥长者。即答之曰。我亦不为婚姻欢会。亦不屈请频婆娑罗王。及大臣等。而为此会。我于明日。将欲请佛及比丘僧。故设斯供。须达多长者。初闻佛名。身毛为竖。惊喜问言。云何名佛。护弥答言。释种出家。剃除须发。成于无上正真之道。号曰为佛。须达又问。云何名僧。长者答曰。若刹利子。剃除须发。逐佛出家。婆罗门种。居士种。首陀罗种。如是之等。信家非家。随佛出家。是名为僧。我于今者。请佛及僧。须达多问言。今日如来。为可见不。护弥答言。如来近在迦兰陀林。尔今小待。佛当自来受我供养。时须达多。内心踊跃。思睹世尊。便小睡眠。眠已寻寤。天犹未晓。意谓平旦。即便早起。趣于城门。然彼城门。初夜后夜。二时常开。时须达多。既至门下。见城门开。谓天已晓。即出门外。欲诣佛所。先以念佛故有光明。来照其身。到城外已。见一天祠。即时绕祠。恭敬礼拜。还复黑闇。心自念言。天大黑闇。若人非人。或能害我。当还入城。时尸婆天神。放光照曜。乃至祇洹。悉皆大明。天神即语须达多言。汝可前进。不宜退还。尔时天神。即说偈言。

&nbsp;&nbsp;&nbsp;&nbsp;假使百匹马&nbsp;&nbsp;&nbsp;&nbsp;载满众珍宝

&nbsp;&nbsp;&nbsp;&nbsp;并及百金人&nbsp;&nbsp;&nbsp;&nbsp;以持用布施

&nbsp;&nbsp;&nbsp;&nbsp;如是展转施&nbsp;&nbsp;&nbsp;&nbsp;遍满阎浮提

&nbsp;&nbsp;&nbsp;&nbsp;如是功德聚&nbsp;&nbsp;&nbsp;&nbsp;以用为一分

&nbsp;&nbsp;&nbsp;&nbsp;不如有一人&nbsp;&nbsp;&nbsp;&nbsp;发心向佛所

&nbsp;&nbsp;&nbsp;&nbsp;举足行一步&nbsp;&nbsp;&nbsp;&nbsp;十六分中一

&nbsp;&nbsp;&nbsp;&nbsp;假使雪山中&nbsp;&nbsp;&nbsp;&nbsp;所有大力象

&nbsp;&nbsp;&nbsp;&nbsp;其数足满百&nbsp;&nbsp;&nbsp;&nbsp;金宝庄挍身

&nbsp;&nbsp;&nbsp;&nbsp;其体甚姝大&nbsp;&nbsp;&nbsp;&nbsp;其行极迅疾

&nbsp;&nbsp;&nbsp;&nbsp;暴逸倍有力&nbsp;&nbsp;&nbsp;&nbsp;满载诸杂宝

&nbsp;&nbsp;&nbsp;&nbsp;以此用布施&nbsp;&nbsp;&nbsp;&nbsp;不如向佛所

&nbsp;&nbsp;&nbsp;&nbsp;一步之功德&nbsp;&nbsp;&nbsp;&nbsp;十六分中一

&nbsp;&nbsp;&nbsp;&nbsp;假使剑摩耆&nbsp;&nbsp;&nbsp;&nbsp;所出之宝女

&nbsp;&nbsp;&nbsp;&nbsp;颜容甚端严&nbsp;&nbsp;&nbsp;&nbsp;其数足满百

&nbsp;&nbsp;&nbsp;&nbsp;璎珞以严身&nbsp;&nbsp;&nbsp;&nbsp;真金为首饰

&nbsp;&nbsp;&nbsp;&nbsp;头着宝珠璎&nbsp;&nbsp;&nbsp;&nbsp;以此用布施

&nbsp;&nbsp;&nbsp;&nbsp;所得之功德&nbsp;&nbsp;&nbsp;&nbsp;不如向佛所

&nbsp;&nbsp;&nbsp;&nbsp;举足行一步&nbsp;&nbsp;&nbsp;&nbsp;十六分中一

&nbsp;&nbsp;&nbsp;&nbsp;是故我劝尔&nbsp;&nbsp;&nbsp;&nbsp;于此莫退还

时须达多。即问之曰。汝是谁耶。天即答言。我是汝昔日亲旧善身摩纳。于舍利弗大日连所。临终之时。生欢喜心。命终生天。得为北方天王毗沙门子。我于如来弟子所。发心随喜尚获此福。况复佛也。时须达多。复自念言。今此天神。称赞乃尔。以此量之。必知彼人功德尊胜。尔时世尊露地经行。须达多长者。即诣佛所。初见世尊。不知礼敬。辄前直坐。时彼天神。化作婆罗门。来至佛所绕佛三匝顶礼恭敬。然后就坐。时须达多。既见之已。方效于彼。礼敬而坐问讯。不审圣体安乐以不。尔时世尊。以偈答曰。

&nbsp;&nbsp;&nbsp;&nbsp;一切事安乐&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;无为欲所污&nbsp;&nbsp;&nbsp;&nbsp;解脱于诸有

&nbsp;&nbsp;&nbsp;&nbsp;心断诸欲求&nbsp;&nbsp;&nbsp;&nbsp;心除热恼病

&nbsp;&nbsp;&nbsp;&nbsp;其心得清净&nbsp;&nbsp;&nbsp;&nbsp;寂灭安隐眠

尔时世尊。即将长者须达多。入于房中。敷座而坐。时须达多。礼佛足已。在一面坐。佛为种种说法。示教利喜。施论戒论生天之论。欲为不净。出要为乐。佛知须达多心意专正。踊跃欢喜。佛为说四真谛。即于座上。见四真谛。如新净氎易受染色。须达多易悟。亦复如是。见法证法。断八十亿洞然之结。得须陀洹。即从座起。整衣服。礼佛足已。白佛言。世尊。我名须达多。我以布施贫乏之故。诸人称为给孤独氏。佛言。汝是何国人。出生何种族。须达白言。我所出生舍卫国。唯愿世尊。往诣彼国。我当终身施设供养。佛告须达多。彼国为有僧坊以不。须达多白佛言。世尊。但往于彼。我当营造。使诸比丘。来往于彼。尔时如来。默然受请。时须达多。闻佛所说。并受其请。顶礼佛足。欢喜而去。

### （一九二）<a name="192"></a>

如是我闻。一时佛在舍卫国祇树给孤独园。尔时须达多长者。遇病困笃。于时世尊。闻其病甚。即于晨朝。着衣持钵。往诣其家。须达长者。遥见佛来。动身欲起。佛告长者。不须汝起。尔时世尊。别敷座坐。佛告长者。汝所患苦。为可忍不。医疗有降。不至增乎。长者白佛。今所患苦。甚为难忍。所受痛苦。遂渐增长。苦痛逼切。甚可患厌。譬如力人以绳系于弱劣者头。[打-丁+(稯-禾)]搣掣顿。揉捺其头。我患首疾。亦复如是。譬如屠家以彼利刀。而开牛腹。挠搅五内。我患腹痛。亦复如是。譬如二大力士。捉彼羸瘦极患之人。向火燺炙。我患身体。烦热苦痛。亦复如是。佛告长者。汝于今者。应于佛所生不坏信。法僧及戒。亦当如是。长者白言。如佛所说。四不坏信。我亦具得。佛告长者。依四不坏。尔今次应修于六念。汝当念佛诸功德。忆佛十号。如来应供正遍知明行足善逝世间解无上士调御丈夫天人师佛世尊。是名念佛。云何念法。如来所说胜妙之法。等同庆善。现在得利。及获得证。离诸热恼。不择时节。能向善趣。现在开示。乃至智者自知。是名念法。云何念僧。常当忆念僧之德行。如来圣僧。得向具足。应病授药。正真向道。所行次第。不越限度。能随于佛。所行之法。须陀洹果向须陀洹。斯陀含果向斯陀含。阿那含果向阿那含。阿罗汉果向阿罗汉。是名如来声闻僧。具足戒定慧解脱解脱知见。为他所请。如是等僧。宜应敬礼合掌向之。是名念僧。云何念戒。自念所行满足之戒。白净戒。不瑕戒。不缺戒。不穿漏戒。纯净戒。无垢秽戒。不求财物戒。智者所乐戒。无可讥嫌戒。次应自念。是名念戒。云何念施。己所行施。我得善利。应离悭贪行于布施。心无所著。悉能放舍。若施之时。手自授与。心常乐施。无有厌倦。舍心具足。若有乞索。常为开分。是名念施。云何念天。常当护心念六欲天。念须陀洹斯陀含。生彼六天。须达多白佛言。世尊。如佛所说。六念之法。我已具修。须达白佛。唯愿世尊。在此中食。佛默受请。日时既到。须达长者为于如来设众肴馔。种种备具清净香洁。设是供已。合掌向佛。而作是言。世尊出世难可值遇。佛为长者。种种说法。示教利喜。从座而去。须达长者于佛去后。寻于其夜。身坏命终。得生天上。既生天上。寻还佛所。须达天子光色倍常。照于祇洹。悉皆大明。顶礼佛足在一面坐。而说偈言。

&nbsp;&nbsp;&nbsp;&nbsp;此今犹故是&nbsp;&nbsp;&nbsp;&nbsp;祇洹之园林

&nbsp;&nbsp;&nbsp;&nbsp;仙圣所住处&nbsp;&nbsp;&nbsp;&nbsp;林池甚闲静

&nbsp;&nbsp;&nbsp;&nbsp;法主居其中&nbsp;&nbsp;&nbsp;&nbsp;我今生喜乐

&nbsp;&nbsp;&nbsp;&nbsp;信戒定慧业&nbsp;&nbsp;&nbsp;&nbsp;正命能使净

&nbsp;&nbsp;&nbsp;&nbsp;若能修如是&nbsp;&nbsp;&nbsp;&nbsp;向来之上行

&nbsp;&nbsp;&nbsp;&nbsp;非种姓财富&nbsp;&nbsp;&nbsp;&nbsp;能得获斯事

&nbsp;&nbsp;&nbsp;&nbsp;智慧舍利弗&nbsp;&nbsp;&nbsp;&nbsp;寂然持禁戒

&nbsp;&nbsp;&nbsp;&nbsp;空处乐恬静&nbsp;&nbsp;&nbsp;&nbsp;最胜无伦匹

佛告天曰。如是如是。尔时世尊即说偈言。

&nbsp;&nbsp;&nbsp;&nbsp;信戒定慧业&nbsp;&nbsp;&nbsp;&nbsp;正念能使净

&nbsp;&nbsp;&nbsp;&nbsp;非种姓财富&nbsp;&nbsp;&nbsp;&nbsp;能获如斯事

&nbsp;&nbsp;&nbsp;&nbsp;智慧舍利弗&nbsp;&nbsp;&nbsp;&nbsp;寂灭能持戒

&nbsp;&nbsp;&nbsp;&nbsp;空处乐恬静&nbsp;&nbsp;&nbsp;&nbsp;最上无伦匹

须达天子闻佛所说。欢喜顶礼。于座上没。还于天宫。

尔时世尊于天未晓。入讲堂中。敷座而坐。告诸比丘。向有一天。光色倍常。来诣我所。其光晖曜。普照祇洹。悉皆大明。礼我足已。却坐一面。而说斯偈。

&nbsp;&nbsp;&nbsp;&nbsp;此今犹故是&nbsp;&nbsp;&nbsp;&nbsp;祇洹之园林

&nbsp;&nbsp;&nbsp;&nbsp;仙圣所住处&nbsp;&nbsp;&nbsp;&nbsp;林池甚闲静

&nbsp;&nbsp;&nbsp;&nbsp;法主居其中&nbsp;&nbsp;&nbsp;&nbsp;我今生悦乐

&nbsp;&nbsp;&nbsp;&nbsp;信戒定慧业&nbsp;&nbsp;&nbsp;&nbsp;正命能使净

&nbsp;&nbsp;&nbsp;&nbsp;若能修如是&nbsp;&nbsp;&nbsp;&nbsp;向来之上事

&nbsp;&nbsp;&nbsp;&nbsp;非种姓财富&nbsp;&nbsp;&nbsp;&nbsp;能获如斯事

&nbsp;&nbsp;&nbsp;&nbsp;智慧舍利弗&nbsp;&nbsp;&nbsp;&nbsp;寂然持禁戒

&nbsp;&nbsp;&nbsp;&nbsp;空处乐恬静&nbsp;&nbsp;&nbsp;&nbsp;最胜无伦匹

尔时尊者阿难在如来后。闻天说偈。即白佛言。此必是须达长者。得生天上。是故还来赞舍利弗。佛言。如是如是。彼须达多生天上。来至我所。说如斯偈。尔时阿难及诸比丘闻佛所说。欢喜奉行。

### （一九三）<a name="193"></a>

如是我闻。一时佛在旷野园第一林中。时首长者身遇困疾。尔时世尊闻其患已。后日晨朝。着衣持钵。往诣其家。时首长者。遥见佛来。动身欲起。佛告长者。不须汝起。佛即慰问。汝所患苦为可忍不。医疗有降不至增耶。长者白佛。今我患苦。极为难忍。所受痛剧。遂渐增长。苦痛逼切。甚可厌患。譬如有力之人。以手[打-丁+(稯-禾)]搣无力者头。揉捺牵掣。我患头痛亦复如是。譬如屠者以彼利刀。挠搅牛腹肠胃寸绝。我患腹痛。亦复如是。譬如二大力人。捉一羸病。向火燺炙。身体焦烂。患体热痛。亦复如是。佛告长者。汝今应于佛所生不坏信。法僧及戒亦当如是。长者白佛。如佛所说。四不坏信。我已具得。佛告长者。依于如是四不坏信。应修六念。长者白佛。如此六念。我已具修。时首长者即白佛言。唯愿世尊。在此中食。佛默然受请。日时已到。彼首长者为于如来设众肴膳。种种备具清净香洁。设是供已。寻便奉施。合掌向佛。而作是言。世尊出世难可值遇。佛为长者。种种说法。示教利喜。从座而去。时首长者如来去后。寻于其夜。身坏命终。生无热天。既生天已。即作此念。我于今者。应往佛所。作是念已。寻来佛所。光色倍常。照于祇洹。悉皆大明。顶礼佛已。却坐一面。身渗入地。譬如苏油。佛告天子。汝可化为粗身。当作住想。时首天子受佛敕已。即便化作欲界粗形。不复渗没。佛告首天子言。汝行几法。不生厌足。身坏命终。生无热天。首天白佛。我行三法。心无厌足。故得生天。见佛听法。供养众僧。无厌足故。命终得生无热天上。时首天子即说偈言。

&nbsp;&nbsp;&nbsp;&nbsp;我乐常见佛&nbsp;&nbsp;&nbsp;&nbsp;不舍于听法

&nbsp;&nbsp;&nbsp;&nbsp;供养比丘僧&nbsp;&nbsp;&nbsp;&nbsp;受持贤圣法

&nbsp;&nbsp;&nbsp;&nbsp;调伏贪嫉心&nbsp;&nbsp;&nbsp;&nbsp;得生无热天

时首天子说是偈已。欢喜顶礼。即从座没。还于天宫。

### （一九四）<a name="194"></a>

如是我闻。一时佛在舍卫国祇树给孤独园。时有一天来至佛所。光色倍常。威光晖曜。遍照祇洹。悉皆大明。却坐一面。而说偈言。

&nbsp;&nbsp;&nbsp;&nbsp;七比丘解脱&nbsp;&nbsp;&nbsp;&nbsp;生于无烦天

&nbsp;&nbsp;&nbsp;&nbsp;尽于善受有&nbsp;&nbsp;&nbsp;&nbsp;度世间爱着

&nbsp;&nbsp;&nbsp;&nbsp;谁使度驶流&nbsp;&nbsp;&nbsp;&nbsp;而此驶流者

&nbsp;&nbsp;&nbsp;&nbsp;死极得自在&nbsp;&nbsp;&nbsp;&nbsp;甚难可得度

&nbsp;&nbsp;&nbsp;&nbsp;谁救死罥弶&nbsp;&nbsp;&nbsp;&nbsp;出过天境界

尔时世尊以偈答曰。

&nbsp;&nbsp;&nbsp;&nbsp;优比罗建陀&nbsp;&nbsp;&nbsp;&nbsp;第三佛羯罗

&nbsp;&nbsp;&nbsp;&nbsp;跋直羯提婆&nbsp;&nbsp;&nbsp;&nbsp;婆睺提毗纽

&nbsp;&nbsp;&nbsp;&nbsp;如是等比丘&nbsp;&nbsp;&nbsp;&nbsp;尽度于驶流

&nbsp;&nbsp;&nbsp;&nbsp;能度死自在&nbsp;&nbsp;&nbsp;&nbsp;尽断生死罥

&nbsp;&nbsp;&nbsp;&nbsp;出过于天界&nbsp;&nbsp;&nbsp;&nbsp;言说极深远

&nbsp;&nbsp;&nbsp;&nbsp;难识难可解&nbsp;&nbsp;&nbsp;&nbsp;所说无不善

&nbsp;&nbsp;&nbsp;&nbsp;汝是何天耶&nbsp;&nbsp;&nbsp;&nbsp;来问我此事

尔时此天以偈答曰。

&nbsp;&nbsp;&nbsp;&nbsp;我不还此有&nbsp;&nbsp;&nbsp;&nbsp;名为无烦天

&nbsp;&nbsp;&nbsp;&nbsp;是故我尽知&nbsp;&nbsp;&nbsp;&nbsp;七比丘解脱

&nbsp;&nbsp;&nbsp;&nbsp;断弃于爱有&nbsp;&nbsp;&nbsp;&nbsp;度世之缚结

&nbsp;&nbsp;&nbsp;&nbsp;我生天先缘&nbsp;&nbsp;&nbsp;&nbsp;今日当具说

&nbsp;&nbsp;&nbsp;&nbsp;梵行尽于漏&nbsp;&nbsp;&nbsp;&nbsp;迦葉优婆塞

&nbsp;&nbsp;&nbsp;&nbsp;瓦师养父母&nbsp;&nbsp;&nbsp;&nbsp;远离于淫欲

&nbsp;&nbsp;&nbsp;&nbsp;迦葉及父母&nbsp;&nbsp;&nbsp;&nbsp;爱答摩纳等

&nbsp;&nbsp;&nbsp;&nbsp;彼是我亲友&nbsp;&nbsp;&nbsp;&nbsp;我亦与彼昵

&nbsp;&nbsp;&nbsp;&nbsp;净身守口意&nbsp;&nbsp;&nbsp;&nbsp;尽住最后身

&nbsp;&nbsp;&nbsp;&nbsp;如是诸大人&nbsp;&nbsp;&nbsp;&nbsp;我共为善伴

尔时世尊复答天曰。如是如是。实如所说。

&nbsp;&nbsp;&nbsp;&nbsp;瓦师如尔言&nbsp;&nbsp;&nbsp;&nbsp;本毗婆陵伽

&nbsp;&nbsp;&nbsp;&nbsp;难提婆瓦师&nbsp;&nbsp;&nbsp;&nbsp;迦葉优婆塞

&nbsp;&nbsp;&nbsp;&nbsp;孝事于父母&nbsp;&nbsp;&nbsp;&nbsp;梵行尽于漏

&nbsp;&nbsp;&nbsp;&nbsp;彼与我亲友&nbsp;&nbsp;&nbsp;&nbsp;我亦为彼亲

&nbsp;&nbsp;&nbsp;&nbsp;如是诸大人&nbsp;&nbsp;&nbsp;&nbsp;本日相亲近

&nbsp;&nbsp;&nbsp;&nbsp;善修身口意&nbsp;&nbsp;&nbsp;&nbsp;住于最后身

尔时彼天闻佛所说。欢喜顶礼而去。

&nbsp;&nbsp;&nbsp;&nbsp;常惊恐颜色&nbsp;&nbsp;&nbsp;&nbsp;罗吒国估客

&nbsp;&nbsp;&nbsp;&nbsp;输波罗须达&nbsp;&nbsp;&nbsp;&nbsp;须达多生天

&nbsp;&nbsp;&nbsp;&nbsp;首长者生天&nbsp;&nbsp;&nbsp;&nbsp;又有无烦天