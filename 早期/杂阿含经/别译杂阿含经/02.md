## 别译杂阿含经初诵卷第二

### （二三）

如是我闻。一时佛在王舍城。住寒林中。尔时佛告诸比丘。人生寿浅。会必归终。应勤行道净修梵行。是故汝等不应懈怠。应修善行。修于法义。及以真行。尔时魔王闻是说已。即作是念。沙门瞿昙在王舍城。住寒林中。为诸声闻而说法要。我当至彼而作坏乱。尔时魔王作是念已。化为摩纳。往至佛所。顶礼佛足。在一面立。而说偈言。

&nbsp;&nbsp;&nbsp;&nbsp;人生寿长&nbsp;&nbsp;&nbsp;&nbsp;无诸娆恼

&nbsp;&nbsp;&nbsp;&nbsp;常得安隐&nbsp;&nbsp;&nbsp;&nbsp;无有死径


佛作是念。魔王波旬来作娆乱。即说偈言。

&nbsp;&nbsp;&nbsp;&nbsp;人命短促&nbsp;&nbsp;&nbsp;&nbsp;多诸娆害

&nbsp;&nbsp;&nbsp;&nbsp;宜急修善&nbsp;&nbsp;&nbsp;&nbsp;如救头燃

&nbsp;&nbsp;&nbsp;&nbsp;当知波旬&nbsp;&nbsp;&nbsp;&nbsp;欲来恼触


尔时魔王闻说偈已。即作是念。沙门瞿昙知我心念。愁忧苦恼深生悔恨。便即隐形还于天宫。

### （二四）

如是我闻。一时佛在王舍城寒林之中。尔时佛告诸比丘。诸行无常。迅速不停。无可恃怙是败坏法。应当速离趣解脱道。尔时魔王波旬复作是念。沙门瞿昙住王舍城在寒林中。为诸声闻说如是法。我当往彼而为娆乱。尔时魔王作是念已。化为摩纳。往至佛所。在一面立。而说偈言。

&nbsp;&nbsp;&nbsp;&nbsp;昼夜恒在&nbsp;&nbsp;&nbsp;&nbsp;命常回来

&nbsp;&nbsp;&nbsp;&nbsp;如轮轴转&nbsp;&nbsp;&nbsp;&nbsp;周回无已


佛知魔王来作娆乱。即说偈言。

&nbsp;&nbsp;&nbsp;&nbsp;命欲日夜尽&nbsp;&nbsp;&nbsp;&nbsp;寿者多患难

&nbsp;&nbsp;&nbsp;&nbsp;犹如陷下河&nbsp;&nbsp;&nbsp;&nbsp;速尽无遗余

&nbsp;&nbsp;&nbsp;&nbsp;是故汝波旬&nbsp;&nbsp;&nbsp;&nbsp;不应作坏乱


魔作是念。佛知我心。愁忧苦恼。极生悔恨。隐形而去。还于天宫。

### （二五）

如是我闻。一时佛在王舍城迦兰陀竹林。尔时世尊于夜后分。经行林中。于其晨朝洗足已。正身端坐系念在前。尔时魔王作是念言。沙门瞿昙在王舍城。于夜后分。林中经行。于其晨朝洗足已。入于静室。正身端坐。系念在前。我今当往而作娆乱。作是念已。即便化为摩纳之形。在佛前立。而说偈言。

&nbsp;&nbsp;&nbsp;&nbsp;我心能化作&nbsp;&nbsp;&nbsp;&nbsp;罗网遍虚空

&nbsp;&nbsp;&nbsp;&nbsp;沙门于我所&nbsp;&nbsp;&nbsp;&nbsp;终不得解脱


佛作是念魔来娆乱。即说偈言。

&nbsp;&nbsp;&nbsp;&nbsp;世间有五欲&nbsp;&nbsp;&nbsp;&nbsp;愚者为所缚

&nbsp;&nbsp;&nbsp;&nbsp;能断此诸欲&nbsp;&nbsp;&nbsp;&nbsp;永尽一切苦

&nbsp;&nbsp;&nbsp;&nbsp;我已断诸欲&nbsp;&nbsp;&nbsp;&nbsp;意亦不染着

&nbsp;&nbsp;&nbsp;&nbsp;波旬应当知&nbsp;&nbsp;&nbsp;&nbsp;我久坏欲网


尔时魔王闻说偈已。不果所愿。忧愁苦恼。隐形而去。还于天宫。

### （二六）

如是我闻。一时佛住王舍城迦兰陀竹林。尔时世尊于初夜后分。坐卧经行。于其晨朝。洗足入房。右胁着地。足足相累系心在明。修于念觉。而生起想。尔时魔王波旬即作是念。沙门瞿昙在王舍城迦兰陀竹林中。经行坐卧。于其晨朝。洗足入房。右胁着地。足足相累。系心在明。修于念觉。作于起想。我当至彼而作娆乱。作是念已。化为摩纳。在佛前住。而说偈言。

&nbsp;&nbsp;&nbsp;&nbsp;何以睡眠&nbsp;&nbsp;&nbsp;&nbsp;何以睡眠

&nbsp;&nbsp;&nbsp;&nbsp;云何睡眠&nbsp;&nbsp;&nbsp;&nbsp;如入涅槃

&nbsp;&nbsp;&nbsp;&nbsp;如所作办&nbsp;&nbsp;&nbsp;&nbsp;而自安眠

&nbsp;&nbsp;&nbsp;&nbsp;乃至日出&nbsp;&nbsp;&nbsp;&nbsp;故复眠也


佛知天魔来作娆乱。即说偈言。

&nbsp;&nbsp;&nbsp;&nbsp;爱网着诸有&nbsp;&nbsp;&nbsp;&nbsp;遍覆一切处

&nbsp;&nbsp;&nbsp;&nbsp;我今破斯网&nbsp;&nbsp;&nbsp;&nbsp;诸爱永已断

&nbsp;&nbsp;&nbsp;&nbsp;一切有生尽&nbsp;&nbsp;&nbsp;&nbsp;安隐涅槃乐

&nbsp;&nbsp;&nbsp;&nbsp;波旬汝今者&nbsp;&nbsp;&nbsp;&nbsp;于我复何为


尔时魔王闻说偈已。忧愁苦恼。即便隐形。还于天宫。

### （二七）

如是我闻。一时佛在王舍城耆阇崛山中。值天云雾降少微雨。电光晖赫处处晃耀。尔时世尊即于其夜露地经行。魔王波旬而作是念沙门瞿昙。在王舍城耆阇崛山。值天云雾降少微雨。电光晖赫处处光耀。于其夜中露地经行。我当往彼而作坏乱。尔时魔王作是念已。在其山上。推大石下。欲到佛所。时彼大石。自然碎坏。尔时世尊即说偈言。

&nbsp;&nbsp;&nbsp;&nbsp;汝坏灵鹫山&nbsp;&nbsp;&nbsp;&nbsp;令如粉微尘

&nbsp;&nbsp;&nbsp;&nbsp;巨海及大地&nbsp;&nbsp;&nbsp;&nbsp;悉皆分碎裂

&nbsp;&nbsp;&nbsp;&nbsp;欲使正解脱&nbsp;&nbsp;&nbsp;&nbsp;生于怖畏相

&nbsp;&nbsp;&nbsp;&nbsp;欲令毛发竖&nbsp;&nbsp;&nbsp;&nbsp;终无有是处


尔时魔王作是念言。沙门瞿昙知我所念。忧愁苦恼。即便隐身。还于天宫。

### （二八）

如是我闻。一时佛在王舍城耆阇崛山。尔时世尊于其中夜露地经行。洗足已入静房中。整身端坐。系念在前。魔王波旬作是念言。瞿昙沙门。在王舍城耆阇崛山中。露地经行。我当往彼而作娆乱。尔时魔王。即自变形作蟒蛇身。其形长大。犹如大船。双目晃朗。如矫萨罗钵。吐舌炎炎。又如掣电。出入息声。如大雷震。住于佛前。以身绕佛。引颈举头。当佛顶上。尔时世尊知魔娆乱。而说偈言。

&nbsp;&nbsp;&nbsp;&nbsp;我处于闲寂&nbsp;&nbsp;&nbsp;&nbsp;系心正解脱

&nbsp;&nbsp;&nbsp;&nbsp;安禅修其身&nbsp;&nbsp;&nbsp;&nbsp;如昔诸佛法

&nbsp;&nbsp;&nbsp;&nbsp;毒蛇极猛暴&nbsp;&nbsp;&nbsp;&nbsp;状貌甚可畏

&nbsp;&nbsp;&nbsp;&nbsp;蚊虻及蚤虱&nbsp;&nbsp;&nbsp;&nbsp;种种诸恼触

&nbsp;&nbsp;&nbsp;&nbsp;不动我一毛&nbsp;&nbsp;&nbsp;&nbsp;况能令我畏

&nbsp;&nbsp;&nbsp;&nbsp;假使虚空裂&nbsp;&nbsp;&nbsp;&nbsp;天地皆振动

&nbsp;&nbsp;&nbsp;&nbsp;一切诸众生&nbsp;&nbsp;&nbsp;&nbsp;皆生大惊惧

&nbsp;&nbsp;&nbsp;&nbsp;欲令我怖畏&nbsp;&nbsp;&nbsp;&nbsp;终无有是处

&nbsp;&nbsp;&nbsp;&nbsp;设复有毒箭&nbsp;&nbsp;&nbsp;&nbsp;中于我心者

&nbsp;&nbsp;&nbsp;&nbsp;当于被箭时&nbsp;&nbsp;&nbsp;&nbsp;终不求救护

&nbsp;&nbsp;&nbsp;&nbsp;然复此毒箭&nbsp;&nbsp;&nbsp;&nbsp;亦不能中我


尔时魔王闻佛说偈。而作是念。瞿昙沙门已知我心。生大怖畏。忧愁悔恨。即变形去。还于天宫。

### （二九）

如是我闻。一时佛在王舍城曼直林中。佛于初夜坐禅经行。初夜以讫。洗足入室。右胁着地。足足相累。系心在明。作于起想。魔王波旬知佛心已。而作是念。沙门瞿昙在王舍城曼直林中。于其初夜。坐禅经行。至中夜前。洗足入房。右胁着地。足足相累。系心在明。作于起想。我今当往而作坏乱。尔时魔王化作摩纳。在如来前。而说偈言。

&nbsp;&nbsp;&nbsp;&nbsp;云何无事务&nbsp;&nbsp;&nbsp;&nbsp;而作于睡眠

&nbsp;&nbsp;&nbsp;&nbsp;安寝不[寤-吾+告]寤&nbsp;&nbsp;&nbsp;&nbsp;如似醉人眠

&nbsp;&nbsp;&nbsp;&nbsp;人无财业者&nbsp;&nbsp;&nbsp;&nbsp;乃可自恣睡

&nbsp;&nbsp;&nbsp;&nbsp;大有诸财业&nbsp;&nbsp;&nbsp;&nbsp;欢乐快睡眠


尔时世尊知魔来娆乱。而说偈言。

&nbsp;&nbsp;&nbsp;&nbsp;我非无作睡&nbsp;&nbsp;&nbsp;&nbsp;亦非醉而眠

&nbsp;&nbsp;&nbsp;&nbsp;我无世财故&nbsp;&nbsp;&nbsp;&nbsp;是以今睡眠

&nbsp;&nbsp;&nbsp;&nbsp;我多得法财&nbsp;&nbsp;&nbsp;&nbsp;是以安睡眠

&nbsp;&nbsp;&nbsp;&nbsp;我于睡眠中&nbsp;&nbsp;&nbsp;&nbsp;乃至出入息

&nbsp;&nbsp;&nbsp;&nbsp;皆能有利益&nbsp;&nbsp;&nbsp;&nbsp;未尝有损减

&nbsp;&nbsp;&nbsp;&nbsp;寤则无疑虑&nbsp;&nbsp;&nbsp;&nbsp;睡眠无所畏

&nbsp;&nbsp;&nbsp;&nbsp;譬如有毒箭&nbsp;&nbsp;&nbsp;&nbsp;人射中其心

&nbsp;&nbsp;&nbsp;&nbsp;数数受苦痛&nbsp;&nbsp;&nbsp;&nbsp;犹尚能得睡

&nbsp;&nbsp;&nbsp;&nbsp;我毒箭已拔&nbsp;&nbsp;&nbsp;&nbsp;何故而不睡


魔闻是偈作是念。沙门瞿昙已知我心。心怀忧恼。于即还宫。

### （三○）

如是我闻。一时佛在王舍城毗婆波世山七叶窟中。尔时有一比丘。名曰求慎。独住仙山黑石窟中。处于闲静。勤行精进。以不放逸。断于我见。得时解脱。自身作证。复还退失。第二第三。乃至第六。亦还退失。比丘念言。我今独处。修行精进。六返退失。若更退失。以刀自割。魔王波旬知佛在王舍城毗婆波世山七叶窟中。瞿昙弟子名曰求慎。亦在王舍城独住仙山黑石窟中。勤行精进。心不放逸。得时解脱。自身作证。得已退失。如是六返。尔时魔王而作是念。求慎比丘若第七得。必自伤害。出魔境界。作是念已。捉琉瑙琴。往到佛所。扣琴作偈。

&nbsp;&nbsp;&nbsp;&nbsp;大智大精进&nbsp;&nbsp;&nbsp;&nbsp;有大神通达

&nbsp;&nbsp;&nbsp;&nbsp;于法得自在&nbsp;&nbsp;&nbsp;&nbsp;威光极炽盛

&nbsp;&nbsp;&nbsp;&nbsp;汝声闻弟子&nbsp;&nbsp;&nbsp;&nbsp;今将欲自害

&nbsp;&nbsp;&nbsp;&nbsp;人中最上者&nbsp;&nbsp;&nbsp;&nbsp;汝今应遮断

&nbsp;&nbsp;&nbsp;&nbsp;云何乐汝法&nbsp;&nbsp;&nbsp;&nbsp;何故学他死


尔时魔王说是偈已。佛告魔言。波旬。汝今乃是诸放逸者之大亲友。汝今所说自为说耳。乃不为彼比丘说也。尔时世尊。复说偈言。

&nbsp;&nbsp;&nbsp;&nbsp;若人不怯弱&nbsp;&nbsp;&nbsp;&nbsp;坚修行精进

&nbsp;&nbsp;&nbsp;&nbsp;恒乐于禅定&nbsp;&nbsp;&nbsp;&nbsp;昼夜修众善

&nbsp;&nbsp;&nbsp;&nbsp;干竭爱欲使&nbsp;&nbsp;&nbsp;&nbsp;坏汝魔军众

&nbsp;&nbsp;&nbsp;&nbsp;今舍后边身&nbsp;&nbsp;&nbsp;&nbsp;永入于涅槃


尔时魔王忧悲苦恼。失琉璃琴。愁毒悔恨。还本宫殿。

佛告诸比丘。当共汝等诣仙人山求慎比丘所。佛将诸比丘诣求慎所。见求慎尸东犹如烟聚。佛告诸比丘。汝等见此烟聚已不。诸比丘言。已见世尊。尸南西北亦如是聚。佛告比丘。此是波旬隐形绕求慎所。觅其心识。佛告比丘。求慎比丘以入涅槃。无有神识。无所至方。尔时魔三化形靡纳。而说偈言。

&nbsp;&nbsp;&nbsp;&nbsp;上下及四方&nbsp;&nbsp;&nbsp;&nbsp;推求求慎识

&nbsp;&nbsp;&nbsp;&nbsp;莫知所至方&nbsp;&nbsp;&nbsp;&nbsp;神识竟何趣


尔时世尊告波旬言。如此健夫。破汝军众。以入涅槃。佛说是已。诸比丘闻佛所说。欢喜奉行。

### （三一）

如是我闻。一时佛在优楼比螺聚落尼连禅河菩提树下。成佛未久。尔时魔王而作是念。佛在优楼比螺聚落尼连禅河菩提树下。成佛未久。我当诣彼伺求其便。作是念已。往诣佛所。而说偈言。

&nbsp;&nbsp;&nbsp;&nbsp;汝独处闲静&nbsp;&nbsp;&nbsp;&nbsp;闭默常寂然

&nbsp;&nbsp;&nbsp;&nbsp;光颜显神体&nbsp;&nbsp;&nbsp;&nbsp;诸根悉悦豫

&nbsp;&nbsp;&nbsp;&nbsp;譬如失财者&nbsp;&nbsp;&nbsp;&nbsp;后还获于财

&nbsp;&nbsp;&nbsp;&nbsp;汝今玩禅寂&nbsp;&nbsp;&nbsp;&nbsp;欢喜亦如是

&nbsp;&nbsp;&nbsp;&nbsp;既能遗国荣&nbsp;&nbsp;&nbsp;&nbsp;亦不悕名利

&nbsp;&nbsp;&nbsp;&nbsp;何不与诸人&nbsp;&nbsp;&nbsp;&nbsp;而共为亲友


尔时世尊以偈答言。

&nbsp;&nbsp;&nbsp;&nbsp;我久获禅定&nbsp;&nbsp;&nbsp;&nbsp;其心常寂然

&nbsp;&nbsp;&nbsp;&nbsp;破坏汝欲军&nbsp;&nbsp;&nbsp;&nbsp;得于无上财

&nbsp;&nbsp;&nbsp;&nbsp;我根恒恬豫&nbsp;&nbsp;&nbsp;&nbsp;心中得寂灭

&nbsp;&nbsp;&nbsp;&nbsp;以坏汝欲军&nbsp;&nbsp;&nbsp;&nbsp;修道情欢喜

&nbsp;&nbsp;&nbsp;&nbsp;独一离愦闹&nbsp;&nbsp;&nbsp;&nbsp;安用亲友为


尔时魔王复说偈言。

&nbsp;&nbsp;&nbsp;&nbsp;汝已获正道&nbsp;&nbsp;&nbsp;&nbsp;安隐向涅槃

&nbsp;&nbsp;&nbsp;&nbsp;既以得妙法&nbsp;&nbsp;&nbsp;&nbsp;宜常戢在怀

&nbsp;&nbsp;&nbsp;&nbsp;诚应独了知&nbsp;&nbsp;&nbsp;&nbsp;何以教众人


尔时世尊复说偈言。

&nbsp;&nbsp;&nbsp;&nbsp;人不属魔者&nbsp;&nbsp;&nbsp;&nbsp;咨吾彼岸法

&nbsp;&nbsp;&nbsp;&nbsp;我为正分别&nbsp;&nbsp;&nbsp;&nbsp;谛实得尽灭

&nbsp;&nbsp;&nbsp;&nbsp;止心不放逸&nbsp;&nbsp;&nbsp;&nbsp;魔不得其便


尔时魔王复说偈言。

&nbsp;&nbsp;&nbsp;&nbsp;譬如白石山&nbsp;&nbsp;&nbsp;&nbsp;其色类脂膏

&nbsp;&nbsp;&nbsp;&nbsp;群鸟不别知&nbsp;&nbsp;&nbsp;&nbsp;飞来而噏食

&nbsp;&nbsp;&nbsp;&nbsp;既不得其味&nbsp;&nbsp;&nbsp;&nbsp;嘴伤而虚还

&nbsp;&nbsp;&nbsp;&nbsp;我今亦如是&nbsp;&nbsp;&nbsp;&nbsp;徒来无所为


尔时魔王。说是偈已。忧愁苦恼。极生悔恨。向一空处。蹲踞独坐。以箭画地。思作方计。时魔三女。一名极爱。二名悦彼。三名适意。时魔三女往至魔边。向父说偈。

&nbsp;&nbsp;&nbsp;&nbsp;父今名丈夫&nbsp;&nbsp;&nbsp;&nbsp;何以怀忧愁

&nbsp;&nbsp;&nbsp;&nbsp;我当以欲罥&nbsp;&nbsp;&nbsp;&nbsp;罥彼如捕鸟

&nbsp;&nbsp;&nbsp;&nbsp;将来至父所&nbsp;&nbsp;&nbsp;&nbsp;使父得自在


尔时魔王说偈答言。

&nbsp;&nbsp;&nbsp;&nbsp;彼人善断欲&nbsp;&nbsp;&nbsp;&nbsp;不可以欲牵

&nbsp;&nbsp;&nbsp;&nbsp;已过魔境界&nbsp;&nbsp;&nbsp;&nbsp;是故我怀忧


彼魔三女化其形容。极为端严。往至佛所。即礼佛足。在一面立。三女同声。俱白佛言。我故来供养与佛策使。尔时世尊无上断爱。了不顾视。第二第三。亦作是语。佛不观察。时魔三女退在一处。自共议论。男子之法。所好各异。或爱小者。或爱中者。或爱大者。即时一女。化作六百女人。或作小女。或作童女。或作未嫁女。或作已嫁女。或作已产女。或作未产女。化作如是众多女已。俱往佛所。白佛言。世尊。我等今来供养世尊。为其策使。给侍手足。佛不观察。第二第三。亦如是说。都不顾视。时魔女等复退一处。更共语言。此必得无上断爱欲解脱故。若不尔者应见我等狂乱吐血。或能心裂。我等当往其所。以偈问难。魔女极爱以偈问曰。

&nbsp;&nbsp;&nbsp;&nbsp;端拱树下坐&nbsp;&nbsp;&nbsp;&nbsp;闲静独思惟

&nbsp;&nbsp;&nbsp;&nbsp;为失于财宝&nbsp;&nbsp;&nbsp;&nbsp;为欲求大财

&nbsp;&nbsp;&nbsp;&nbsp;城邑聚落中&nbsp;&nbsp;&nbsp;&nbsp;都无爱着心

&nbsp;&nbsp;&nbsp;&nbsp;何不与众人&nbsp;&nbsp;&nbsp;&nbsp;而共作亲友


尔时世尊说偈答言。

&nbsp;&nbsp;&nbsp;&nbsp;我以得大财&nbsp;&nbsp;&nbsp;&nbsp;心中得寂灭

&nbsp;&nbsp;&nbsp;&nbsp;我坏爱欲军&nbsp;&nbsp;&nbsp;&nbsp;妙色都不着

&nbsp;&nbsp;&nbsp;&nbsp;独处而坐禅&nbsp;&nbsp;&nbsp;&nbsp;最受第一乐

&nbsp;&nbsp;&nbsp;&nbsp;以是因缘故&nbsp;&nbsp;&nbsp;&nbsp;都不求亲友


魔女适意复说偈言。

&nbsp;&nbsp;&nbsp;&nbsp;比丘住何处&nbsp;&nbsp;&nbsp;&nbsp;能度五驶流

&nbsp;&nbsp;&nbsp;&nbsp;六驶流亦过&nbsp;&nbsp;&nbsp;&nbsp;入何禅定中

&nbsp;&nbsp;&nbsp;&nbsp;得度大欲岸&nbsp;&nbsp;&nbsp;&nbsp;永离有摄缚


尔时世尊复说偈言。

&nbsp;&nbsp;&nbsp;&nbsp;身获柔软乐&nbsp;&nbsp;&nbsp;&nbsp;心得善解脱

&nbsp;&nbsp;&nbsp;&nbsp;心离于诸业&nbsp;&nbsp;&nbsp;&nbsp;意不复退转

&nbsp;&nbsp;&nbsp;&nbsp;得断觉观法&nbsp;&nbsp;&nbsp;&nbsp;得离嗔爱掉

&nbsp;&nbsp;&nbsp;&nbsp;得住此处住&nbsp;&nbsp;&nbsp;&nbsp;能度五驶流

&nbsp;&nbsp;&nbsp;&nbsp;并度第六者&nbsp;&nbsp;&nbsp;&nbsp;作如是坐禅

&nbsp;&nbsp;&nbsp;&nbsp;能度大欲结&nbsp;&nbsp;&nbsp;&nbsp;并离有摄流


魔女悦彼复说偈言。

&nbsp;&nbsp;&nbsp;&nbsp;已断于爱结&nbsp;&nbsp;&nbsp;&nbsp;离众所著处

&nbsp;&nbsp;&nbsp;&nbsp;多欲度驶流&nbsp;&nbsp;&nbsp;&nbsp;多欲度死岸

&nbsp;&nbsp;&nbsp;&nbsp;唯有黠慧者&nbsp;&nbsp;&nbsp;&nbsp;能度如斯难


尔时世尊复说偈言。

&nbsp;&nbsp;&nbsp;&nbsp;大精进济拔&nbsp;&nbsp;&nbsp;&nbsp;如来正法度

&nbsp;&nbsp;&nbsp;&nbsp;如法得度脱&nbsp;&nbsp;&nbsp;&nbsp;智者莫不欣


三女不果所愿。还至父所。尔时魔王呵责三女。因说偈言。

&nbsp;&nbsp;&nbsp;&nbsp;三女占坏彼&nbsp;&nbsp;&nbsp;&nbsp;形容犹如电

&nbsp;&nbsp;&nbsp;&nbsp;向彼大精进&nbsp;&nbsp;&nbsp;&nbsp;如风吹兜罗

&nbsp;&nbsp;&nbsp;&nbsp;爪以欲坏山&nbsp;&nbsp;&nbsp;&nbsp;齿齰于铁丸

&nbsp;&nbsp;&nbsp;&nbsp;婴愚以藕丝&nbsp;&nbsp;&nbsp;&nbsp;欲悬于太山

&nbsp;&nbsp;&nbsp;&nbsp;佛已度众着&nbsp;&nbsp;&nbsp;&nbsp;欲共彼讲论

&nbsp;&nbsp;&nbsp;&nbsp;罥弶欲捕风&nbsp;&nbsp;&nbsp;&nbsp;欲下虚空月

&nbsp;&nbsp;&nbsp;&nbsp;以手掬大海&nbsp;&nbsp;&nbsp;&nbsp;望欲得干竭

&nbsp;&nbsp;&nbsp;&nbsp;佛已离诸着&nbsp;&nbsp;&nbsp;&nbsp;欲往共讲论

&nbsp;&nbsp;&nbsp;&nbsp;举脚度须弥&nbsp;&nbsp;&nbsp;&nbsp;大海中觅地

&nbsp;&nbsp;&nbsp;&nbsp;佛已出诸着&nbsp;&nbsp;&nbsp;&nbsp;而往共讲论


魔王忧愁悔恨。于即灭没。还于天宫。

### （三二）

如是我闻。一时佛在王舍城灵鹫山。尔时佛与诸比丘。赞叹涅槃法。魔王作是念。佛在王舍城。与诸比丘赞涅槃法。我今当往而作坏乱。作是念已。即便化形。作一百人。五十人极为端正。五十人极为丑恶。时诸比丘皆生惊怪。今以何故。极为端正。复有极丑。佛知魔来欲作坏乱。尔时世尊告波旬言。汝于长夜生死之中。具受如是好恶之形。汝当云何得度苦岸。如是变化复何用为。若有爱着于男女者。汝当变化作众形相。我今都无男女之相。何用变化作众形为。佛说是已。诸比丘闻佛所说。欢喜奉行。

&nbsp;&nbsp;&nbsp;&nbsp;长寿、何帝及罥弶&nbsp;&nbsp;&nbsp;&nbsp;睡眠、经行．大毒蛇

&nbsp;&nbsp;&nbsp;&nbsp;无所为、求慎、魔女&nbsp;&nbsp;&nbsp;&nbsp;坏乱变形及好恶

### （三三）

如是我闻。一时佛在舍卫国祇树给孤独园。尔时佛告诸比丘。坚持七行。必得帝释。何以故。昔者帝释为人之时。发初履行。孝顺父母。恭敬尊长。所言柔软。断于两舌。好施无悭。恒修实语。终不欺诳。不起嗔恚。设生嫌恨。寻思灭之。尔时世尊即说偈言。

&nbsp;&nbsp;&nbsp;&nbsp;于父母所&nbsp;&nbsp;&nbsp;&nbsp;极能孝顺

&nbsp;&nbsp;&nbsp;&nbsp;于诸尊长&nbsp;&nbsp;&nbsp;&nbsp;深心恭敬

&nbsp;&nbsp;&nbsp;&nbsp;恒作软善&nbsp;&nbsp;&nbsp;&nbsp;恩柔好语

&nbsp;&nbsp;&nbsp;&nbsp;断于两舌&nbsp;&nbsp;&nbsp;&nbsp;悭贪嗔恚

&nbsp;&nbsp;&nbsp;&nbsp;三十三天&nbsp;&nbsp;&nbsp;&nbsp;各作是语

&nbsp;&nbsp;&nbsp;&nbsp;如是行者&nbsp;&nbsp;&nbsp;&nbsp;胜我等辈

&nbsp;&nbsp;&nbsp;&nbsp;应当别住&nbsp;&nbsp;&nbsp;&nbsp;以为天王


佛说是已。诸比丘闻佛所说欢喜奉行。

### （三四）

如是我闻。一时佛在毗舍离猕猴彼岸大讲堂中。有一离车。名摩诃离。来诣佛所。礼佛足已。在一面坐。白佛言。世尊。颇曾见帝释不。佛言。我见。离车白佛言。有夜叉鬼。状似帝释。世尊所见将无是彼夜叉鬼耶。佛告离车。是帝释身。我善识之。夜叉之形如帝释者。我亦识知。帝释本行。及所行事。我亦尽知。帝释本为人时。极孝顺父母。敬于尊长。所言柔软。断于两舌。除去悭嫉。常好布施。口常实语。除于嗔恚。不起嫌恨。尔时世尊即说偈言。

&nbsp;&nbsp;&nbsp;&nbsp;于父母所&nbsp;&nbsp;&nbsp;&nbsp;极能孝顺

&nbsp;&nbsp;&nbsp;&nbsp;于诸尊长&nbsp;&nbsp;&nbsp;&nbsp;深心恭敬

&nbsp;&nbsp;&nbsp;&nbsp;恒作软善&nbsp;&nbsp;&nbsp;&nbsp;恩柔好语

&nbsp;&nbsp;&nbsp;&nbsp;断于两舌&nbsp;&nbsp;&nbsp;&nbsp;悭贪嗔恚

&nbsp;&nbsp;&nbsp;&nbsp;三十三天&nbsp;&nbsp;&nbsp;&nbsp;各作是语

&nbsp;&nbsp;&nbsp;&nbsp;如是行者&nbsp;&nbsp;&nbsp;&nbsp;胜我等辈

&nbsp;&nbsp;&nbsp;&nbsp;应当别住&nbsp;&nbsp;&nbsp;&nbsp;以为天王


佛说是已。诸比丘闻佛所说。欢喜奉行。

### （三五）

如是我闻。一时佛在舍卫国祇树给孤独园。尔时有一比丘。往到佛所。顶礼佛足。在一面立。白佛言。世尊。云何名帝释。云何作帝释相。佛告比丘。帝释本在人中。所有布施。生纯信心。信心施于贫穷沙门婆罗门等。其所施时。施浆饮食。种种肴膳。种种华鬘。种种诸香。烧香涂香。财帛床榻。以是因缘。时诸天等名为帝释。比丘复白佛。何故名帝释。为富兰但那。佛告比丘。帝释昔在人中。施无厌足。数数施故。诸天号名为富兰但那。以何因缘复名帝释。为摩佉婆。佛告比丘。帝释本作婆罗门。名摩佉婆。又问。复何因缘名婆娑婆。佛言。数数常以衣服。施沙门婆罗门。以是缘故。名婆娑婆。又问。复何因缘名憍尸迦。佛告比丘。帝释本为人时。姓憍尸迦。故名憍尸迦。复何因缘名舍脂夫。佛告比丘。帝释娶毗摩质多罗阿修罗王女。名舍脂。又问。复以何缘名为千眼。佛告比丘。帝释本为人时。极大聪明。断事之时。须臾之间。能断千事。以是因缘故名千眼。复以何缘。名因陀罗。佛告比丘。帝释居天王位。断理天事故。名因陀罗。尔时世尊告比丘。能具上七事。以是缘故。诸天号曰帝释。佛说是已。诸比丘闻佛所说。欢喜奉行。

### （三六）

如是我闻。一时佛在舍卫国祇树给孤独园。尔时世尊告诸比丘。昔所有一夜叉。形状甚小。颜色鄙恶身形又黑。人不喜见。坐帝释座上。尔时三十三天。见是夜叉。坐于释处。皆大嗔忿。种种毁骂。尔时夜叉。恶相渐灭。善色转生。渐渐长大。诸天骂詈。嗔恚转多。夜叉遂复。身形长大。颜色鲜盛。诸天相将至帝释所。白帝释言。有一夜叉。极为丑陋。身形甚小。坐帝释处。我等诸天。尽共骂詈。而夜叉子。颜色转好。身形渐大。帝释语言。有是夜叉。得诸骂詈。形色转好。名助人嗔。尔时帝释。还向坐所。偏袒右肩。手擎香炉。语夜又言。大仙我是帝释。我是帝释。三自称名。夜叉转小。形色转恶。于是消灭。帝释还复帝释坐。告诸天言。自今以往。莫生嗔恚。若有恶对慎莫加嗔。即说偈言。

&nbsp;&nbsp;&nbsp;&nbsp;若他来侵欺&nbsp;&nbsp;&nbsp;&nbsp;莫还侵欺彼

&nbsp;&nbsp;&nbsp;&nbsp;于来侵害者&nbsp;&nbsp;&nbsp;&nbsp;皆生于慈心

&nbsp;&nbsp;&nbsp;&nbsp;无嗔无害者&nbsp;&nbsp;&nbsp;&nbsp;常应亲近之

&nbsp;&nbsp;&nbsp;&nbsp;彼即是贤圣&nbsp;&nbsp;&nbsp;&nbsp;亦贤圣弟子

&nbsp;&nbsp;&nbsp;&nbsp;诸有嗔恚者&nbsp;&nbsp;&nbsp;&nbsp;为嗔山所障

&nbsp;&nbsp;&nbsp;&nbsp;若有嗔恚时&nbsp;&nbsp;&nbsp;&nbsp;能少禁制者

&nbsp;&nbsp;&nbsp;&nbsp;是名为善法&nbsp;&nbsp;&nbsp;&nbsp;如辔制恶马


佛告诸比丘。帝释居天王位。受诸欲乐。犹能制嗔。又常赞叹禁制嗔者。况汝比丘。信家非家。出家入道。剃除须发。被服法衣。而不制嗔赞离嗔者。是故比丘。当如是学。尔时比丘。闻佛所说。欢喜奉行。

### （三七）

如是我闻。一时佛在舍卫国祇树给孤独园。尔时世尊晨朝时到。着衣持钵。入城乞食。食已洗足摄坐具。诣得眼林中。遍观察已。于闲静处。在树下。结加趺坐。住于天住。尔时耆陀精舍中。有二比丘。于僧断事时。共生忿诤。一小默然忍。一嗔炽盛。彼炽盛者。自见已过。而来归向默忍比丘。求欲忏悔。默忍比丘。不受其忏。如是展转。诸比丘等。共相论说。出大音声。如来尔时住于天住。以净天耳过于人耳。遥闻是声。即从坐起。至于僧中。在于僧前。敷座而坐。佛告诸比丘。我于今朝。着衣持钵。入城乞食。乃至来入林中静坐。闻诸比丘高声大唤。为作何事。尔时比丘。即白佛言。世尊耆陀精舍。有二比丘。僧断事时。共生忿诤。一比丘者。小自默忍。其一比丘。炽盛多语。炽盛比丘。自知己过。归诚忏悔。默忍比丘。不受其忏。展转共道出大音声。佛告比丘。云何愚痴。不受他忏。诸比丘。当知昔日释提桓因。在善法堂。诸天众中。而说偈言。

&nbsp;&nbsp;&nbsp;&nbsp;譬如用瓢器&nbsp;&nbsp;&nbsp;&nbsp;斟酥以益灯

&nbsp;&nbsp;&nbsp;&nbsp;火然转炽盛&nbsp;&nbsp;&nbsp;&nbsp;反更烧瓢器

&nbsp;&nbsp;&nbsp;&nbsp;嗔心亦如是&nbsp;&nbsp;&nbsp;&nbsp;还自烧善根

&nbsp;&nbsp;&nbsp;&nbsp;我终不含怒&nbsp;&nbsp;&nbsp;&nbsp;嗔已寻复散

&nbsp;&nbsp;&nbsp;&nbsp;不如水漩流&nbsp;&nbsp;&nbsp;&nbsp;回复无穷已

&nbsp;&nbsp;&nbsp;&nbsp;虽嗔不恶口&nbsp;&nbsp;&nbsp;&nbsp;不触汝所讳

&nbsp;&nbsp;&nbsp;&nbsp;所讳如要脉&nbsp;&nbsp;&nbsp;&nbsp;我终不伤害

&nbsp;&nbsp;&nbsp;&nbsp;调伏于身已&nbsp;&nbsp;&nbsp;&nbsp;于己即有利

&nbsp;&nbsp;&nbsp;&nbsp;无嗔无害者&nbsp;&nbsp;&nbsp;&nbsp;彼即是贤圣

&nbsp;&nbsp;&nbsp;&nbsp;亦贤圣弟子&nbsp;&nbsp;&nbsp;&nbsp;常应亲近之

&nbsp;&nbsp;&nbsp;&nbsp;诸有嗔恚者&nbsp;&nbsp;&nbsp;&nbsp;重障犹如山

&nbsp;&nbsp;&nbsp;&nbsp;若有嗔恚时&nbsp;&nbsp;&nbsp;&nbsp;能少禁制者

&nbsp;&nbsp;&nbsp;&nbsp;是名为善业&nbsp;&nbsp;&nbsp;&nbsp;如辔制恶马


佛告诸比丘。释提桓因。处天王位。天中自在。尚能修忍。赞叹忍者。况汝比丘。出家毁形。而当不忍赞叹于忍。佛说是已诸比丘闻佛所说。欢喜奉行。

### （三八）

如是我闻。一时佛在舍卫国祇树给孤独园。尔时世尊。告诸比丘。昔释提桓因。将诸天众。将欲往与阿修罗战。时释提桓因。语毗摩质多罗阿修罗王言。我等今者。不必苟须多将人众。共相伤害。但共讲论以决胜负。毗摩质多罗。语释提桓因言。憍尸迦。我等讲论。若有胜负。谁当分别。释提桓因言。我等众中。并阿修罗。亦有聪哲。智慧辩才。能当善恶决胜负者。毗摩质多言。帝释汝今先说。帝释答言。我亦能说。汝是旧天。应当先说。毗摩质多。即说偈言。

&nbsp;&nbsp;&nbsp;&nbsp;今我见忍过&nbsp;&nbsp;&nbsp;&nbsp;愚者谓忍法

&nbsp;&nbsp;&nbsp;&nbsp;彼怖故生忍&nbsp;&nbsp;&nbsp;&nbsp;便以己为胜


释提桓因复说偈言。

&nbsp;&nbsp;&nbsp;&nbsp;随彼言怖畏&nbsp;&nbsp;&nbsp;&nbsp;己利最为胜

&nbsp;&nbsp;&nbsp;&nbsp;财宝及诸利&nbsp;&nbsp;&nbsp;&nbsp;无胜忍辱者


毗摩质多罗复说偈言。

&nbsp;&nbsp;&nbsp;&nbsp;愚者无智慧&nbsp;&nbsp;&nbsp;&nbsp;要当须止制

&nbsp;&nbsp;&nbsp;&nbsp;譬如彼后牛&nbsp;&nbsp;&nbsp;&nbsp;腾陌先牛上

&nbsp;&nbsp;&nbsp;&nbsp;是故须刀杖&nbsp;&nbsp;&nbsp;&nbsp;摧伏于愚者


释提桓因以偈答言。

&nbsp;&nbsp;&nbsp;&nbsp;我观止制愚&nbsp;&nbsp;&nbsp;&nbsp;默忍最为胜

&nbsp;&nbsp;&nbsp;&nbsp;极大嗔恚忿&nbsp;&nbsp;&nbsp;&nbsp;能忍彼自息

&nbsp;&nbsp;&nbsp;&nbsp;无嗔无害者&nbsp;&nbsp;&nbsp;&nbsp;彼即是贤圣

&nbsp;&nbsp;&nbsp;&nbsp;亦贤圣弟子&nbsp;&nbsp;&nbsp;&nbsp;常应亲近之

&nbsp;&nbsp;&nbsp;&nbsp;诸有嗔恚者&nbsp;&nbsp;&nbsp;&nbsp;嗔重障如山

&nbsp;&nbsp;&nbsp;&nbsp;若有嗔恚时&nbsp;&nbsp;&nbsp;&nbsp;能少禁制者

&nbsp;&nbsp;&nbsp;&nbsp;是名为善业&nbsp;&nbsp;&nbsp;&nbsp;如辔制恶马


诸天及阿修罗众。有智慧者。详共评议。量其胜负。以阿修罗说诤斗为本。释提桓因止息诤讼。心无忿竞。以阿修罗负帝释为胜。佛告诸比丘。释提桓因。天中自在。长夜忍辱。赞忍辱法。汝等比丘。若能忍辱。赞叹忍者。称出家法。佛说是已。诸比丘闻佛所说。欢喜奉行。

### （三九）

如是我闻。一时佛在舍卫国祇树给孤独园。尔时世尊。告诸比丘。往昔之时。释提桓因。共阿修罗。将欲战斗。治严已办。尔时释提桓因。告诸天言。我等诸天。若得胜者。必以五缚。系阿修罗。将诣天宫。时阿修罗。亦敕己众。我等若胜。亦以五缚。系释提桓因。诣阿修罗宫。尔时诸天众胜。即以五缚。系毗摩质多罗。将诣天宫。毗摩质多见帝释时。嗔恚骂詈。极出恶言。帝释尔时。亲闻骂声默不加报。尔时御者摩得伽。即说偈言。

&nbsp;&nbsp;&nbsp;&nbsp;释脂之夫摩佉婆&nbsp;&nbsp;&nbsp;&nbsp;汝为怖畏无力耶

&nbsp;&nbsp;&nbsp;&nbsp;毗摩质多面前骂&nbsp;&nbsp;&nbsp;&nbsp;极出恶言云何忍


尔时帝释说偈答言。

&nbsp;&nbsp;&nbsp;&nbsp;我不怖畏而生忍&nbsp;&nbsp;&nbsp;&nbsp;亦不以我无力故

&nbsp;&nbsp;&nbsp;&nbsp;而畏毗摩质多罗&nbsp;&nbsp;&nbsp;&nbsp;我以胜智自修忍

&nbsp;&nbsp;&nbsp;&nbsp;愚者浅识智无及&nbsp;&nbsp;&nbsp;&nbsp;而常诤讼心不息

&nbsp;&nbsp;&nbsp;&nbsp;若我以力用禁制&nbsp;&nbsp;&nbsp;&nbsp;与彼愚者同无异


御者复说偈言。

&nbsp;&nbsp;&nbsp;&nbsp;婴愚若放纵&nbsp;&nbsp;&nbsp;&nbsp;转剧不休息

&nbsp;&nbsp;&nbsp;&nbsp;如彼后行牛&nbsp;&nbsp;&nbsp;&nbsp;腾陌前牛上

&nbsp;&nbsp;&nbsp;&nbsp;健者为以力&nbsp;&nbsp;&nbsp;&nbsp;禁制彼愚者


帝释复说偈言。

&nbsp;&nbsp;&nbsp;&nbsp;我观制禁愚&nbsp;&nbsp;&nbsp;&nbsp;莫过于忍默

&nbsp;&nbsp;&nbsp;&nbsp;嗔恚炽盛时&nbsp;&nbsp;&nbsp;&nbsp;唯忍最能制

&nbsp;&nbsp;&nbsp;&nbsp;愚者谓有力&nbsp;&nbsp;&nbsp;&nbsp;而实是无力

&nbsp;&nbsp;&nbsp;&nbsp;愚不识善恶&nbsp;&nbsp;&nbsp;&nbsp;无法可禁制

&nbsp;&nbsp;&nbsp;&nbsp;我身有勇力&nbsp;&nbsp;&nbsp;&nbsp;能忍愚劣者

&nbsp;&nbsp;&nbsp;&nbsp;是名第一忍&nbsp;&nbsp;&nbsp;&nbsp;忍中之善者

&nbsp;&nbsp;&nbsp;&nbsp;微者于有力&nbsp;&nbsp;&nbsp;&nbsp;不得不行者

&nbsp;&nbsp;&nbsp;&nbsp;是名怖畏忍&nbsp;&nbsp;&nbsp;&nbsp;不名为实忍

&nbsp;&nbsp;&nbsp;&nbsp;威力得自在&nbsp;&nbsp;&nbsp;&nbsp;为他所毁骂

&nbsp;&nbsp;&nbsp;&nbsp;默然不加报&nbsp;&nbsp;&nbsp;&nbsp;是名为胜忍

&nbsp;&nbsp;&nbsp;&nbsp;微劣怖威力&nbsp;&nbsp;&nbsp;&nbsp;默然不能报

&nbsp;&nbsp;&nbsp;&nbsp;是名为怖畏&nbsp;&nbsp;&nbsp;&nbsp;不名为行忍

&nbsp;&nbsp;&nbsp;&nbsp;婴愚无智等&nbsp;&nbsp;&nbsp;&nbsp;恶害以加他

&nbsp;&nbsp;&nbsp;&nbsp;见他默然忍&nbsp;&nbsp;&nbsp;&nbsp;便以己为胜

&nbsp;&nbsp;&nbsp;&nbsp;贤圣有智者&nbsp;&nbsp;&nbsp;&nbsp;谓忍最为胜

&nbsp;&nbsp;&nbsp;&nbsp;是以圣贤众&nbsp;&nbsp;&nbsp;&nbsp;恒赞忍功德

&nbsp;&nbsp;&nbsp;&nbsp;除己并与他&nbsp;&nbsp;&nbsp;&nbsp;灭除诸难畏

&nbsp;&nbsp;&nbsp;&nbsp;见他嗔恚盛&nbsp;&nbsp;&nbsp;&nbsp;但能行默忍

&nbsp;&nbsp;&nbsp;&nbsp;彼嗔自然灭&nbsp;&nbsp;&nbsp;&nbsp;不烦刀杖力

&nbsp;&nbsp;&nbsp;&nbsp;彼此得大利&nbsp;&nbsp;&nbsp;&nbsp;自利亦利他

&nbsp;&nbsp;&nbsp;&nbsp;愚者谓忍怯&nbsp;&nbsp;&nbsp;&nbsp;贤智之所赞

&nbsp;&nbsp;&nbsp;&nbsp;忍于胜己者&nbsp;&nbsp;&nbsp;&nbsp;怖畏患害故

&nbsp;&nbsp;&nbsp;&nbsp;若于等己诤&nbsp;&nbsp;&nbsp;&nbsp;畏俱害故忍

&nbsp;&nbsp;&nbsp;&nbsp;能忍卑劣者&nbsp;&nbsp;&nbsp;&nbsp;忍中最为上


佛告诸比丘。帝释于三十三天。最为自在。行于王法。尚能修忍。赞叹于忍。况诸比丘。毁形入法。应当修忍赞叹于忍。若能修忍。及赞叹者。是出家法。佛说是已。诸比丘闻佛所说。欢喜奉行。

### （四○）

如是我闻。一时佛在舍卫国祇树给孤独园。尔时佛告比丘。昔释提桓因。欲诣游戏园。敕御者摩得梨伽。汝驾千马车。时摩得梨伽。疾驾车已。即白释言。严驾已讫。宜知是时。帝释出毗禅延堂上。叉手合掌。东面向佛。摩得梨。见帝释东向合掌。心生惊惧。失所捉鞭并所执辔。帝释语言。汝见何事。惊怖乃尔。失马鞭辔。摩得梨言。摩佉释脂之夫。我见汝叉手东向。以是心惧。故失鞭辔。一切有生。皆敬于汝。一切地主。尽属于汝。四天王及三十三天。皆礼敬汝。谁复有德。胜于汝者。叉手合掌。东向而立。帝释答言。一切敬我。信如汝言。一切人天。所恭敬者。号之为佛。我今恭敬。礼向于佛。尔时帝释。即说偈言。

&nbsp;&nbsp;&nbsp;&nbsp;最大名称世间尊&nbsp;&nbsp;&nbsp;&nbsp;汝摩得梨应当知

&nbsp;&nbsp;&nbsp;&nbsp;我今于彼生敬信&nbsp;&nbsp;&nbsp;&nbsp;是故叉手合掌立


摩得梨即说偈言。

&nbsp;&nbsp;&nbsp;&nbsp;尔时敬礼世间胜&nbsp;&nbsp;&nbsp;&nbsp;我亦随汝恭敬礼


作是语已。合掌礼敬。乘辇而去。佛告诸比丘。帝释自在。处天王位。犹尚恭敬礼拜于佛。汝诸比丘。剃除须发。出家学道勤当敬佛。应出家法。佛说是已。诸比丘闻佛所说。欢喜奉行。

### （四一）

如是我闻。一时佛在舍卫国祇树给孤独园。尔时世尊告诸比丘。昔释提桓因。欲诣游戏园。敕御者摩得梨。汝驾千马车。时摩得梨。寻驾车已。诣帝释所。即白释言。严驾已讫。宜知是时。尔时帝释。出毗禅延堂。合掌南向。时摩得梨。见已心亦惊怕。失鞭及辔。帝释语言。汝见何事。惊怖乃尔。摩得梨言。摩佉释脂之夫。我今见汝合掌南向。心怀惧故。致失鞭辔。一切有生。皆敬于汝。一切地主。尽属于汝。四天王天。及三十三天。皆礼敬汝。谁复有德。胜于汝者。叉手合掌。南向而立。帝释答言。一切敬我。信如汝言。一切天人。所恭敬者。名之为法。我今恭敬礼具足戒法。尔时帝释。即说偈言。

&nbsp;&nbsp;&nbsp;&nbsp;有诸出家者&nbsp;&nbsp;&nbsp;&nbsp;以修不放逸

&nbsp;&nbsp;&nbsp;&nbsp;长夜入寂定&nbsp;&nbsp;&nbsp;&nbsp;修最上梵行

&nbsp;&nbsp;&nbsp;&nbsp;舍弃于三毒&nbsp;&nbsp;&nbsp;&nbsp;能得解脱法

&nbsp;&nbsp;&nbsp;&nbsp;有如是等法&nbsp;&nbsp;&nbsp;&nbsp;我今恭敬礼

&nbsp;&nbsp;&nbsp;&nbsp;诸大阿罗汉&nbsp;&nbsp;&nbsp;&nbsp;远离于欲者

&nbsp;&nbsp;&nbsp;&nbsp;能灭无明闇&nbsp;&nbsp;&nbsp;&nbsp;断除诸结使

&nbsp;&nbsp;&nbsp;&nbsp;并在家修善&nbsp;&nbsp;&nbsp;&nbsp;不作恶业者

&nbsp;&nbsp;&nbsp;&nbsp;如是正法子&nbsp;&nbsp;&nbsp;&nbsp;今我皆敬礼


摩得梨言。汝礼最胜。我愿随礼。尔时帝释。作是语已。合掌敬礼。乘辇而去。佛告诸比丘。帝释处于人天。而得自在尚能恭敬礼敬于法。况汝比丘。剃除须发。出家学道。而当不勤恭敬于法。佛说是已。诸比丘闻佛所说。欢喜奉行。

### （四二）

如是我闻。一时佛在舍卫国祇树给孤独园。佛告诸比丘。昔释提桓因。欲诣游戏园。敕御者摩得梨。汝严驾千马车。时摩得梨。驾车已讫。诣帝释所。白帝释言。严驾已讫。宜知是时。尔时帝释。出毗禅延堂。合掌西向。时御者摩得梨。见是事已。亦生惊惧。失鞭及辔。帝释语言。汝见何事。惊怖乃尔。摩得梨言。摩佉释脂之夫。我今见汝合掌西向。心怀惧。故致失鞭辔。一切有生。皆敬于汝。一切地主。尽属于汝。四天王天。及三十三天。皆礼敬汝。谁复有德。胜于汝者。叉手合掌。敬向西方。帝释答言。一切敬我。如汝所言。一切天人。所恭敬者。名之为僧。今我恭敬信向于僧。尔时摩得梨。说偈问言。

&nbsp;&nbsp;&nbsp;&nbsp;人身脓汗满&nbsp;&nbsp;&nbsp;&nbsp;剧于露死尸

&nbsp;&nbsp;&nbsp;&nbsp;恒患饥渴苦&nbsp;&nbsp;&nbsp;&nbsp;岂羡彼无家

&nbsp;&nbsp;&nbsp;&nbsp;汝今以何故&nbsp;&nbsp;&nbsp;&nbsp;极能恭敬彼

&nbsp;&nbsp;&nbsp;&nbsp;彼有何威仪&nbsp;&nbsp;&nbsp;&nbsp;及以道德行

&nbsp;&nbsp;&nbsp;&nbsp;愿汝为我说&nbsp;&nbsp;&nbsp;&nbsp;我今至心听


尔时释提桓因即说偈言。

&nbsp;&nbsp;&nbsp;&nbsp;以彼无家故&nbsp;&nbsp;&nbsp;&nbsp;我实羡于彼

&nbsp;&nbsp;&nbsp;&nbsp;彼亦无库藏&nbsp;&nbsp;&nbsp;&nbsp;仓库及谷米

&nbsp;&nbsp;&nbsp;&nbsp;离诸众事务&nbsp;&nbsp;&nbsp;&nbsp;节食谐全命

&nbsp;&nbsp;&nbsp;&nbsp;善护于禁戒&nbsp;&nbsp;&nbsp;&nbsp;辩说美妙法

&nbsp;&nbsp;&nbsp;&nbsp;勇健无怯心&nbsp;&nbsp;&nbsp;&nbsp;行圣默然法

&nbsp;&nbsp;&nbsp;&nbsp;诸天阿修罗&nbsp;&nbsp;&nbsp;&nbsp;恒共有战诤

&nbsp;&nbsp;&nbsp;&nbsp;一切诸人中&nbsp;&nbsp;&nbsp;&nbsp;悉各有忿竞

&nbsp;&nbsp;&nbsp;&nbsp;今我所敬者&nbsp;&nbsp;&nbsp;&nbsp;悉皆离刀杖

&nbsp;&nbsp;&nbsp;&nbsp;一切皆积聚&nbsp;&nbsp;&nbsp;&nbsp;彼悉能远离

&nbsp;&nbsp;&nbsp;&nbsp;世间所爱着&nbsp;&nbsp;&nbsp;&nbsp;彼心皆舍弃

&nbsp;&nbsp;&nbsp;&nbsp;我今敬礼者&nbsp;&nbsp;&nbsp;&nbsp;远离一切过

&nbsp;&nbsp;&nbsp;&nbsp;摩得梨汝今&nbsp;&nbsp;&nbsp;&nbsp;应当知此事


尔时摩得梨复说偈言。

&nbsp;&nbsp;&nbsp;&nbsp;汝礼者最胜&nbsp;&nbsp;&nbsp;&nbsp;我亦随恭敬

&nbsp;&nbsp;&nbsp;&nbsp;摩佉之所礼&nbsp;&nbsp;&nbsp;&nbsp;我今随汝礼


说是偈已。帝释乘舆而去。佛告诸比丘。彼帝释者。处人天自在。尚能敬僧。况汝比丘。出家修道。各宜敬僧。佛说是已。诸比丘。闻佛所说。欢喜奉行。

&nbsp;&nbsp;&nbsp;&nbsp;帝释、摩诃离&nbsp;&nbsp;&nbsp;&nbsp;以何因、夜叉

&nbsp;&nbsp;&nbsp;&nbsp;得眼、得善胜&nbsp;&nbsp;&nbsp;&nbsp;缚系及敬佛

&nbsp;&nbsp;&nbsp;&nbsp;敬法、礼僧十