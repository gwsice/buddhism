## 别译杂阿含经第八

### （一三六）

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。礼佛足已。在一面坐。时此天光。甚为炽盛。普照祇洹。悉皆大明。尔时此天。却坐一面。而说偈言。

&nbsp;&nbsp;&nbsp;&nbsp;住阿练若处&nbsp;&nbsp;&nbsp;&nbsp;寂灭修梵行

&nbsp;&nbsp;&nbsp;&nbsp;日常食一食&nbsp;&nbsp;&nbsp;&nbsp;颜色极和悦


尔时世尊复说偈言。

&nbsp;&nbsp;&nbsp;&nbsp;不愁念过去&nbsp;&nbsp;&nbsp;&nbsp;亦不求未来

&nbsp;&nbsp;&nbsp;&nbsp;现在正智食&nbsp;&nbsp;&nbsp;&nbsp;才欲为存身

&nbsp;&nbsp;&nbsp;&nbsp;欲于未来世&nbsp;&nbsp;&nbsp;&nbsp;追念过去事

&nbsp;&nbsp;&nbsp;&nbsp;六情皆怡悦&nbsp;&nbsp;&nbsp;&nbsp;是以颜色和

&nbsp;&nbsp;&nbsp;&nbsp;如新生茅苇&nbsp;&nbsp;&nbsp;&nbsp;剪之置日中

&nbsp;&nbsp;&nbsp;&nbsp;凡夫自燋干&nbsp;&nbsp;&nbsp;&nbsp;其事亦如是


天复说偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;久舍于嫌畏&nbsp;&nbsp;&nbsp;&nbsp;能度世间爱


尔时此天说此偈已欢喜还宫。

### （一三七）

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。礼佛足已。在一面坐。时此天光。甚为炽盛。普照祇洹。悉皆大明。尔时此天。却坐一面。而说偈言。

&nbsp;&nbsp;&nbsp;&nbsp;诸有憍慢人&nbsp;&nbsp;&nbsp;&nbsp;终不可调习

&nbsp;&nbsp;&nbsp;&nbsp;诈现修禅定&nbsp;&nbsp;&nbsp;&nbsp;放逸在空林

&nbsp;&nbsp;&nbsp;&nbsp;由是放逸故&nbsp;&nbsp;&nbsp;&nbsp;不能度死岸


尔时世尊复说偈言。

&nbsp;&nbsp;&nbsp;&nbsp;舍慢常入定&nbsp;&nbsp;&nbsp;&nbsp;别想尽知法

&nbsp;&nbsp;&nbsp;&nbsp;一切处解脱&nbsp;&nbsp;&nbsp;&nbsp;不放逸空林

&nbsp;&nbsp;&nbsp;&nbsp;由不放逸故&nbsp;&nbsp;&nbsp;&nbsp;能度彼死岸


天赞偈言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;怖畏久弃舍&nbsp;&nbsp;&nbsp;&nbsp;能度世间爱


尔时此天。说此偈已。欢喜还宫。

### （一三八）

如是我闻。一时佛在舍卫国祇树给孤独园。时有一天光色倍常。于其夜中。来诣佛所。礼佛足已。在一面坐。时此天光。甚为炽盛。普照祇洹。悉皆大明。尔时此天。却坐一面。而说偈言。

&nbsp;&nbsp;&nbsp;&nbsp;云何于昼夜&nbsp;&nbsp;&nbsp;&nbsp;福业常增长

&nbsp;&nbsp;&nbsp;&nbsp;如法而持戒&nbsp;&nbsp;&nbsp;&nbsp;何人趣天道


尔时世尊复说偈言。

&nbsp;&nbsp;&nbsp;&nbsp;种植园苑林&nbsp;&nbsp;&nbsp;&nbsp;洪流置桥船

&nbsp;&nbsp;&nbsp;&nbsp;旷野造好井&nbsp;&nbsp;&nbsp;&nbsp;要路造客舍

&nbsp;&nbsp;&nbsp;&nbsp;是人于日夜&nbsp;&nbsp;&nbsp;&nbsp;福业常增长

&nbsp;&nbsp;&nbsp;&nbsp;正法净持戒&nbsp;&nbsp;&nbsp;&nbsp;如是趣天道


天赞偈曰。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱


尔时此天。说此偈已。欢喜还宫。

### （一三九）

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。时此天光。甚为炽盛。遍照祇洹。悉皆大明。尔时此天。却坐一面。而说偈言。

&nbsp;&nbsp;&nbsp;&nbsp;云何得大力&nbsp;&nbsp;&nbsp;&nbsp;并获于妙色

&nbsp;&nbsp;&nbsp;&nbsp;施何得安乐&nbsp;&nbsp;&nbsp;&nbsp;何缘得净眼

&nbsp;&nbsp;&nbsp;&nbsp;云何一切施&nbsp;&nbsp;&nbsp;&nbsp;愿为我说之


尔时世尊以偈答曰。

&nbsp;&nbsp;&nbsp;&nbsp;施饮食得力&nbsp;&nbsp;&nbsp;&nbsp;施衣得盛色

&nbsp;&nbsp;&nbsp;&nbsp;施乘得安乐&nbsp;&nbsp;&nbsp;&nbsp;灯明得净目

&nbsp;&nbsp;&nbsp;&nbsp;屋宅一切施&nbsp;&nbsp;&nbsp;&nbsp;如法教弟子

&nbsp;&nbsp;&nbsp;&nbsp;能作如是施&nbsp;&nbsp;&nbsp;&nbsp;是名施甘露


天赞偈言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱


尔时此天。说此偈已。欢喜还宫。

### （一四○）

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光炽盛。遍照祇洹。悉皆大明。尔时此天。礼佛足已。却坐一面。而说偈言。

&nbsp;&nbsp;&nbsp;&nbsp;世间天及人&nbsp;&nbsp;&nbsp;&nbsp;饮食生欢喜

&nbsp;&nbsp;&nbsp;&nbsp;世间都无有&nbsp;&nbsp;&nbsp;&nbsp;饮食不生喜


尔时世尊复说偈言。

&nbsp;&nbsp;&nbsp;&nbsp;若有能信施&nbsp;&nbsp;&nbsp;&nbsp;使心极清净

&nbsp;&nbsp;&nbsp;&nbsp;今世若后世&nbsp;&nbsp;&nbsp;&nbsp;饮食福随逐


尔时此天。闻佛所说。白佛言。世尊。实为希有。善说斯偈。复白佛言。世尊。我忆过去。有一人王。名曰迟缓。然彼国王。于四城门。施于饮食。城中及市。亦施饮食。时王夫人。白于王言。王今作福。愿听我等助王为福。王闻其言。以城东门所施之食。回与夫人。王之太子。亦白父言。父母修福。我亦乐修王闻其言。以城南门所施之食。回与太子辅相后来。启白王言。王今修善。夫人太子。皆修福业。唯愿听我助修福业。王闻其言。以城西门所施之食。回与辅相。时有诸臣。复白王言。夫人太子及以辅相。咸修福德。我等今者。亦乐助修。王闻其言。即以北门所施之食。回与诸臣。时国中人。复白王言。夫人太子辅相。咸修福德。愿听我等助修福业。王闻其言。复以布施。回与人民。时典施人。白于王言。王之所有。于四城门及以布施。悉皆回与夫人太子辅相大臣国中人民。断于王施。兼竭库藏。王即答言。先所与者。已尔与尽。自今已后。他方小国所可贡献。半入库藏。半用修福。世尊我于尔时。长夜修福。我于长夜。获得胜报。常怀喜乐。所受福报。无有穷尽。不见边际。如我所受。得大果报。乃知世尊善说斯偈。时迟缓天子。闻佛所说。欢喜踊跃。顶礼佛足。还于天宫。

### （一四一）

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。甚为炽盛。遍照祇洹。却在一面。而说偈言。

&nbsp;&nbsp;&nbsp;&nbsp;如远至他国&nbsp;&nbsp;&nbsp;&nbsp;谁为可亲者

&nbsp;&nbsp;&nbsp;&nbsp;于其居家中&nbsp;&nbsp;&nbsp;&nbsp;复以谁为亲

&nbsp;&nbsp;&nbsp;&nbsp;于其资财中&nbsp;&nbsp;&nbsp;&nbsp;复以谁为友

&nbsp;&nbsp;&nbsp;&nbsp;若至后世时&nbsp;&nbsp;&nbsp;&nbsp;复以谁为亲


尔时世尊说偈答曰。

&nbsp;&nbsp;&nbsp;&nbsp;若远至他国&nbsp;&nbsp;&nbsp;&nbsp;行伴名为亲

&nbsp;&nbsp;&nbsp;&nbsp;于自居家中&nbsp;&nbsp;&nbsp;&nbsp;慈母最为亲

&nbsp;&nbsp;&nbsp;&nbsp;于生财利所&nbsp;&nbsp;&nbsp;&nbsp;眷属乃为友

&nbsp;&nbsp;&nbsp;&nbsp;能修功福者&nbsp;&nbsp;&nbsp;&nbsp;是名后世亲


天赞偈言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱


尔时此天。闻佛所说。欢喜而去。

### （一四二）

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光显赫。普照祇洹。悉皆大明。却坐一面。而说偈言。

&nbsp;&nbsp;&nbsp;&nbsp;人生寿不定&nbsp;&nbsp;&nbsp;&nbsp;日日趣死径

&nbsp;&nbsp;&nbsp;&nbsp;无常所侵夺&nbsp;&nbsp;&nbsp;&nbsp;寿命甚短促

&nbsp;&nbsp;&nbsp;&nbsp;老来侵壮色&nbsp;&nbsp;&nbsp;&nbsp;无有救护者

&nbsp;&nbsp;&nbsp;&nbsp;恐怖畏向死&nbsp;&nbsp;&nbsp;&nbsp;作福得趣乐


尔时世尊以偈答言。

&nbsp;&nbsp;&nbsp;&nbsp;人生寿不定&nbsp;&nbsp;&nbsp;&nbsp;日日趣死径

&nbsp;&nbsp;&nbsp;&nbsp;无常所侵夺&nbsp;&nbsp;&nbsp;&nbsp;寿命甚短促

&nbsp;&nbsp;&nbsp;&nbsp;老来侵壮色&nbsp;&nbsp;&nbsp;&nbsp;无有救护者

&nbsp;&nbsp;&nbsp;&nbsp;恐怖畏向死&nbsp;&nbsp;&nbsp;&nbsp;欲得寂灭乐

&nbsp;&nbsp;&nbsp;&nbsp;应舍世五欲&nbsp;&nbsp;&nbsp;&nbsp;不宜深生着


天赞偈言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久舍弃&nbsp;&nbsp;&nbsp;&nbsp;能度世间爱


时此天子。闻佛所说。欢喜而去。

### （一四三）

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光显赫。遍照祇洹。悉皆大明。却坐一面。而说偈言。

&nbsp;&nbsp;&nbsp;&nbsp;四时不暂停&nbsp;&nbsp;&nbsp;&nbsp;命亦日夜尽

&nbsp;&nbsp;&nbsp;&nbsp;壮年不久住&nbsp;&nbsp;&nbsp;&nbsp;恐怖死来至

&nbsp;&nbsp;&nbsp;&nbsp;为于涅槃故&nbsp;&nbsp;&nbsp;&nbsp;应当勤修福


尔时世尊以偈答言。

&nbsp;&nbsp;&nbsp;&nbsp;四时不暂停&nbsp;&nbsp;&nbsp;&nbsp;命亦日夜尽

&nbsp;&nbsp;&nbsp;&nbsp;壮年不久住&nbsp;&nbsp;&nbsp;&nbsp;恐怖死来至

&nbsp;&nbsp;&nbsp;&nbsp;见于死生苦&nbsp;&nbsp;&nbsp;&nbsp;而生大怖畏

&nbsp;&nbsp;&nbsp;&nbsp;舍世五欲乐&nbsp;&nbsp;&nbsp;&nbsp;当求于寂灭


天赞偈言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久舍弃&nbsp;&nbsp;&nbsp;&nbsp;能度世间爱


尔时此天。闻佛所说。欢喜而去。

### （一四四）

如是我闻。一时佛在舍卫国祇树给孤独园。尔时夜中有一天子。光色倍常。来诣佛所。威光显赫。遍于祇洹。悉皆大明。却在一面。而说偈言。

&nbsp;&nbsp;&nbsp;&nbsp;当思于何法&nbsp;&nbsp;&nbsp;&nbsp;应弃舍何法

&nbsp;&nbsp;&nbsp;&nbsp;修行何胜事&nbsp;&nbsp;&nbsp;&nbsp;成就何等事

&nbsp;&nbsp;&nbsp;&nbsp;能渡驶流水&nbsp;&nbsp;&nbsp;&nbsp;得名为比丘


尔时世尊以偈答言。

&nbsp;&nbsp;&nbsp;&nbsp;能断于五盖&nbsp;&nbsp;&nbsp;&nbsp;弃舍于五欲

&nbsp;&nbsp;&nbsp;&nbsp;增上修五根&nbsp;&nbsp;&nbsp;&nbsp;成就五分法

&nbsp;&nbsp;&nbsp;&nbsp;能渡驶流水&nbsp;&nbsp;&nbsp;&nbsp;得名为比丘


天赞偈言。

&nbsp;&nbsp;&nbsp;&nbsp;往昔已曾苦&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱


尔时此天。闻佛所说。欢喜而去。

### （一四五）

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光显照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;谁于睡名寤&nbsp;&nbsp;&nbsp;&nbsp;谁于寤名睡

&nbsp;&nbsp;&nbsp;&nbsp;云何染尘垢&nbsp;&nbsp;&nbsp;&nbsp;云何得清净


佛以偈答言。

&nbsp;&nbsp;&nbsp;&nbsp;若持五戒者&nbsp;&nbsp;&nbsp;&nbsp;虽睡名为寤

&nbsp;&nbsp;&nbsp;&nbsp;若造五恶者&nbsp;&nbsp;&nbsp;&nbsp;虽寤名为睡

&nbsp;&nbsp;&nbsp;&nbsp;若为五盖覆&nbsp;&nbsp;&nbsp;&nbsp;名为染尘垢

&nbsp;&nbsp;&nbsp;&nbsp;无学五分身&nbsp;&nbsp;&nbsp;&nbsp;清净离尘垢


天复说偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱


尔时此天。闻佛所说。欢喜而去。

&nbsp;&nbsp;&nbsp;&nbsp;阿练若、憍慢&nbsp;&nbsp;&nbsp;&nbsp;修福日夜增

&nbsp;&nbsp;&nbsp;&nbsp;云何得大力&nbsp;&nbsp;&nbsp;&nbsp;何物生欢喜

&nbsp;&nbsp;&nbsp;&nbsp;远至、强亲逼&nbsp;&nbsp;&nbsp;&nbsp;日夜有损减

&nbsp;&nbsp;&nbsp;&nbsp;思惟及眠寤

### （一四六）

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光显赫。照于祇洹。赫然大明。却坐一面。而说偈言。

&nbsp;&nbsp;&nbsp;&nbsp;若人有子孙&nbsp;&nbsp;&nbsp;&nbsp;则便生欢喜

&nbsp;&nbsp;&nbsp;&nbsp;财宝及六畜&nbsp;&nbsp;&nbsp;&nbsp;有则皆欢喜

&nbsp;&nbsp;&nbsp;&nbsp;若人受身时&nbsp;&nbsp;&nbsp;&nbsp;亦复生欢喜

&nbsp;&nbsp;&nbsp;&nbsp;若见无身者&nbsp;&nbsp;&nbsp;&nbsp;则无欢悦心


尔时世尊以偈答言。

&nbsp;&nbsp;&nbsp;&nbsp;若人有子孙&nbsp;&nbsp;&nbsp;&nbsp;则能生忧恼

&nbsp;&nbsp;&nbsp;&nbsp;财宝及六畜&nbsp;&nbsp;&nbsp;&nbsp;斯是苦恼本

&nbsp;&nbsp;&nbsp;&nbsp;若复受身者&nbsp;&nbsp;&nbsp;&nbsp;则为忧恼患

&nbsp;&nbsp;&nbsp;&nbsp;若不受身者&nbsp;&nbsp;&nbsp;&nbsp;则名寂灭乐


天复说偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱


尔时此天。闻佛所说。欢喜而去。

### （一四七）

如是我闻。一时佛在舍卫国祇树给孤独园。时有一天。光色倍常。于其夜中。来至佛所。威光显照遍于祇洹。悉皆大明却坐一面。而说偈言。

&nbsp;&nbsp;&nbsp;&nbsp;云何义利胜&nbsp;&nbsp;&nbsp;&nbsp;谁为最亲友

&nbsp;&nbsp;&nbsp;&nbsp;众生依何等&nbsp;&nbsp;&nbsp;&nbsp;而得自济活

&nbsp;&nbsp;&nbsp;&nbsp;修造何事务&nbsp;&nbsp;&nbsp;&nbsp;而能得聚敛


尔时世尊以偈答曰。

&nbsp;&nbsp;&nbsp;&nbsp;种田为义利&nbsp;&nbsp;&nbsp;&nbsp;妻为最亲友

&nbsp;&nbsp;&nbsp;&nbsp;众生依热苗&nbsp;&nbsp;&nbsp;&nbsp;而得自济活

&nbsp;&nbsp;&nbsp;&nbsp;若能勤作者&nbsp;&nbsp;&nbsp;&nbsp;斯业胜聚敛


尔时天复说偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱


尔时此天。说此偈已。欢喜而去。

### （一四八）

如是我闻。一时佛在舍卫国祇树给孤独园。时有一天。光色倍常。于其中夜。来诣佛所。威光显照。遍于祇洹。悉皆大明。却坐一面。而说偈言。

&nbsp;&nbsp;&nbsp;&nbsp;爱中子第一&nbsp;&nbsp;&nbsp;&nbsp;财中牛第一

&nbsp;&nbsp;&nbsp;&nbsp;明中日第一&nbsp;&nbsp;&nbsp;&nbsp;渊中海第一


尔时世尊以偈答言。

&nbsp;&nbsp;&nbsp;&nbsp;所爱无过身&nbsp;&nbsp;&nbsp;&nbsp;能教第一财

&nbsp;&nbsp;&nbsp;&nbsp;慧为第一明&nbsp;&nbsp;&nbsp;&nbsp;雨为第一渊


尔时天复说偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱


尔时此天。说此偈已。欢喜而去。

### （一四九）

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光显照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;于其二足中&nbsp;&nbsp;&nbsp;&nbsp;刹利最为胜

&nbsp;&nbsp;&nbsp;&nbsp;于彼四足中&nbsp;&nbsp;&nbsp;&nbsp;牛最为胜者

&nbsp;&nbsp;&nbsp;&nbsp;若于娶妻中&nbsp;&nbsp;&nbsp;&nbsp;童女为最胜

&nbsp;&nbsp;&nbsp;&nbsp;于诸儿息中&nbsp;&nbsp;&nbsp;&nbsp;长子为最胜


尔时世尊以偈答曰。

&nbsp;&nbsp;&nbsp;&nbsp;两足最胜正觉是&nbsp;&nbsp;&nbsp;&nbsp;四足中胜善乘是

&nbsp;&nbsp;&nbsp;&nbsp;娶妻中胜贞女是&nbsp;&nbsp;&nbsp;&nbsp;儿子中胜孝者是


尔时天复说偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱


尔时此天。说此偈已。欢喜而去。

### （一五○）

如是我闻。一时佛在舍卫国祇树给孤独园。时有一天。光色倍常。于其中夜。来诣佛所。威光显照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;何物生为胜&nbsp;&nbsp;&nbsp;&nbsp;何物入地胜

&nbsp;&nbsp;&nbsp;&nbsp;种子何者胜&nbsp;&nbsp;&nbsp;&nbsp;掷种谁为胜


时有天子。先身从种田中得因。以为名以偈答言。

&nbsp;&nbsp;&nbsp;&nbsp;苗稼生为胜&nbsp;&nbsp;&nbsp;&nbsp;子入地第一

&nbsp;&nbsp;&nbsp;&nbsp;拥护于耕牛&nbsp;&nbsp;&nbsp;&nbsp;儿掷种为胜


尔时彼天。语此天言。我不问汝。我欲问佛。复以偈问佛。

&nbsp;&nbsp;&nbsp;&nbsp;何物生为胜&nbsp;&nbsp;&nbsp;&nbsp;何物入地胜

&nbsp;&nbsp;&nbsp;&nbsp;种子何者胜&nbsp;&nbsp;&nbsp;&nbsp;掷种谁为胜


尔时世尊以偈答言。

&nbsp;&nbsp;&nbsp;&nbsp;明生最胜苗&nbsp;&nbsp;&nbsp;&nbsp;无明灭为胜

&nbsp;&nbsp;&nbsp;&nbsp;亲近供养佛&nbsp;&nbsp;&nbsp;&nbsp;掷种僧最胜


尔时天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱


尔时此天。说此偈已。欢喜而去。

### （一五一）

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光显照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;云何生世间&nbsp;&nbsp;&nbsp;&nbsp;云何得和合

&nbsp;&nbsp;&nbsp;&nbsp;几爱世间有&nbsp;&nbsp;&nbsp;&nbsp;何物苦世间


尔时世尊以偈答言。

&nbsp;&nbsp;&nbsp;&nbsp;六爱生世间&nbsp;&nbsp;&nbsp;&nbsp;六触能和合

&nbsp;&nbsp;&nbsp;&nbsp;六爱能得有&nbsp;&nbsp;&nbsp;&nbsp;六情生诸苦


尔时天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱


尔时此天。说此偈已。欢喜而去。

### （一五二）

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光显照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;云何劫世间&nbsp;&nbsp;&nbsp;&nbsp;云何名苦恼

&nbsp;&nbsp;&nbsp;&nbsp;云何是一法&nbsp;&nbsp;&nbsp;&nbsp;世间得自在


尔时世尊以偈答曰。

&nbsp;&nbsp;&nbsp;&nbsp;意劫将诸趣&nbsp;&nbsp;&nbsp;&nbsp;意苦恼世间

&nbsp;&nbsp;&nbsp;&nbsp;意名为一法&nbsp;&nbsp;&nbsp;&nbsp;世间得自在


尔时天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱


尔时此天。说此偈已。欢喜而去。

### （一五三）

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光显照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;何物缚世间&nbsp;&nbsp;&nbsp;&nbsp;云何得解脱

&nbsp;&nbsp;&nbsp;&nbsp;断于何等法&nbsp;&nbsp;&nbsp;&nbsp;得至于涅槃


尔时世尊以偈答曰。

&nbsp;&nbsp;&nbsp;&nbsp;欲缚于世间&nbsp;&nbsp;&nbsp;&nbsp;舍欲得解脱

&nbsp;&nbsp;&nbsp;&nbsp;能断于爱缚&nbsp;&nbsp;&nbsp;&nbsp;是名得涅槃


尔时天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱


尔时此天。说此偈已。欢喜而去。

### （一五四）

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;何物覆世间&nbsp;&nbsp;&nbsp;&nbsp;何物能围绕

&nbsp;&nbsp;&nbsp;&nbsp;何物缚众生&nbsp;&nbsp;&nbsp;&nbsp;云何世间住


尔时世尊以偈答曰。

&nbsp;&nbsp;&nbsp;&nbsp;老能覆世间&nbsp;&nbsp;&nbsp;&nbsp;死能为围绕

&nbsp;&nbsp;&nbsp;&nbsp;爱缚于众生&nbsp;&nbsp;&nbsp;&nbsp;如法住世间


尔时天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱


尔时此天。说此偈已。欢喜而去。

### （一五五）

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;何物迷世间&nbsp;&nbsp;&nbsp;&nbsp;何物和合有

&nbsp;&nbsp;&nbsp;&nbsp;何谁污众生&nbsp;&nbsp;&nbsp;&nbsp;云何竖于幢


尔时世尊以偈答曰。

&nbsp;&nbsp;&nbsp;&nbsp;无明迷世间&nbsp;&nbsp;&nbsp;&nbsp;爱着和合有

&nbsp;&nbsp;&nbsp;&nbsp;嗔污染众生&nbsp;&nbsp;&nbsp;&nbsp;我慢竖为幢


天复以偈问言。

&nbsp;&nbsp;&nbsp;&nbsp;何谁无盖障&nbsp;&nbsp;&nbsp;&nbsp;何谁断于欲

&nbsp;&nbsp;&nbsp;&nbsp;谁出于污染&nbsp;&nbsp;&nbsp;&nbsp;请能倒大幢


尔时世尊以偈答曰。

&nbsp;&nbsp;&nbsp;&nbsp;如来无盖障&nbsp;&nbsp;&nbsp;&nbsp;正智得解脱

&nbsp;&nbsp;&nbsp;&nbsp;彼无有盖障&nbsp;&nbsp;&nbsp;&nbsp;能尽于爱结

&nbsp;&nbsp;&nbsp;&nbsp;出离于尘垢&nbsp;&nbsp;&nbsp;&nbsp;倾于我慢幢


尔时天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱


尔时此天。说此偈已。欢喜而去。

### （一五六）

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。却坐一面。而说偈言。

&nbsp;&nbsp;&nbsp;&nbsp;人财何者胜&nbsp;&nbsp;&nbsp;&nbsp;修行何善行

&nbsp;&nbsp;&nbsp;&nbsp;能得快乐报&nbsp;&nbsp;&nbsp;&nbsp;味中何最胜

&nbsp;&nbsp;&nbsp;&nbsp;云何诸寿中&nbsp;&nbsp;&nbsp;&nbsp;寿命得最胜


尔时世尊以偈答曰。

&nbsp;&nbsp;&nbsp;&nbsp;于诸财物中&nbsp;&nbsp;&nbsp;&nbsp;信财第一胜

&nbsp;&nbsp;&nbsp;&nbsp;如法修善行&nbsp;&nbsp;&nbsp;&nbsp;能获快乐报

&nbsp;&nbsp;&nbsp;&nbsp;于诸滋味中&nbsp;&nbsp;&nbsp;&nbsp;实语为第一

&nbsp;&nbsp;&nbsp;&nbsp;于诸寿命中&nbsp;&nbsp;&nbsp;&nbsp;慧命为最胜


尔时天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱


尔时此天。说此偈已。欢喜而去。

### （一五七）

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;人于生死中&nbsp;&nbsp;&nbsp;&nbsp;何者是二伴

&nbsp;&nbsp;&nbsp;&nbsp;谁为教授者&nbsp;&nbsp;&nbsp;&nbsp;归向涅槃道

&nbsp;&nbsp;&nbsp;&nbsp;比丘乐何法&nbsp;&nbsp;&nbsp;&nbsp;而断于结缚


尔时世尊以偈答曰。

&nbsp;&nbsp;&nbsp;&nbsp;于诸生死中&nbsp;&nbsp;&nbsp;&nbsp;信为第二伴

&nbsp;&nbsp;&nbsp;&nbsp;智慧如教授&nbsp;&nbsp;&nbsp;&nbsp;能乐涅槃者

&nbsp;&nbsp;&nbsp;&nbsp;断诸结使缚&nbsp;&nbsp;&nbsp;&nbsp;是则名比丘


尔时天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱


尔时此天。说此偈已。欢喜而去。

### （一五八）

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;何善能至老&nbsp;&nbsp;&nbsp;&nbsp;何善最安住

&nbsp;&nbsp;&nbsp;&nbsp;何宝为第一&nbsp;&nbsp;&nbsp;&nbsp;何物贼不劫


尔时世尊以偈答曰。

&nbsp;&nbsp;&nbsp;&nbsp;持戒善至老&nbsp;&nbsp;&nbsp;&nbsp;信最为安住

&nbsp;&nbsp;&nbsp;&nbsp;智慧人胜宝&nbsp;&nbsp;&nbsp;&nbsp;福财贼不劫


尔时天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱


尔时此天。说此偈已。欢喜而去。

### （一五九）

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;众生谁所生&nbsp;&nbsp;&nbsp;&nbsp;云何常驰求

&nbsp;&nbsp;&nbsp;&nbsp;云何于生死&nbsp;&nbsp;&nbsp;&nbsp;流转不解脱


尔时世尊以偈答曰。

&nbsp;&nbsp;&nbsp;&nbsp;爱生于众生&nbsp;&nbsp;&nbsp;&nbsp;意驰于诸尘

&nbsp;&nbsp;&nbsp;&nbsp;一切有命类&nbsp;&nbsp;&nbsp;&nbsp;轮转于生死

&nbsp;&nbsp;&nbsp;&nbsp;恒受于诸苦&nbsp;&nbsp;&nbsp;&nbsp;云何得解脱


尔时天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱


尔时此天。说此偈已。欢喜而去。

### （一六○）

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;众生谁所生&nbsp;&nbsp;&nbsp;&nbsp;云何常驰求

&nbsp;&nbsp;&nbsp;&nbsp;于生死轮转&nbsp;&nbsp;&nbsp;&nbsp;何者为怖畏


尔时世尊以偈答曰。

&nbsp;&nbsp;&nbsp;&nbsp;众生从爱生&nbsp;&nbsp;&nbsp;&nbsp;心意驰不停

&nbsp;&nbsp;&nbsp;&nbsp;众生处生死&nbsp;&nbsp;&nbsp;&nbsp;苦为大怖畏


尔时天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱


尔时此天。说此偈已。欢喜而去。

### （一六一）

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;众生谁所生&nbsp;&nbsp;&nbsp;&nbsp;云何常驰求

&nbsp;&nbsp;&nbsp;&nbsp;生死常轮转&nbsp;&nbsp;&nbsp;&nbsp;何者大怖畏


尔时世尊以偈答曰。

&nbsp;&nbsp;&nbsp;&nbsp;爱能生众生&nbsp;&nbsp;&nbsp;&nbsp;意识驰诸尘

&nbsp;&nbsp;&nbsp;&nbsp;众生处生死&nbsp;&nbsp;&nbsp;&nbsp;业为大怖畏


尔时天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久舍弃&nbsp;&nbsp;&nbsp;&nbsp;能度世间爱


尔时此天。说此偈已。欢喜而去。

### （一六二）

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;云何名非道&nbsp;&nbsp;&nbsp;&nbsp;何物日夜逝

&nbsp;&nbsp;&nbsp;&nbsp;梵行谁为垢&nbsp;&nbsp;&nbsp;&nbsp;谁恼害世间

&nbsp;&nbsp;&nbsp;&nbsp;云何名澡浴&nbsp;&nbsp;&nbsp;&nbsp;而能不用水

&nbsp;&nbsp;&nbsp;&nbsp;唯愿佛世尊&nbsp;&nbsp;&nbsp;&nbsp;为我分别说


尔时世尊以偈答曰。

&nbsp;&nbsp;&nbsp;&nbsp;欲名为非道&nbsp;&nbsp;&nbsp;&nbsp;人命日夜逝

&nbsp;&nbsp;&nbsp;&nbsp;女为梵行垢&nbsp;&nbsp;&nbsp;&nbsp;亦恼害世间

&nbsp;&nbsp;&nbsp;&nbsp;专修梵行者&nbsp;&nbsp;&nbsp;&nbsp;洁净胜彼水


尔时天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱


尔时此天。说此偈已。欢喜而去。

### （一六三）

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;何物为第一&nbsp;&nbsp;&nbsp;&nbsp;诸物中最胜

&nbsp;&nbsp;&nbsp;&nbsp;云何在处处&nbsp;&nbsp;&nbsp;&nbsp;而得于最上

&nbsp;&nbsp;&nbsp;&nbsp;有何一种法&nbsp;&nbsp;&nbsp;&nbsp;于世间自在


尔时世尊以偈答曰。

&nbsp;&nbsp;&nbsp;&nbsp;于诸世物中&nbsp;&nbsp;&nbsp;&nbsp;四阴名最胜

&nbsp;&nbsp;&nbsp;&nbsp;善于彼处处&nbsp;&nbsp;&nbsp;&nbsp;皆得为最上

&nbsp;&nbsp;&nbsp;&nbsp;四阴名一法&nbsp;&nbsp;&nbsp;&nbsp;于世间自在


尔时天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱


尔时此天。说此偈已。欢喜而去。

### （一六四）

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;偈为何者初&nbsp;&nbsp;&nbsp;&nbsp;云何为分别

&nbsp;&nbsp;&nbsp;&nbsp;偈何所依止&nbsp;&nbsp;&nbsp;&nbsp;偈以何为体


尔时世尊以偈答曰。

&nbsp;&nbsp;&nbsp;&nbsp;偈以欲为初&nbsp;&nbsp;&nbsp;&nbsp;字为偈分别

&nbsp;&nbsp;&nbsp;&nbsp;偈依止于名&nbsp;&nbsp;&nbsp;&nbsp;文章以为体


尔时天复以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱


尔时此天。说此偈已。欢喜而去。

### （一六五）

如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言。

&nbsp;&nbsp;&nbsp;&nbsp;以何知王车&nbsp;&nbsp;&nbsp;&nbsp;云何知于火

&nbsp;&nbsp;&nbsp;&nbsp;云何分别国&nbsp;&nbsp;&nbsp;&nbsp;云何知女人


尔时世尊以偈答曰。

&nbsp;&nbsp;&nbsp;&nbsp;以幢知王车&nbsp;&nbsp;&nbsp;&nbsp;以烟知有火

&nbsp;&nbsp;&nbsp;&nbsp;以主知有国&nbsp;&nbsp;&nbsp;&nbsp;以夫别女人


尔时此天以偈赞言。

&nbsp;&nbsp;&nbsp;&nbsp;往昔已曾见&nbsp;&nbsp;&nbsp;&nbsp;婆罗门涅槃

&nbsp;&nbsp;&nbsp;&nbsp;嫌怖久弃舍&nbsp;&nbsp;&nbsp;&nbsp;能度世间爱


尔时此天。说此偈已。欢喜而去。

&nbsp;&nbsp;&nbsp;&nbsp;信财及第二&nbsp;&nbsp;&nbsp;&nbsp;持戒及至老

&nbsp;&nbsp;&nbsp;&nbsp;种种生世间&nbsp;&nbsp;&nbsp;&nbsp;非道最上胜

&nbsp;&nbsp;&nbsp;&nbsp;偈为何者初&nbsp;&nbsp;&nbsp;&nbsp;别车为第十