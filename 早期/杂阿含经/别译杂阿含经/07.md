## 别译杂阿含经卷第七

### （一二一）<a name="121"></a>

如是我闻。一时佛在萨婆国竭阇池岸。尔时世尊月十五日。在僧前坐说戒。当于是夜。月初出时。婆耆奢在彼众中。作是念言。我今欲以月为喻赞叹于佛。作是念已。从座而起。合掌向佛言。世尊。我今欲有所说。唯愿善逝垂哀听许。佛告婆耆奢。听汝所说。尊者婆耆奢。即说偈言。

&nbsp;&nbsp;&nbsp;&nbsp;犹如盛满月&nbsp;&nbsp;&nbsp;&nbsp;无云处空中

&nbsp;&nbsp;&nbsp;&nbsp;光明照世界&nbsp;&nbsp;&nbsp;&nbsp;一切皆乐见

&nbsp;&nbsp;&nbsp;&nbsp;释迦牟尼尊&nbsp;&nbsp;&nbsp;&nbsp;世间大导师

&nbsp;&nbsp;&nbsp;&nbsp;端严甚殊特&nbsp;&nbsp;&nbsp;&nbsp;名闻悉充满

&nbsp;&nbsp;&nbsp;&nbsp;月出白莲荣&nbsp;&nbsp;&nbsp;&nbsp;日现红莲敷

&nbsp;&nbsp;&nbsp;&nbsp;从佛受化者&nbsp;&nbsp;&nbsp;&nbsp;譬如华敷荣

&nbsp;&nbsp;&nbsp;&nbsp;开彼宿善根&nbsp;&nbsp;&nbsp;&nbsp;悉令见道迹

时婆耆奢。说此偈已。欢喜踊跃。还于所止。

### （一二二）<a name="122"></a>

如是我闻。一时佛在舍卫国祇树给孤独园。尔时世尊与无央数大众围绕而为说法。尔时尊者憍陈如。适从余处。来诣佛所。顶礼佛足。在一面坐。时尊者婆耆奢。亦在会中。作是念言。我今欲在佛前以偈赞憍陈如。作是念已从坐而起。白佛言。世尊。唯愿听我少有所赞。佛告婆耆奢。随汝所说。尊者婆耆奢。即说偈言。

&nbsp;&nbsp;&nbsp;&nbsp;上座比丘憍陈如&nbsp;&nbsp;&nbsp;&nbsp;安处实语住利乐

&nbsp;&nbsp;&nbsp;&nbsp;常乐空闲寂静处&nbsp;&nbsp;&nbsp;&nbsp;声闻所求佛教法

&nbsp;&nbsp;&nbsp;&nbsp;悉皆逮得不放逸&nbsp;&nbsp;&nbsp;&nbsp;有大威德具三明

&nbsp;&nbsp;&nbsp;&nbsp;知心差别诸善根&nbsp;&nbsp;&nbsp;&nbsp;如来长子憍陈如

&nbsp;&nbsp;&nbsp;&nbsp;归命稽首礼世尊

时婆耆奢。说此偈已。欢喜踊跃。还于所止。

### （一二三）<a name="123"></a>

如是我闻。一时佛在舍卫国祇树给孤独园。尔时尊者舍利弗在讲堂中。为众说法。言音满足。能使听者心意喜乐言辞正直。闻者开解。心无所为。所说辩了。诸比丘众。至心听受。听者悦豫。尊重恭敬。至心忆念。等同欢喜。听受其法。

尔时尊者婆耆奢。在于会中。心作是念。我欲以偈赞舍利弗。作是念已。即正衣服。从坐而起。合掌白舍利弗言。唯愿尊者。听我所说。尔时尊者告婆耆言。若有所说。恣听汝意。即说偈言。

&nbsp;&nbsp;&nbsp;&nbsp;善哉舍利弗&nbsp;&nbsp;&nbsp;&nbsp;明知道非道

&nbsp;&nbsp;&nbsp;&nbsp;为诸比丘僧&nbsp;&nbsp;&nbsp;&nbsp;略广而宣说

&nbsp;&nbsp;&nbsp;&nbsp;此优波室驶&nbsp;&nbsp;&nbsp;&nbsp;出于微妙音

&nbsp;&nbsp;&nbsp;&nbsp;闻者皆悦豫&nbsp;&nbsp;&nbsp;&nbsp;出声和雅妙

&nbsp;&nbsp;&nbsp;&nbsp;可乐甚可爱&nbsp;&nbsp;&nbsp;&nbsp;大众听无厌

时婆耆奢。说此偈已。欢喜踊跃。还于所止。

### （一二四）<a name="124"></a>

如是我闻。一时佛在王舍城住龙山侧。与大比丘众五百人俱。皆是阿罗汉。诸漏已尽。所作已办。舍于重担。尽诸有结。心得解脱。尔时尊者目连。观察时坐。五百比丘。皆离爱欲。尔时世尊在众僧前。敷座而坐。当于尔时。月半说戒。时尊者婆耆奢亦在众中。而作是念。我今在于佛僧之前。欲有赞说。即从坐起。整其衣服。合掌向佛。而作是言。唯愿世尊。听我所说。佛言婆耆奢。随汝所说。尔时尊者婆耆奢。即说偈言。

&nbsp;&nbsp;&nbsp;&nbsp;无上之商主&nbsp;&nbsp;&nbsp;&nbsp;在于龙山侧

&nbsp;&nbsp;&nbsp;&nbsp;智慧能抚慰&nbsp;&nbsp;&nbsp;&nbsp;五百比丘僧

&nbsp;&nbsp;&nbsp;&nbsp;目连神足者&nbsp;&nbsp;&nbsp;&nbsp;观察五百心

&nbsp;&nbsp;&nbsp;&nbsp;知此诸比丘&nbsp;&nbsp;&nbsp;&nbsp;咸断欲结使

&nbsp;&nbsp;&nbsp;&nbsp;一切皆具足&nbsp;&nbsp;&nbsp;&nbsp;牟尼大圣尊

&nbsp;&nbsp;&nbsp;&nbsp;能度于苦岸&nbsp;&nbsp;&nbsp;&nbsp;世间最后身

&nbsp;&nbsp;&nbsp;&nbsp;我今归命礼&nbsp;&nbsp;&nbsp;&nbsp;瞿昙之大师

### （一二五）<a name="125"></a>

如是我闻。一时佛在王舍城迦兰陀竹林。夏坐安居。尔时世尊与大比丘众五百人俱。皆是阿罗汉。诸漏已尽。所作已办。舍于重担。尽诸有结。正智心得解脱。唯除一人。如来记彼现身尽漏。于七月十五日。自恣时到。佛于僧前敷座而坐。尔时世尊告诸比丘。汝等当知我是婆罗门。于般涅槃。受最后身。无上良医。拔于毒箭。汝等皆是我子。悉从于我心口而生。是我法子。从法化生。我今欲自恣。我身口意。无过失不。尔时尊者舍利弗。在众中坐。从坐而起。整其衣服。合掌向白佛言。世尊。如佛所说。我是婆罗门。于般涅槃。受最后身。无上良医。拔于毒箭。汝等皆是我子。悉从于我心口而生。是我法子。从法化生。我等不见如来身口有少过失。何以故。世尊能使不调者调。不寂灭者。使得寂灭。苦恼之者。能使安隐。未入涅槃者。使得涅槃。如来是知道者。是示道者。是说道者。是导道者。将来弟子相续不绝。世尊教法。次第修道。恒相教习。随顺正法。常应拥护亲爱善法。我等不见世尊若身口意有少过失。舍利弗言。世尊自恣。说我若身口意有所阙短。垂哀教敕。

佛告舍利弗。我不见汝有少过失。何以故。汝舍利弗。坚持净戒。多闻少欲知足。远离愦闹。乐于闲静。有精进具足定心智慧疾智捷智展转智有大种智别智。唯除如来诸余智慧。无能及汝深远之智。成就实智。示教利喜。心无嫉妒。见他有能。示教利喜。随喜赞叹。若为四众比丘比丘尼。优婆塞优婆夷。说法无有疲厌。是故汝今若身口意无有少过。舍利弗白言。世尊。颇见是五百比丘。于身口意有少过不。佛告舍利弗。我不见五百比丘于身口意有少过失。何以故。是五百比丘。皆是阿罗汉。诸漏已尽。所作已办。舍于重担。逮得己利。尽诸有结。正智心得解脱。以是义故。我不见是五百比丘若身口意有少过失。

舍利弗复白佛言。世尊。终不讥彼小阙。亦不见五百比丘若身口意有少过失。世尊。此五百比丘几具三明。几得俱解脱。几得慧解脱。佛言。此比丘众中九十比丘。具于三明有百八十。得俱解脱。其余之者。尽慧解脱。舍利弗言。此五百人离诸尘垢。无有腐败。悉皆贞实。尔时婆耆奢。在彼众中。而作是念。佛今自恣。我今欲说赞自恣偈。婆耆奢。合掌向佛。白佛言。世尊。唯愿听我所说。佛言婆耆。随汝所说。婆耆奢。即说偈言。

&nbsp;&nbsp;&nbsp;&nbsp;此十五日清净朝&nbsp;&nbsp;&nbsp;&nbsp;五百比丘同共处

&nbsp;&nbsp;&nbsp;&nbsp;皆悉断于结使缚&nbsp;&nbsp;&nbsp;&nbsp;尽于后有之大仙

&nbsp;&nbsp;&nbsp;&nbsp;诚心亲近净世尊&nbsp;&nbsp;&nbsp;&nbsp;悉得解脱离后有

&nbsp;&nbsp;&nbsp;&nbsp;断于生死所作办&nbsp;&nbsp;&nbsp;&nbsp;诸漏已尽灭掉悔

&nbsp;&nbsp;&nbsp;&nbsp;除贪憍慢断有结&nbsp;&nbsp;&nbsp;&nbsp;拔爱毒箭灭爱有

&nbsp;&nbsp;&nbsp;&nbsp;人中师子离诸取&nbsp;&nbsp;&nbsp;&nbsp;尽诸有结灭怖畏

&nbsp;&nbsp;&nbsp;&nbsp;如似转轮大圣王&nbsp;&nbsp;&nbsp;&nbsp;群臣翼从而围绕

&nbsp;&nbsp;&nbsp;&nbsp;游行大地至巨海&nbsp;&nbsp;&nbsp;&nbsp;譬如斗战得大胜

&nbsp;&nbsp;&nbsp;&nbsp;无上商主弟子众&nbsp;&nbsp;&nbsp;&nbsp;悉具三明灭于死

&nbsp;&nbsp;&nbsp;&nbsp;斯等皆是佛真子&nbsp;&nbsp;&nbsp;&nbsp;离诸垢秽纯清净

&nbsp;&nbsp;&nbsp;&nbsp;如日亲友今敬礼

### （一二六）<a name="126"></a>

如是我闻。一时佛在舍卫国祇树给孤独园。尔时尊者婆耆奢。在空静处。时欲捡心。系念思惟。卒起异想。生不喜乐。即自觉知。我于今者。便失善利。夫出家者。名为难得。若有是心不名难得。我今便为退失善心。得于恶心今当说心多诸过恶说厌患偈。时彼尊者。即说偈言。

&nbsp;&nbsp;&nbsp;&nbsp;弃舍乐诸着&nbsp;&nbsp;&nbsp;&nbsp;及不乐著者

&nbsp;&nbsp;&nbsp;&nbsp;舍衣贪嗜觉&nbsp;&nbsp;&nbsp;&nbsp;不造烦恼林

&nbsp;&nbsp;&nbsp;&nbsp;欲枝下垂布&nbsp;&nbsp;&nbsp;&nbsp;众生乐缘着

&nbsp;&nbsp;&nbsp;&nbsp;能断于欲林&nbsp;&nbsp;&nbsp;&nbsp;是名为比丘

&nbsp;&nbsp;&nbsp;&nbsp;不垂下着欲&nbsp;&nbsp;&nbsp;&nbsp;无林名比丘

&nbsp;&nbsp;&nbsp;&nbsp;第六意出觉&nbsp;&nbsp;&nbsp;&nbsp;然此欲觉者

&nbsp;&nbsp;&nbsp;&nbsp;世间所乐着&nbsp;&nbsp;&nbsp;&nbsp;若得出觉意

&nbsp;&nbsp;&nbsp;&nbsp;能离非结着&nbsp;&nbsp;&nbsp;&nbsp;不乐于胜欲

&nbsp;&nbsp;&nbsp;&nbsp;乐出粗恶言&nbsp;&nbsp;&nbsp;&nbsp;不名为比丘

&nbsp;&nbsp;&nbsp;&nbsp;乐嗜于受身&nbsp;&nbsp;&nbsp;&nbsp;因见闻意识

&nbsp;&nbsp;&nbsp;&nbsp;想着生五根&nbsp;&nbsp;&nbsp;&nbsp;能离欲想着

&nbsp;&nbsp;&nbsp;&nbsp;不受涂污辱&nbsp;&nbsp;&nbsp;&nbsp;是名得解脱

&nbsp;&nbsp;&nbsp;&nbsp;大地及虚空&nbsp;&nbsp;&nbsp;&nbsp;世间有色处

&nbsp;&nbsp;&nbsp;&nbsp;悉皆归散坏&nbsp;&nbsp;&nbsp;&nbsp;一切同尽灭

&nbsp;&nbsp;&nbsp;&nbsp;知见是事已&nbsp;&nbsp;&nbsp;&nbsp;行法已决定

&nbsp;&nbsp;&nbsp;&nbsp;诸处不生受&nbsp;&nbsp;&nbsp;&nbsp;质直不谄伪

&nbsp;&nbsp;&nbsp;&nbsp;虽求念存身&nbsp;&nbsp;&nbsp;&nbsp;为有所利益

&nbsp;&nbsp;&nbsp;&nbsp;若能如是者&nbsp;&nbsp;&nbsp;&nbsp;同彼入涅槃

### （一二七）<a name="127"></a>

如是我闻。一时佛在舍卫国祇树给孤独园。尔时尊者婆耆奢与阿难俱。着衣持钵。入城乞食。见一女人。年在盛壮。容貌端正。便起欲想。尔时婆耆。寻自觉知。极自呵责。我今名为不得出家之利。我之寿命。极为难得。若生是心。名为不善。宁舍寿命。不作欲想。我于今者。不名出家。何以故。见于盛壮端正女人。即起爱心。若生此心。非我所宜。即向阿难。而说偈言。

&nbsp;&nbsp;&nbsp;&nbsp;为欲结所胜&nbsp;&nbsp;&nbsp;&nbsp;燋然于我心

&nbsp;&nbsp;&nbsp;&nbsp;唯愿为我说&nbsp;&nbsp;&nbsp;&nbsp;除欲善方便

尔时阿难即说偈言。

&nbsp;&nbsp;&nbsp;&nbsp;起于颠倒想&nbsp;&nbsp;&nbsp;&nbsp;能烧然其心

&nbsp;&nbsp;&nbsp;&nbsp;净想能生欲&nbsp;&nbsp;&nbsp;&nbsp;应修不净观

&nbsp;&nbsp;&nbsp;&nbsp;独处而坐禅&nbsp;&nbsp;&nbsp;&nbsp;速灭于贪欲

&nbsp;&nbsp;&nbsp;&nbsp;莫数受烧然&nbsp;&nbsp;&nbsp;&nbsp;当观察诸行

&nbsp;&nbsp;&nbsp;&nbsp;无常无有乐&nbsp;&nbsp;&nbsp;&nbsp;并及无我法

&nbsp;&nbsp;&nbsp;&nbsp;安心念此身&nbsp;&nbsp;&nbsp;&nbsp;多厌恶生死

&nbsp;&nbsp;&nbsp;&nbsp;修习正智慧&nbsp;&nbsp;&nbsp;&nbsp;除七慢结使

&nbsp;&nbsp;&nbsp;&nbsp;若知断慢已&nbsp;&nbsp;&nbsp;&nbsp;苦则有边际

### （一二八）<a name="128"></a>

如是我闻。一时佛在舍卫国祇树给孤独园。时有长者。请佛及僧施设大会。尔时世尊与诸大众围绕。至彼大长者家。时彼尊者婆耆奢。于僧直次守于僧房。当于尔时有多女人诣彼僧坊。时女人中有一端正美色之者。时婆耆奢见斯事已。为色坏心生于欲想。复自思念。我今妄想失于大利期于非利。人身难得命终亦然。若生是心名为不善。宁舍寿命不作欲想。我于今者不名出家。何以故。见于少壮端正女人。不自制心便生欲想。我今当说厌恶之患。即说偈言。

&nbsp;&nbsp;&nbsp;&nbsp;我今舍俗累&nbsp;&nbsp;&nbsp;&nbsp;住于出家法

&nbsp;&nbsp;&nbsp;&nbsp;无明欲所逐&nbsp;&nbsp;&nbsp;&nbsp;将失本善心

&nbsp;&nbsp;&nbsp;&nbsp;如牛食他苗&nbsp;&nbsp;&nbsp;&nbsp;甘味无制者

&nbsp;&nbsp;&nbsp;&nbsp;五欲亦如是&nbsp;&nbsp;&nbsp;&nbsp;贪嗜无惭愧

&nbsp;&nbsp;&nbsp;&nbsp;若不禁制者&nbsp;&nbsp;&nbsp;&nbsp;必害善法苗

&nbsp;&nbsp;&nbsp;&nbsp;譬如刹利子&nbsp;&nbsp;&nbsp;&nbsp;具习诸伎艺

&nbsp;&nbsp;&nbsp;&nbsp;设有善射术&nbsp;&nbsp;&nbsp;&nbsp;具满一千人

&nbsp;&nbsp;&nbsp;&nbsp;如是刹利子&nbsp;&nbsp;&nbsp;&nbsp;战斗力胜彼

&nbsp;&nbsp;&nbsp;&nbsp;比丘念具足&nbsp;&nbsp;&nbsp;&nbsp;如彼刹利子

&nbsp;&nbsp;&nbsp;&nbsp;当持智慧力&nbsp;&nbsp;&nbsp;&nbsp;断灭于欲觉

&nbsp;&nbsp;&nbsp;&nbsp;既除欲觉已&nbsp;&nbsp;&nbsp;&nbsp;快乐常寂灭

&nbsp;&nbsp;&nbsp;&nbsp;我亲佛前闻&nbsp;&nbsp;&nbsp;&nbsp;二种之亲友

&nbsp;&nbsp;&nbsp;&nbsp;趣向涅槃道&nbsp;&nbsp;&nbsp;&nbsp;是我心所乐

&nbsp;&nbsp;&nbsp;&nbsp;我修不放逸&nbsp;&nbsp;&nbsp;&nbsp;处林住空寂

&nbsp;&nbsp;&nbsp;&nbsp;我熟赞于心&nbsp;&nbsp;&nbsp;&nbsp;是名立正法

&nbsp;&nbsp;&nbsp;&nbsp;后必趣于死&nbsp;&nbsp;&nbsp;&nbsp;若得涅槃时

&nbsp;&nbsp;&nbsp;&nbsp;当知是恶心&nbsp;&nbsp;&nbsp;&nbsp;云何能见我

### （一二九）<a name="129"></a>

如是我闻。一时佛在舍卫国祇树给孤独园。尔时尊者婆耆奢。于有德者谦顺柔软诸比丘所。心生憍慢。寻自觉知呵责于己。我极失利都无饶益。人身难得出家难遇。我既得之不能谨慎。轻于出家轻于受命。以己智能轻篾于彼谦顺柔软有德比丘。我今当说厌恶慢心。即说偈言。

&nbsp;&nbsp;&nbsp;&nbsp;汝悉舍诸慢&nbsp;&nbsp;&nbsp;&nbsp;不应自贡高

&nbsp;&nbsp;&nbsp;&nbsp;莫以慢自退&nbsp;&nbsp;&nbsp;&nbsp;后悔无所及

&nbsp;&nbsp;&nbsp;&nbsp;一切诸众生&nbsp;&nbsp;&nbsp;&nbsp;皆为慢所害

&nbsp;&nbsp;&nbsp;&nbsp;为害堕地狱&nbsp;&nbsp;&nbsp;&nbsp;是故我今者

&nbsp;&nbsp;&nbsp;&nbsp;不应恃才辩&nbsp;&nbsp;&nbsp;&nbsp;而生憍慢心

&nbsp;&nbsp;&nbsp;&nbsp;若远憍慢者&nbsp;&nbsp;&nbsp;&nbsp;能舍诸障盖

&nbsp;&nbsp;&nbsp;&nbsp;净心怀恭恪&nbsp;&nbsp;&nbsp;&nbsp;获得于三明

&nbsp;&nbsp;&nbsp;&nbsp;谦卑如是者&nbsp;&nbsp;&nbsp;&nbsp;名得念比丘

&nbsp;&nbsp;&nbsp;&nbsp;憍陈如舍利&nbsp;&nbsp;&nbsp;&nbsp;龙胁及自恣

&nbsp;&nbsp;&nbsp;&nbsp;不乐及欲结&nbsp;&nbsp;&nbsp;&nbsp;出离及憍慢

### （一三○）<a name="130"></a>

如是我闻。一时佛在舍卫国祇树给孤独园。尔时尊者婆耆奢。独处闲静善能修己。勤行精进终不放逸。住如是地逮得三明。时尊者婆耆奢作是念。我今独处闲静逮得三明。我欲赞己所得三明。即说偈言。

&nbsp;&nbsp;&nbsp;&nbsp;我昔如荒醉&nbsp;&nbsp;&nbsp;&nbsp;经历诸城邑

&nbsp;&nbsp;&nbsp;&nbsp;游行得值佛&nbsp;&nbsp;&nbsp;&nbsp;即蒙大福利

&nbsp;&nbsp;&nbsp;&nbsp;瞿昙大悲愍&nbsp;&nbsp;&nbsp;&nbsp;为我说正法

&nbsp;&nbsp;&nbsp;&nbsp;我闻正法已&nbsp;&nbsp;&nbsp;&nbsp;即得清净信

&nbsp;&nbsp;&nbsp;&nbsp;思惟出家者&nbsp;&nbsp;&nbsp;&nbsp;世间大导师

&nbsp;&nbsp;&nbsp;&nbsp;导化无不普&nbsp;&nbsp;&nbsp;&nbsp;男女及长幼

&nbsp;&nbsp;&nbsp;&nbsp;中年及老病&nbsp;&nbsp;&nbsp;&nbsp;佛曰是亲友

&nbsp;&nbsp;&nbsp;&nbsp;能示善方所&nbsp;&nbsp;&nbsp;&nbsp;众生无明盲

&nbsp;&nbsp;&nbsp;&nbsp;将导示其门&nbsp;&nbsp;&nbsp;&nbsp;云何名为门

&nbsp;&nbsp;&nbsp;&nbsp;所谓四真谛&nbsp;&nbsp;&nbsp;&nbsp;从因则生苦

&nbsp;&nbsp;&nbsp;&nbsp;从苦得出家&nbsp;&nbsp;&nbsp;&nbsp;见于八正道

&nbsp;&nbsp;&nbsp;&nbsp;拔出诸众生&nbsp;&nbsp;&nbsp;&nbsp;安隐趣涅槃

&nbsp;&nbsp;&nbsp;&nbsp;我修不放逸&nbsp;&nbsp;&nbsp;&nbsp;林野空寂处

&nbsp;&nbsp;&nbsp;&nbsp;获得于三明&nbsp;&nbsp;&nbsp;&nbsp;作佛教已讫

### （一三一）<a name="131"></a>

如是我闻。一时佛在舍卫国祇树给孤独园。尔时佛告诸比丘。我今欲演说四句偈法汝等至心谛听谛听。我今当说。云何名为四句义。

&nbsp;&nbsp;&nbsp;&nbsp;善说最为上&nbsp;&nbsp;&nbsp;&nbsp;仙圣之所说

&nbsp;&nbsp;&nbsp;&nbsp;爱语非粗语&nbsp;&nbsp;&nbsp;&nbsp;是名为第二

&nbsp;&nbsp;&nbsp;&nbsp;实语非妄语&nbsp;&nbsp;&nbsp;&nbsp;是名为第三

&nbsp;&nbsp;&nbsp;&nbsp;说法不非法&nbsp;&nbsp;&nbsp;&nbsp;是名为第四

&nbsp;&nbsp;&nbsp;&nbsp;是名演四句&nbsp;&nbsp;&nbsp;&nbsp;四句之偈义

尔时婆耆奢在众会中。而作是念。佛今演于四句之法。我今欲于一句以一偈赞。尔时婆耆奢即从座起。合掌向佛白佛言。世尊。我今婆耆奢欲有所说。唯愿听许。佛告之言。恣听汝说。尔时婆耆奢。即说偈言。

&nbsp;&nbsp;&nbsp;&nbsp;诸有所说不恼己&nbsp;&nbsp;&nbsp;&nbsp;亦不害他名善说

&nbsp;&nbsp;&nbsp;&nbsp;常当爱语令他喜&nbsp;&nbsp;&nbsp;&nbsp;亦不造作诸过恶

&nbsp;&nbsp;&nbsp;&nbsp;从诸佛口有所说&nbsp;&nbsp;&nbsp;&nbsp;必得安乐趣涅槃

&nbsp;&nbsp;&nbsp;&nbsp;能断诸苦赞善说&nbsp;&nbsp;&nbsp;&nbsp;实语甘露最无上

&nbsp;&nbsp;&nbsp;&nbsp;实语应语得大利&nbsp;&nbsp;&nbsp;&nbsp;安立实说善丈夫

### （一三二）<a name="132"></a>

如是我闻。一时佛在舍卫国祇树给孤独园。尔时佛告诸比丘。世有良医能治四病应为王师。何谓为四。一善能知病。二能知病所从起。三者病生已善知治愈。四者已差之病令更不生。能如是者名世良医。佛亦成就四种之法。如来至真等正觉无上良医。亦拔众生四种毒箭。云何为四。所谓是苦是苦习是苦灭是苦灭道。佛告比丘。生老病死忧悲苦恼。如此毒箭非是世间医所能知。生苦因缘及能断生苦。亦不知老病死忧悲苦恼因缘及能断除。唯有如来至真等正觉无上良医。知生苦因缘及以断苦。乃至知老病死忧悲苦恼。知其因缘及以断除。是以如来善能拔出四种毒箭。故得称为无上良医。尔时尊者婆耆奢在彼会坐。作是念言。我今当赞如来所说拔四毒箭喻法。即从座起合掌向佛。而说偈言。

&nbsp;&nbsp;&nbsp;&nbsp;我今归命佛&nbsp;&nbsp;&nbsp;&nbsp;愍于群生类

&nbsp;&nbsp;&nbsp;&nbsp;最上第一尊&nbsp;&nbsp;&nbsp;&nbsp;能拔出毒箭

&nbsp;&nbsp;&nbsp;&nbsp;世有四种医&nbsp;&nbsp;&nbsp;&nbsp;能治四种病

&nbsp;&nbsp;&nbsp;&nbsp;所谓疗身疾&nbsp;&nbsp;&nbsp;&nbsp;婴儿眼毒箭

&nbsp;&nbsp;&nbsp;&nbsp;如来治眼病&nbsp;&nbsp;&nbsp;&nbsp;过于彼世医

&nbsp;&nbsp;&nbsp;&nbsp;能以智慧錍&nbsp;&nbsp;&nbsp;&nbsp;决无明眼膜

&nbsp;&nbsp;&nbsp;&nbsp;如来治身患&nbsp;&nbsp;&nbsp;&nbsp;过于彼世医

&nbsp;&nbsp;&nbsp;&nbsp;世医所疗者&nbsp;&nbsp;&nbsp;&nbsp;唯能治四大

&nbsp;&nbsp;&nbsp;&nbsp;如来善分别&nbsp;&nbsp;&nbsp;&nbsp;六界十八界

&nbsp;&nbsp;&nbsp;&nbsp;以此法能治&nbsp;&nbsp;&nbsp;&nbsp;三毒身重病

&nbsp;&nbsp;&nbsp;&nbsp;能治婴愚病&nbsp;&nbsp;&nbsp;&nbsp;最胜无有上

&nbsp;&nbsp;&nbsp;&nbsp;故我今敬礼&nbsp;&nbsp;&nbsp;&nbsp;瞿昙之大师

&nbsp;&nbsp;&nbsp;&nbsp;医王名迦留&nbsp;&nbsp;&nbsp;&nbsp;多施人汤药

&nbsp;&nbsp;&nbsp;&nbsp;复有一明医&nbsp;&nbsp;&nbsp;&nbsp;名为婆呼卢

&nbsp;&nbsp;&nbsp;&nbsp;瞻毗及耆婆&nbsp;&nbsp;&nbsp;&nbsp;如是医王等

&nbsp;&nbsp;&nbsp;&nbsp;皆能疗众病&nbsp;&nbsp;&nbsp;&nbsp;是等四种师

&nbsp;&nbsp;&nbsp;&nbsp;治者必得差&nbsp;&nbsp;&nbsp;&nbsp;虽差病还发

&nbsp;&nbsp;&nbsp;&nbsp;亦复不免死&nbsp;&nbsp;&nbsp;&nbsp;如来无上医

&nbsp;&nbsp;&nbsp;&nbsp;所可疗治者&nbsp;&nbsp;&nbsp;&nbsp;拔毒尽苦际

&nbsp;&nbsp;&nbsp;&nbsp;毕竟离生死&nbsp;&nbsp;&nbsp;&nbsp;终更不受苦

&nbsp;&nbsp;&nbsp;&nbsp;无量亿那由&nbsp;&nbsp;&nbsp;&nbsp;阿僧祇众生

&nbsp;&nbsp;&nbsp;&nbsp;佛治令尽苦&nbsp;&nbsp;&nbsp;&nbsp;毕竟不还发

&nbsp;&nbsp;&nbsp;&nbsp;我今白大众&nbsp;&nbsp;&nbsp;&nbsp;诸贤在会者

&nbsp;&nbsp;&nbsp;&nbsp;甘露不死药&nbsp;&nbsp;&nbsp;&nbsp;咸当至心服

&nbsp;&nbsp;&nbsp;&nbsp;诸人应受信&nbsp;&nbsp;&nbsp;&nbsp;最上治目者

&nbsp;&nbsp;&nbsp;&nbsp;疗身拔毒箭&nbsp;&nbsp;&nbsp;&nbsp;诸医无与等

&nbsp;&nbsp;&nbsp;&nbsp;是故宜至心&nbsp;&nbsp;&nbsp;&nbsp;归命瞿昙尊

### （一三三）<a name="133"></a>

如是我闻。一时佛在王舍城迦兰陀竹林。尔时尼瞿陀劫波比丘。住彼第一旷野林中。而此野中复有一林。时此比丘于彼遇病。尊者婆耆供给彼病尼瞿陀劫波比丘。因此病故即入涅槃。尔时尊者婆耆奢耶旬。供养和上尼瞿陀劫波已。渐次游行至王舍城迦兰陀竹林。时婆耆奢于其晨朝着衣持钵。入王舍城乞食。乞食食已洗钵。收摄坐具往诣佛所。整其衣服合掌向佛。说偈问曰。

&nbsp;&nbsp;&nbsp;&nbsp;我今欲问佛&nbsp;&nbsp;&nbsp;&nbsp;无量之解慧

&nbsp;&nbsp;&nbsp;&nbsp;现在断疑惑&nbsp;&nbsp;&nbsp;&nbsp;于旷野城中

&nbsp;&nbsp;&nbsp;&nbsp;比丘入涅槃&nbsp;&nbsp;&nbsp;&nbsp;生来有福德

&nbsp;&nbsp;&nbsp;&nbsp;守摄身口意&nbsp;&nbsp;&nbsp;&nbsp;兼有大名闻

&nbsp;&nbsp;&nbsp;&nbsp;尼瞿陀劫宾&nbsp;&nbsp;&nbsp;&nbsp;佛为作是名

&nbsp;&nbsp;&nbsp;&nbsp;佛为婆罗门&nbsp;&nbsp;&nbsp;&nbsp;立如是名字

### （一三四）<a name="134"></a>

如是我闻。一时佛在舍卫国祇树给孤独园。尔时诸大声闻耆旧之等。于佛左右各造庵窟于其中住。时憍陈如颇发耆贤跋沟摩诃南耶舍那毗摩罗牛齝尊者。舍利弗。摩诃目连。摩诃迦葉。摩诃俱絺罗。摩诃劫宾那尊者。阿那律尊者。难陀迦尊者。钳比啰耶舍赊罗俱毗诃富那拘毗罗拘婆尼泥迦他毗罗。如是等辈及诸余大声闻。各于草庵诸窟中住。于月十五日布萨。尔时如来于众僧前敷座而坐。尊者婆耆奢亦在会中。即从座起。叉手合掌白佛言。听我所说。佛言。我今恣汝所说。尔时婆耆奢。即说偈言。

&nbsp;&nbsp;&nbsp;&nbsp;诸大比丘等&nbsp;&nbsp;&nbsp;&nbsp;必干竭欲爱

&nbsp;&nbsp;&nbsp;&nbsp;弃舍诸积聚&nbsp;&nbsp;&nbsp;&nbsp;勇捍无怖畏

&nbsp;&nbsp;&nbsp;&nbsp;知时知节量&nbsp;&nbsp;&nbsp;&nbsp;不贪嗜五欲

&nbsp;&nbsp;&nbsp;&nbsp;离一切垢秽&nbsp;&nbsp;&nbsp;&nbsp;深心有黠慧

&nbsp;&nbsp;&nbsp;&nbsp;有如斯事故&nbsp;&nbsp;&nbsp;&nbsp;名为大比丘

### （一三五）<a name="135"></a>

如是我闻。一时佛在舍卫国祇树给孤独园。尔时尊者婆耆奢。来至毗舍佉鹿子母讲堂中遇病困笃。尔时富匿于彼瞻病。时尊者婆耆奢告富匿言。汝可往诣于世尊所。如我婆耆奢。顶礼世尊足下问讯世尊。少病少恼起居轻利无诸苦不。尔时富匿受尊者教往诣佛所。顶礼佛足在一面坐合掌白佛言。世尊。婆耆奢比丘在毗舍佉讲堂中病疹困笃。而语我言。往世尊所称我名字。顶礼佛足问讯世尊。少病少恼起居轻利无诸苦不。尔时富匿复白佛言。此婆耆奢。或因困疾即入涅槃。唯愿世尊。屈意往彼。如来默然受富匿语。尔时富匿即还诣尊者婆耆奢所白言和上。我问讯已。复启世尊。婆耆奢或因困病入于涅槃。世尊默然听受我语。尔时世尊从禅定起。即往毗舍佉讲堂婆耆奢所。时婆耆奢遥见佛来自力欲起。佛告之曰。不须汝起。尔时世尊别敷座坐告婆耆奢。汝今身体苦痛为可忍不。能饮食不。时婆耆奢白言。此痛转增无有瘳损。今我所患。譬如力士捉儜人发[打-丁+(稯-禾)]搣揉捺。我患头痛亦复如是。又如大力杀牛之人以刀刺腹割其肠肚。我患腹痛亦复如是。又如瘦人为有力者强捉火炙身体燋然。我苦体痛亦复如是。我于今日欲入涅槃。我于最后欲赞于佛。佛告之曰。随汝所说。即说偈言(本无少偈)

本如酒醉四句赞　龙胁拔毒箭　尼瞿陀劫宾入涅槃　赞大声闻　婆耆奢灭尽