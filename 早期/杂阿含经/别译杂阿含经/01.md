## 别译杂阿含经初诵卷第一

### （一）

如是我闻。一时佛在弥絺罗国庵婆罗园。尔时尊者善生初始出家。剃除须发来诣佛所。顶礼佛足在一面坐。佛告诸比丘。此族姓子善生。有二种端严。一容貌瑰伟天姿挺特。二能剃除须发身服法衣。深信家法会归无常。出家学道尽诸烦恼。具足无漏心得解脱。慧得解脱。身证无为。生死永尽。梵行已立。不受后有。佛说是已。即说偈言。

&nbsp;&nbsp;&nbsp;&nbsp;比丘常寂定&nbsp;&nbsp;&nbsp;&nbsp;除欲离生死

&nbsp;&nbsp;&nbsp;&nbsp;住最后边身&nbsp;&nbsp;&nbsp;&nbsp;能破于魔军

&nbsp;&nbsp;&nbsp;&nbsp;修心断诸结&nbsp;&nbsp;&nbsp;&nbsp;端正无等伦


佛说是经已。诸比丘闻佛所说。欢喜奉行。

### （二）

如是我闻。一时佛在舍卫国祇树给孤独园。尔时世尊与无央数大众。围绕说法。当于尔时。有一比丘。容色憔悴。无有威德。来诣佛所。顶礼佛足。叉手合掌。向诸比丘。在一面坐。时诸比丘皆作是念。今此比丘。何故如是颜容毁悴。无有威德。世尊尔时知诸比丘心之所念。即告之言。汝诸比丘。见彼比丘礼我已不。时诸比丘白佛言。世尊。唯然已见。佛复告言。汝等今者勿于彼所生下劣想。何以故。彼比丘者。所作已办。获阿罗汉。舍于重担。尽诸有结。得正解脱。而今汝等。不应于彼生轻贱想。汝等若当知见如我。然后乃可筹量于彼。若妄称量。则为自损。尔时世尊即说偈言。

&nbsp;&nbsp;&nbsp;&nbsp;孔雀虽以色严身&nbsp;&nbsp;&nbsp;&nbsp;不如鸿鹄能高飞

&nbsp;&nbsp;&nbsp;&nbsp;外形虽有美仪容&nbsp;&nbsp;&nbsp;&nbsp;未若断漏功德尊

&nbsp;&nbsp;&nbsp;&nbsp;今此比丘犹良马&nbsp;&nbsp;&nbsp;&nbsp;能善调伏其心行

&nbsp;&nbsp;&nbsp;&nbsp;断欲灭结离生死&nbsp;&nbsp;&nbsp;&nbsp;受后边身坏魔军


佛说是已。诸比丘等。闻佛所说。欢喜奉行。

### （三）

如是我闻。一时佛住王舍城迦兰陀竹林。尔时提婆达多获得四禅。而作是念。此摩竭提国。谁为最胜。覆自思惟。今日太子阿阇世者。当绍王位。我今若得调伏彼者。则能控御一国人民。时提婆达多作是念已。即往诣阿阇世所。化作象宝。从门而入。非门而出。又化作马宝。亦复如是。又复化作沙门。从门而入。飞虚而出。又化作小儿。众宝璎珞。庄严其身。在阿阇世膝上。时阿阇世抱取呜唼。唾其口中。提婆达多贪利养故。即咽其唾。提婆达多变小儿形。还伏本身。时阿阇世见是事已。即生邪见。谓提婆达多神通变化。踰于世尊。时阿阇世于提婆达多所。深生敬信。日送五百车食。而以与之。提婆达多与其徒众五百人。俱共受其供。时有众多比丘。着衣持钵。入城乞食。饮食已讫。往诣佛所白佛言。世尊。向以时到入城乞食。见提婆达多招集远近。大获供养。佛告诸比丘。汝等不应于提婆达所生愿羡心。所以者何。此提婆达必为利养之所伤害。譬如芭蕉生实则死。芦竹駏驉骡怀妊等。亦复如是。提婆达多得于利养。如彼无异。提婆达多愚痴无智。不识义理。长夜受苦。是故汝等。若见于彼提婆达多为于利养之所危害。宜应舍弃贪求之事。审谛观察。当作是解。莫贪利养。即说偈言。

&nbsp;&nbsp;&nbsp;&nbsp;芭蕉生实死&nbsp;&nbsp;&nbsp;&nbsp;芦竹苇亦然

&nbsp;&nbsp;&nbsp;&nbsp;贪利者如是&nbsp;&nbsp;&nbsp;&nbsp;必能自伤损

&nbsp;&nbsp;&nbsp;&nbsp;而此利养者&nbsp;&nbsp;&nbsp;&nbsp;当为衰损减

&nbsp;&nbsp;&nbsp;&nbsp;婴愚为利养&nbsp;&nbsp;&nbsp;&nbsp;能害于净善

&nbsp;&nbsp;&nbsp;&nbsp;譬如多罗树&nbsp;&nbsp;&nbsp;&nbsp;斩则更不生


佛说此经已。诸比丘闻佛所说。欢喜奉行。

### （四）

如是我闻。一时佛在舍卫国祇树给孤独园。尔时众多比丘。食时已到。着衣持钵。入城乞食。时诸比丘闻释子象首比丘在于城内遇病命终。食讫回还。往至佛所。礼佛足已在一面坐。白佛言。世尊。我等比丘晨朝着衣持钵。入城乞食。闻象首比丘其命已终。唯愿世尊。为我解说象首比丘为生何处受何果报。佛告诸比丘。夫能增长三非法者。身坏命终。必堕地狱。云何名为三种非法。所谓增长悭贪愚痴嗔恚。今此比丘犯三非法。比丘当知。堕于地狱。尔时世尊。即说偈言。

&nbsp;&nbsp;&nbsp;&nbsp;若生不善心&nbsp;&nbsp;&nbsp;&nbsp;成就贪嗔痴

&nbsp;&nbsp;&nbsp;&nbsp;此身自作恶&nbsp;&nbsp;&nbsp;&nbsp;还复害于己

&nbsp;&nbsp;&nbsp;&nbsp;如芭蕉生实&nbsp;&nbsp;&nbsp;&nbsp;自害于其身

&nbsp;&nbsp;&nbsp;&nbsp;若无贪嗔痴&nbsp;&nbsp;&nbsp;&nbsp;是名为智慧

&nbsp;&nbsp;&nbsp;&nbsp;不害于己身&nbsp;&nbsp;&nbsp;&nbsp;是名胜丈夫

&nbsp;&nbsp;&nbsp;&nbsp;是以应除断&nbsp;&nbsp;&nbsp;&nbsp;贪嗔痴大患


时诸比丘闻佛所说。欢喜奉行。

### （五）

如是我闻。一时佛在舍卫国祇树给孤独园。尔时长老难陀着鲜净衣。执持好钵。意气憍慢。陵蔑余人。自贡高言。我是佛弟姨母之子。尔时众多比丘往至佛所。顶礼佛足在一面坐。白佛言。世尊。难陀比丘着鲜洁衣。手持净钵。称是佛弟。云是姨子。内自憍慢。陵蔑余人。佛闻语已。遣一比丘。往召难陀。时一比丘受佛敕已。往至其所。语难陀言。世尊唤汝。难陀闻已。即诣佛所。顶礼佛足在一面立。佛告难陀。汝实着鲜洁衣。手持好钵。称是佛弟姨母之子。憍慢于人。有是事不。难陀答言。实尔世尊。佛告难陀。汝今不应作如是事。汝今应当乐阿练若。处冢间树下。纳衣乞食。若是我弟姨母所生。应当修行如是等事。尔时世尊即说偈言。

&nbsp;&nbsp;&nbsp;&nbsp;我当云何见&nbsp;&nbsp;&nbsp;&nbsp;难陀乐苦行

&nbsp;&nbsp;&nbsp;&nbsp;如彼阿练若&nbsp;&nbsp;&nbsp;&nbsp;冢间坐乞食

&nbsp;&nbsp;&nbsp;&nbsp;山林闲静处&nbsp;&nbsp;&nbsp;&nbsp;舍欲而入定


佛说是偈已。诸比丘闻佛所说。欢喜奉行。

### （六）

如是我闻。一时佛在舍卫国祇树给孤独园。尔时尊者难陀往至佛所。顶礼佛足在一面坐。尔时世尊告诸比丘。善说法中。难陀比丘最为第一。容仪端正。豪姓之子。难陀比丘最为第一。能舍盛欲。难陀比丘最为第一。收摄诸根。饮食知量。于初后夜精勤修道。修念觉意。常现在前。难陀比丘最为第一。云何名难陀比丘能摄诸根。不着色声香味触法。是名难陀能摄诸根。云何名难陀比丘饮食知量。食以止饥。不为色力。为修梵行。裁自取足。如似脂车。又如治痈。不为色力。肥鲜端正。是名难陀饮食知量。云何名难陀比丘于初后夜。精勤修道。昼则经行。夜则坐禅。除阴盖心。于其初夜。洗足已讫。正身端坐。击念在前。入于禅定。讫于初夜。又于中夜。右胁着地。足足相累。系心在明。修念觉意。于后夜初。正身端坐。系念在前。而此难陀于初后夜。专心行道。等无有异。族姓子。难陀得最上念觉。难陀比丘捡心不散。正观东方。南西北方。亦复如是。捡心观察。不令错乱。苦受乐受。不苦不乐受。悉知缘起。知此诸受起灭久近。亦知诸想起灭因缘。亦知诸觉当住起灭因缘。令诸比丘当作是学。守摄诸根。饮食知量。初中后夜。精勤修习。修最上念觉。当如难陀。佛告诸比丘。我今教汝学难陀比丘所修之行。设有比丘所修之行。犹如难陀。我今亦当教汝等学。尔时世尊即说偈言。

&nbsp;&nbsp;&nbsp;&nbsp;若能善摄诸根者&nbsp;&nbsp;&nbsp;&nbsp;亦能系念节饮食

&nbsp;&nbsp;&nbsp;&nbsp;是则名为有智人&nbsp;&nbsp;&nbsp;&nbsp;善知心起之体相

&nbsp;&nbsp;&nbsp;&nbsp;难陀如是我所叹&nbsp;&nbsp;&nbsp;&nbsp;汝等应当如是学


佛说是已。诸比丘闻佛所说。欢喜奉行。

### （七）

如是我闻。一时佛在舍卫国祇树给孤独园。尔时有比丘名曰窒师。是佛姑子。恃佛故恒怀憍慢。不敬长老有德比丘。无有惭愧。每常多言。若诸比丘少有所说。便生嗔恚。时诸比丘见其如是。往诣佛所。合掌礼足在一面坐。白佛言。世尊。窒师比丘常生憍慢。自说我是佛姑之子。轻慢诸余长老比丘。恒多言说。若诸比丘少有所说。便生嗔忿。佛告诸比丘。汝等今者可往唤彼窒师比丘。诸比丘等受佛教已。往唤窒师。窒师受敕。即诣佛所。礼佛足已在一面立。如来尔时告窒师言。汝见诸长宿比丘。无恭敬心。无惭无愧。自多言说。若诸比丘少有所说。便生嗔忿。为实尔不。窒师白言。实尔世尊。佛告窒师。汝今若是我姑之子。应于宿德长老诸比丘。深生恭敬。有惭有愧。应自少语。闻他所说。宜应忍受。尔时世尊即说偈言。

&nbsp;&nbsp;&nbsp;&nbsp;恒应修善莫生嗔&nbsp;&nbsp;&nbsp;&nbsp;若生嗔恚名不善

&nbsp;&nbsp;&nbsp;&nbsp;窒师汝今于我所&nbsp;&nbsp;&nbsp;&nbsp;宜应断嗔及憍慢

&nbsp;&nbsp;&nbsp;&nbsp;习行诸善修梵行&nbsp;&nbsp;&nbsp;&nbsp;若如是者我庆悦


佛说是已。诸比丘闻佛所说。欢喜奉行。

### （八）

如是我闻。一时佛在舍卫国祇树给孤独园。尔时毗舍佉沙门般阇罗子于讲堂上。集诸比丘。而为说法。言辞圆满。所说无滞。能令大众。闻者悦豫。听之无厌。即得悟解。时诸比丘闻其所说。踊跃欢喜。至心听受。供养恭敬。捡心专意。听其说法。不为利养。及与名称。应义才辩。无有穷尽能令闻者忆持不忘。时会大众。皆如是听。有诸比丘往诣佛所。顶礼佛足在一面立。白佛言。世尊。毗舍佉比丘般阇罗子。在讲堂上为众说法。不为利养名称赞叹。应义辩才。无有穷尽。能令闻者忆持不忘佛告诸比丘汝可往唤彼毗舍佉般阇罗子。时诸比丘受教往唤毗舍佉。既受敕已。来诣佛所。顶礼佛足在一面立。佛问毗舍佉言。汝实集诸比丘为其说法。乃至令诸比丘。至心听受有是事不。答言实尔。佛赞之言。善哉善哉。毗舍佉。汝集诸比丘。在讲堂上。为其说法。又复不为利养名称。言辞圆满。闻者欢喜。至心信受。汝自今已后。常应如是说法饶益。汝诸比丘。若多若少。应行二事。一者应说法要。二者若无所说。应答默然不得论说诸余俗事。汝等今者。莫轻默然。而默然者。有大利益。尔时世尊。即说偈言。

&nbsp;&nbsp;&nbsp;&nbsp;若诸大众中&nbsp;&nbsp;&nbsp;&nbsp;愚智共聚集

&nbsp;&nbsp;&nbsp;&nbsp;若未有所说&nbsp;&nbsp;&nbsp;&nbsp;人则不别知

&nbsp;&nbsp;&nbsp;&nbsp;若有所显说&nbsp;&nbsp;&nbsp;&nbsp;然后乃别知

&nbsp;&nbsp;&nbsp;&nbsp;是故汝今者&nbsp;&nbsp;&nbsp;&nbsp;常应说法要

&nbsp;&nbsp;&nbsp;&nbsp;炽然于法炬&nbsp;&nbsp;&nbsp;&nbsp;竖立仙圣幢

&nbsp;&nbsp;&nbsp;&nbsp;诸阿罗汉等&nbsp;&nbsp;&nbsp;&nbsp;咸妙法为幢

&nbsp;&nbsp;&nbsp;&nbsp;诸仙胜人等&nbsp;&nbsp;&nbsp;&nbsp;以善语为幢


佛说是已。诸比丘等闻佛所说。欢喜奉行。

### （九）

如是我闻。一时佛在舍卫国祇树给孤独园。当于尔时。有众多比丘集讲堂中。各作衣服。时有一年少比丘。出家未久新受具戒在僧中坐。不作僧衣。时诸比丘作衣已讫。往至佛所。顶礼佛足。在一面坐。诸比丘白佛言。世尊。我等比丘。在讲堂中。裁作衣服。此年少比丘在僧中坐。不为众僧造作衣服。佛告年少比丘言。汝实不佐众僧而作衣耶。比丘白佛言。世尊。我随力所能。亦为僧作。尔时世尊知彼比丘心之所念。告诸比丘。汝等勿嫌年少比丘无所作也。彼比丘者。所作已办。得阿罗汉。诸漏已尽。舍于重担。获于正智。心得解脱。尔时世尊即说偈言。

&nbsp;&nbsp;&nbsp;&nbsp;我涅槃法&nbsp;&nbsp;&nbsp;&nbsp;终不为彼

&nbsp;&nbsp;&nbsp;&nbsp;懈怠无智&nbsp;&nbsp;&nbsp;&nbsp;之所获得

&nbsp;&nbsp;&nbsp;&nbsp;犹如良马&nbsp;&nbsp;&nbsp;&nbsp;上大丈夫

&nbsp;&nbsp;&nbsp;&nbsp;断除爱结&nbsp;&nbsp;&nbsp;&nbsp;尽诸烦恼

&nbsp;&nbsp;&nbsp;&nbsp;除祛四取&nbsp;&nbsp;&nbsp;&nbsp;获于寂灭

&nbsp;&nbsp;&nbsp;&nbsp;能坏魔军&nbsp;&nbsp;&nbsp;&nbsp;住最后身


佛说是已。诸比丘闻佛所说。欢喜奉行。

### （一○）

如是我闻。一时佛在舍卫国祇树给孤独园。时有一比丘。名曰长老。独止一房。赞叹独住。时诸比丘往诣佛所。顶礼佛足。在一面坐。白佛言。世尊。此长老比丘赞叹独住独行独坐。佛告比丘。汝可唤彼长老比丘。时一比丘往至其所。语长老言。世尊唤汝。长老比丘。受教敕已。来诣佛所。顶礼佛足。在一面立。佛告长老。汝实独住。赞叹独坐行法耶。长老白佛言。实尔世尊。佛复告言。汝今云何乐于独住赞叹独住。长老白佛言。世尊。我实独入聚落。独出独坐。佛复告言。更有独住。胜汝独住何等是耶。欲本干竭。来欲不起。现欲不生。是名婆罗门。无我我所。断于疑结。远离诸入。灭于烦恼。尔时世尊即说偈言。

&nbsp;&nbsp;&nbsp;&nbsp;一切世间&nbsp;&nbsp;&nbsp;&nbsp;我悉知之

&nbsp;&nbsp;&nbsp;&nbsp;舍弃一切&nbsp;&nbsp;&nbsp;&nbsp;尽诸爱结

&nbsp;&nbsp;&nbsp;&nbsp;如此胜法&nbsp;&nbsp;&nbsp;&nbsp;名为独住


佛说是已。诸比丘闻佛所说欢喜奉行。

### （一一）

如是我闻。一时佛在舍卫国祇树给孤独园。尔时长老僧钳从骄萨罗国。游行至舍卫国。到祇树给孤独园。尔时本二知僧钳。来至舍卫国。着衣服璎珞种种庄严。携将其子至僧钳房。时尊者僧钳露地经行。到尊者所。而语之言。我子稚小。不能自活。故来相见尊者。虽与相见。不共其语。第二第三。亦作是说。尊者僧钳虽复相对。了不顾视。亦不与语。本二即言。我来见尔。不共我语。此是尔子。尔自养活。着经行道头。弃之而去。远住遥看。尔时尊者亦复不共子语。本二复自思念。今此沙门善得解脱。能断爱结。彼仙所断。尽以获得。不满所愿。还来取儿。负还向家。尔时世尊以净天耳过于人耳。具闻僧钳本二所说。尔时世尊即说偈言。

&nbsp;&nbsp;&nbsp;&nbsp;见来亦不喜&nbsp;&nbsp;&nbsp;&nbsp;见去亦不忧

&nbsp;&nbsp;&nbsp;&nbsp;舍除爱欲者&nbsp;&nbsp;&nbsp;&nbsp;最上婆罗门

&nbsp;&nbsp;&nbsp;&nbsp;来时既不喜&nbsp;&nbsp;&nbsp;&nbsp;去时亦不忧

&nbsp;&nbsp;&nbsp;&nbsp;离垢清净行&nbsp;&nbsp;&nbsp;&nbsp;名智婆罗门


说是偈已。诸比丘闻佛所说。欢喜奉行。

&nbsp;&nbsp;&nbsp;&nbsp;善生及恶色&nbsp;&nbsp;&nbsp;&nbsp;提婆并象首

&nbsp;&nbsp;&nbsp;&nbsp;二难陀、窒师&nbsp;&nbsp;&nbsp;&nbsp;般阇罗少年

&nbsp;&nbsp;&nbsp;&nbsp;长老并僧钳

### （一二）

如是我闻。一时佛住王舍城仙人山中。时尊者阿难处于闲静。默自思惟。世尊昔来说三种香。所谓根茎华香。一切诸香。不出此三。然三种香。顺风则闻。逆风不闻。尊者阿难思惟是已。即从坐起。往至佛所。礼佛足毕在一面立。白佛言。世尊。我于向者独处闲静。默自思惟。世尊所说。根茎华等三种之香。众香中上。然其香气。顺风则闻。逆则不闻。世尊。颇复有香逆风顺风皆能闻不。佛告阿难。如是如是。世有好香。顺逆皆闻。何者是耶。若聚落城邑。若男若女。修治不杀不盗。不淫不妄语不饮酒。若诸天及得天眼者。尽皆称叹。彼城邑聚落若男若女持五戒者。如是戒香。顺逆皆闻。尔时世尊即说偈言。

&nbsp;&nbsp;&nbsp;&nbsp;若栴檀沉水&nbsp;&nbsp;&nbsp;&nbsp;根茎及花叶

&nbsp;&nbsp;&nbsp;&nbsp;此香顺风闻&nbsp;&nbsp;&nbsp;&nbsp;逆风无闻者

&nbsp;&nbsp;&nbsp;&nbsp;持戒香丈夫&nbsp;&nbsp;&nbsp;&nbsp;芳馨遍世界

&nbsp;&nbsp;&nbsp;&nbsp;名闻满十方&nbsp;&nbsp;&nbsp;&nbsp;逆顺悉闻之

&nbsp;&nbsp;&nbsp;&nbsp;栴檀及沉水&nbsp;&nbsp;&nbsp;&nbsp;优钵罗拔师

&nbsp;&nbsp;&nbsp;&nbsp;如此香微劣&nbsp;&nbsp;&nbsp;&nbsp;不如持戒香

&nbsp;&nbsp;&nbsp;&nbsp;如是种种香&nbsp;&nbsp;&nbsp;&nbsp;所闻处不远

&nbsp;&nbsp;&nbsp;&nbsp;戒香闻十方&nbsp;&nbsp;&nbsp;&nbsp;殊胜诸天香

&nbsp;&nbsp;&nbsp;&nbsp;如此清净戒&nbsp;&nbsp;&nbsp;&nbsp;不放逸为本

&nbsp;&nbsp;&nbsp;&nbsp;安住无漏法&nbsp;&nbsp;&nbsp;&nbsp;正智得解脱

&nbsp;&nbsp;&nbsp;&nbsp;众魔虽欲求&nbsp;&nbsp;&nbsp;&nbsp;莫知其方所

&nbsp;&nbsp;&nbsp;&nbsp;是名安隐道&nbsp;&nbsp;&nbsp;&nbsp;此道最清净

&nbsp;&nbsp;&nbsp;&nbsp;永离于诸向&nbsp;&nbsp;&nbsp;&nbsp;舍弃于众趣


说是偈已。诸比丘闻佛所说。欢喜奉行。

### （一三）

如是我闻。一时佛游摩竭提国。与千比丘俱。先是婆罗门耆旧有德。获阿罗汉。诸漏已尽。尽诸有结。所作已办。舍于重担。逮得己利。如来往至善住天寺祠祀林中。频婆娑罗王。闻佛到彼祠祀林间。时频婆娑罗王即将骑队。有万八千辇舆车乘万有二千。婆罗门居士数千亿万。前后围绕往诣佛所。至佛所已。舍象马车。释其容饰。往至佛所。长跪合掌。白佛言。世尊。我是摩竭提王频婆娑罗。三自称说。佛言。如是如是。摩竭提王频婆娑罗。时频婆娑罗礼佛足已。在一面坐。摩竭提国。诸婆罗门。及以长者礼佛足已。各前就坐。时此坐中。或有举手。或默然坐。尔时优楼频螺迦葉。坐于佛所。摩竭提人。咸生疑惑。而作是念。为佛是师。为优楼迦葉是师耶。尔时世尊知摩竭提人深心所念。即以偈问迦葉曰。

&nbsp;&nbsp;&nbsp;&nbsp;汝于优楼所&nbsp;&nbsp;&nbsp;&nbsp;久修事火法

&nbsp;&nbsp;&nbsp;&nbsp;今以何因缘&nbsp;&nbsp;&nbsp;&nbsp;卒得离斯业


优楼频螺迦葉以偈答曰。

&nbsp;&nbsp;&nbsp;&nbsp;我先事火时&nbsp;&nbsp;&nbsp;&nbsp;贪嗜于美味

&nbsp;&nbsp;&nbsp;&nbsp;及以五欲色&nbsp;&nbsp;&nbsp;&nbsp;此皆是垢秽

&nbsp;&nbsp;&nbsp;&nbsp;以是故弃舍&nbsp;&nbsp;&nbsp;&nbsp;事火祠火法


尔时世尊复说偈言。

&nbsp;&nbsp;&nbsp;&nbsp;我知汝不乐&nbsp;&nbsp;&nbsp;&nbsp;五欲及色味

&nbsp;&nbsp;&nbsp;&nbsp;汝今所信乐&nbsp;&nbsp;&nbsp;&nbsp;当为人天说


尊者优楼频螺迦葉复说偈言。

&nbsp;&nbsp;&nbsp;&nbsp;我先甚愚痴&nbsp;&nbsp;&nbsp;&nbsp;不识至真法

&nbsp;&nbsp;&nbsp;&nbsp;祠祀火苦行&nbsp;&nbsp;&nbsp;&nbsp;谓为解脱因

&nbsp;&nbsp;&nbsp;&nbsp;譬如生盲者&nbsp;&nbsp;&nbsp;&nbsp;不见解脱道

&nbsp;&nbsp;&nbsp;&nbsp;今遇大人龙&nbsp;&nbsp;&nbsp;&nbsp;示我正见法

&nbsp;&nbsp;&nbsp;&nbsp;今日始睹见&nbsp;&nbsp;&nbsp;&nbsp;无为正真迹

&nbsp;&nbsp;&nbsp;&nbsp;利益于一切&nbsp;&nbsp;&nbsp;&nbsp;调御令解脱

&nbsp;&nbsp;&nbsp;&nbsp;佛出现于世&nbsp;&nbsp;&nbsp;&nbsp;开示于真谛

&nbsp;&nbsp;&nbsp;&nbsp;令诸含生类&nbsp;&nbsp;&nbsp;&nbsp;咸得睹慧光


尔时世尊复说偈言。

&nbsp;&nbsp;&nbsp;&nbsp;汝今为善来&nbsp;&nbsp;&nbsp;&nbsp;所求事已得

&nbsp;&nbsp;&nbsp;&nbsp;汝有善思力&nbsp;&nbsp;&nbsp;&nbsp;能别最胜法

&nbsp;&nbsp;&nbsp;&nbsp;汝今应观察&nbsp;&nbsp;&nbsp;&nbsp;大众之深心

&nbsp;&nbsp;&nbsp;&nbsp;为其现神变&nbsp;&nbsp;&nbsp;&nbsp;使彼生敬信


尊者优楼频螺迦葉即时入定。起诸神通。身升虚空。坐卧经行。即于东方。行住坐卧。现四威仪。身上出水。身下出火。身下出水。身上出火。入火光三昧。出种种色光。于其东方。现其神变。南西北方。亦复如是。现神足已。在佛前住。顶礼佛足。合掌而言。大圣世尊是我之师。我于今者是佛之子。佛言。如是如是。汝从我学。是我弟子。佛复命言。还就汝坐。时摩竭提频婆娑罗王。闻佛所说。欢喜奉行。

### （一四）

如是我闻。一时佛在王舍城迦兰陀竹林。尔时有陀骠比丘。力士之子。世尊于时敕陀骠比丘。料理僧事。陀骠比丘奉命典知。后于一时有一比丘。名弥多求。于众僧次应当受请。陀骠尔时即依僧次。遣弥多求比丘。应请诣彼值彼设供饮食粗涩。如是再三。私自惆怅。生大苦恼。向其姊妹弥多罗比丘尼说。陀骠所差因缘。每得粗涩。苦恼于我。即语弥多罗比丘尼言。姊妹。陀骠比丘三以恶食。苦恼于我。而汝今者。宁不为我设诸方便报彼怨耶。弥多罗比丘尼言。我当云何能得相佐。弥多求比丘言。为汝计者。汝往佛所言。陀骠比丘先于我所作非梵行。我当证言。实尔实尔。弥多罗比丘尼言。我当云何于净戒人而作毁谤。弥多求言。姊妹。汝若不能为我作此事者。我自今后。更复不能与汝言语。比丘尼言。汝意必尔我当从汝。弥多求比丘言。姊妹。我今先去。汝可后来。弥多比丘往至佛所。礼佛足已。在一面坐。弥多罗比丘尼复诣佛所。礼佛足已。在一面立。白佛言。世尊。云何陀骠力士子。乃于我所。作非梵行。弥多求比丘言。实尔世尊。时陀骠比丘在大众中。佛告陀骠比丘言。闻是语不。尔时陀骠比丘白佛言。世尊。佛自知我。佛告陀骠。汝今不应作如是语。若作是事汝当言忆。若不作者当言不忆。即白佛言。世尊。我实不忆有如此事。时罗睺罗白佛言。世尊。此陀骠比丘共弥多罗比丘尼。作非梵行。弥多求比丘证言我见。陀骠比丘于弥多罗比丘尼所。作非梵行。陀骠比丘欲何所道。佛告罗睺罗。若彼弥多罗比丘尼诬谤于汝言。罗睺罗今于我所作非梵行。弥多求比丘。亦复证言。我实见罗睺罗于彼弥多罗比丘尼所作非梵行。汝何所道。罗睺罗白佛言。世尊。我若被诬。唯言婆伽婆自证知我。佛告罗睺罗。汝尚知尔。况彼清净无有所犯。而当不知作如是语。佛告诸比丘。汝等可为陀骠比丘作忆念羯磨。弥多罗比丘尼以自言故。为作灭摈。尔时诸比丘受佛敕已。于弥多求比丘。苦切捡挍。语弥多求比丘言。陀骠比丘共弥多罗比丘尼。作非梵行。为何处见。为独见耶。为共人见。如是责问。弥多求比丘不能得对。方言诬谤。陀骠比丘先于僧次。差我受请。三得粗食。我今实以贪嗔痴故。而生此谤。尔时世尊出于静室。在众僧前敷座而坐。诸比丘等白佛言。世尊。已为陀骠比丘作忆念羯磨。复为祢多罗比丘尼。作灭摈竟已。为问弥多求知其虚谤。尔时世尊即说偈言。

&nbsp;&nbsp;&nbsp;&nbsp;若成就一切&nbsp;&nbsp;&nbsp;&nbsp;所谓虚妄语

&nbsp;&nbsp;&nbsp;&nbsp;则为弃后世&nbsp;&nbsp;&nbsp;&nbsp;无恶而不造

&nbsp;&nbsp;&nbsp;&nbsp;宁当以此身&nbsp;&nbsp;&nbsp;&nbsp;吞食热铁丸

&nbsp;&nbsp;&nbsp;&nbsp;不以破戒身&nbsp;&nbsp;&nbsp;&nbsp;而受净信施


佛说是已。诸比丘闻佛所说。欢喜奉行。

### （一五）

如是我闻。一时佛在王舍城迦兰陀竹林。尔时陀骠比丘往诣佛所。于大众中。顶礼佛足。白佛言。世尊。我于今者欲入涅槃。唯愿世尊。听我灭度。如是三请。佛告陀骠。汝入涅槃。我不遮汝。时陀骠比丘于如来前。作十八种变。踊身虚空。即于东方。现四威仪。青黄赤白。种种色像。或现为水。或现火聚。身上出水。身下出火。身上出火。身下出水。或现大身。满虚空中。或复现小。履水如地。履地如水。南西北方。亦复如是。作是事已。即于空中。入火光三昧。火炎炽然。如大火聚。即入涅槃。无有遗烬。犹如酥油一时融尽。尔时世尊即说偈言。

&nbsp;&nbsp;&nbsp;&nbsp;譬如热铁&nbsp;&nbsp;&nbsp;&nbsp;椎打星流

&nbsp;&nbsp;&nbsp;&nbsp;散已寻灭&nbsp;&nbsp;&nbsp;&nbsp;莫知所至

&nbsp;&nbsp;&nbsp;&nbsp;得正解脱&nbsp;&nbsp;&nbsp;&nbsp;亦复如是

&nbsp;&nbsp;&nbsp;&nbsp;已出烦恼&nbsp;&nbsp;&nbsp;&nbsp;诸欲淤泥

&nbsp;&nbsp;&nbsp;&nbsp;莫能知彼&nbsp;&nbsp;&nbsp;&nbsp;所趣方所


佛说是已。诸比丘闻佛所说。欢喜奉行。

### （一六）<a name="16"></a>

[南传中部 第86经 鸯掘摩经](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E4%B8%AD%E9%83%A8/086%20%E9%B8%AF%E6%8E%98%E6%91%A9%E7%BB%8F.md)

[增一阿含三一、六](https://github.com/gwsice/buddhism/blob/master/%E6%97%A9%E6%9C%9F/%E5%A2%9E%E4%B8%80%E9%98%BF%E5%90%AB%E7%BB%8F/31.md#6)

如是我闻。一时佛游化摩竭陀国桃河树林。见放牧人。称此林中有鸯掘魔罗贼。或伤害人。佛告牧人言。彼贼或能不见伤害。即便前进。复见牧人。亦作是语。佛如前答。至于再三。佛故答言。彼恶人者。或不见害。佛到林中。鸯掘魔罗遥见佛来。左手持鞘。右手拔刀。腾跃而来。彼虽奔走。如来徐步。不能得及。鸯掘魔罗极走力尽。而语佛言。住住沙门。佛语之言。我今常住汝自不住。鸯掘魔罗即说偈言。

&nbsp;&nbsp;&nbsp;&nbsp;沙门行不止&nbsp;&nbsp;&nbsp;&nbsp;自言我常住

&nbsp;&nbsp;&nbsp;&nbsp;我今实自住&nbsp;&nbsp;&nbsp;&nbsp;今言我不住

&nbsp;&nbsp;&nbsp;&nbsp;云何尔言住&nbsp;&nbsp;&nbsp;&nbsp;道我行不住


尔时世尊即说偈言。

&nbsp;&nbsp;&nbsp;&nbsp;我于诸众生&nbsp;&nbsp;&nbsp;&nbsp;久舍刀杖害

&nbsp;&nbsp;&nbsp;&nbsp;汝恼乱众生&nbsp;&nbsp;&nbsp;&nbsp;不舍是恶业

&nbsp;&nbsp;&nbsp;&nbsp;是故我言住&nbsp;&nbsp;&nbsp;&nbsp;汝名为不住

&nbsp;&nbsp;&nbsp;&nbsp;我于有形类&nbsp;&nbsp;&nbsp;&nbsp;舍诸毒恶害

&nbsp;&nbsp;&nbsp;&nbsp;汝不止恶业&nbsp;&nbsp;&nbsp;&nbsp;常作不善业

&nbsp;&nbsp;&nbsp;&nbsp;是故我言住&nbsp;&nbsp;&nbsp;&nbsp;汝名为不住

&nbsp;&nbsp;&nbsp;&nbsp;我于诸有命&nbsp;&nbsp;&nbsp;&nbsp;舍除众恼害

&nbsp;&nbsp;&nbsp;&nbsp;汝害有生命&nbsp;&nbsp;&nbsp;&nbsp;未除黑闇业

&nbsp;&nbsp;&nbsp;&nbsp;以是我言住&nbsp;&nbsp;&nbsp;&nbsp;汝名为不住

&nbsp;&nbsp;&nbsp;&nbsp;我乐于己法&nbsp;&nbsp;&nbsp;&nbsp;摄心不放逸

&nbsp;&nbsp;&nbsp;&nbsp;汝不见四部&nbsp;&nbsp;&nbsp;&nbsp;一切所不住

&nbsp;&nbsp;&nbsp;&nbsp;是名我实住&nbsp;&nbsp;&nbsp;&nbsp;汝名为不住


鸯掘魔罗复说偈。

&nbsp;&nbsp;&nbsp;&nbsp;我久处旷野&nbsp;&nbsp;&nbsp;&nbsp;未见如此人

&nbsp;&nbsp;&nbsp;&nbsp;婆伽婆来此&nbsp;&nbsp;&nbsp;&nbsp;示我以善法

&nbsp;&nbsp;&nbsp;&nbsp;我久修恶业&nbsp;&nbsp;&nbsp;&nbsp;今日悉舍离

&nbsp;&nbsp;&nbsp;&nbsp;我今听汝说&nbsp;&nbsp;&nbsp;&nbsp;顺法断诸恶

&nbsp;&nbsp;&nbsp;&nbsp;以刀内鞘中&nbsp;&nbsp;&nbsp;&nbsp;投弃于深坑

&nbsp;&nbsp;&nbsp;&nbsp;即便稽首礼&nbsp;&nbsp;&nbsp;&nbsp;归命于世尊

&nbsp;&nbsp;&nbsp;&nbsp;信心甚猛利&nbsp;&nbsp;&nbsp;&nbsp;发意求出家

&nbsp;&nbsp;&nbsp;&nbsp;佛起大悲心&nbsp;&nbsp;&nbsp;&nbsp;饶益诸世间

&nbsp;&nbsp;&nbsp;&nbsp;寻言汝善来&nbsp;&nbsp;&nbsp;&nbsp;便得成沙门


尔时鸯掘魔罗族姓子。须发自落。被服法衣。已得出家。处于空静。心无放逸。专精行道。勤修精进。以能专精。摄心正念。修无上梵行。尽诸苦际。于现法中。自身取证明知。己法自知。我生已尽。梵所已立。所作已办。不受后有。尔时尊者无害已成罗汉。得解脱乐。即说偈言。

&nbsp;&nbsp;&nbsp;&nbsp;我今字无害&nbsp;&nbsp;&nbsp;&nbsp;后为大残害

&nbsp;&nbsp;&nbsp;&nbsp;我今名有实&nbsp;&nbsp;&nbsp;&nbsp;真实是无害

&nbsp;&nbsp;&nbsp;&nbsp;我今身离害&nbsp;&nbsp;&nbsp;&nbsp;口意亦复然

&nbsp;&nbsp;&nbsp;&nbsp;终不害于他&nbsp;&nbsp;&nbsp;&nbsp;是真名无害

&nbsp;&nbsp;&nbsp;&nbsp;我本血涂身&nbsp;&nbsp;&nbsp;&nbsp;故名鸯掘摩

&nbsp;&nbsp;&nbsp;&nbsp;为大驶流[漂\*寸]&nbsp;&nbsp;&nbsp;&nbsp;是故归依佛

&nbsp;&nbsp;&nbsp;&nbsp;归依得具戒&nbsp;&nbsp;&nbsp;&nbsp;即逮得三明

&nbsp;&nbsp;&nbsp;&nbsp;具知佛教法&nbsp;&nbsp;&nbsp;&nbsp;遵奉而修行

&nbsp;&nbsp;&nbsp;&nbsp;世间调御者&nbsp;&nbsp;&nbsp;&nbsp;治以刀杖捶

&nbsp;&nbsp;&nbsp;&nbsp;铁钩及鞭辔&nbsp;&nbsp;&nbsp;&nbsp;种种诸楚挞

&nbsp;&nbsp;&nbsp;&nbsp;世尊大调御&nbsp;&nbsp;&nbsp;&nbsp;舍离诸恶法

&nbsp;&nbsp;&nbsp;&nbsp;去离刀杖捶&nbsp;&nbsp;&nbsp;&nbsp;真是正调御

&nbsp;&nbsp;&nbsp;&nbsp;渡水须桥船&nbsp;&nbsp;&nbsp;&nbsp;直箭须用火

&nbsp;&nbsp;&nbsp;&nbsp;匠由斤斧正&nbsp;&nbsp;&nbsp;&nbsp;智以慧自调

&nbsp;&nbsp;&nbsp;&nbsp;若人先造恶&nbsp;&nbsp;&nbsp;&nbsp;后止不复作

&nbsp;&nbsp;&nbsp;&nbsp;是照于世间&nbsp;&nbsp;&nbsp;&nbsp;如月云翳消

&nbsp;&nbsp;&nbsp;&nbsp;若人先放逸&nbsp;&nbsp;&nbsp;&nbsp;后止不放逸

&nbsp;&nbsp;&nbsp;&nbsp;正念离棘毒&nbsp;&nbsp;&nbsp;&nbsp;专心度彼岸

&nbsp;&nbsp;&nbsp;&nbsp;作恶业已讫&nbsp;&nbsp;&nbsp;&nbsp;必应堕恶趣

&nbsp;&nbsp;&nbsp;&nbsp;蒙佛除我罪&nbsp;&nbsp;&nbsp;&nbsp;得免于恶业

&nbsp;&nbsp;&nbsp;&nbsp;诸人得我说&nbsp;&nbsp;&nbsp;&nbsp;皆除怨结心

&nbsp;&nbsp;&nbsp;&nbsp;当以忍净眼&nbsp;&nbsp;&nbsp;&nbsp;佛说无诤胜


### （一七）

如是我闻。一时佛在王舍城迦兰陀竹林中。尔时有一比丘。天未明晓。往趣河边。襞叠衣服。安着一处。入河洗浴。露形出水。于河岸上。晞干其身。有天放光照彼河岸。语比丘言。汝出家未久。盛壮好发。何不受五欲乐。非时出家。比丘答言。我今出家。正是其时。获于非时。天语沙门。云何出家是时。获于非时。沙门答言。佛世尊说五欲是时。佛法是非时。五欲之乐。受味甚少。其患滋多。忧恼所集。我佛法中。现身受证。无诸热恼。诸有所作。不观时日。种少微缘。获大果报。天复问言。佛云何说五欲是时。云何佛法名为非时。比丘答言。我既年稚。出家未久。学日又浅。岂曰能宣如来至真广大深义。婆伽婆今者在近迦兰陀竹林。尔可自往问其疑惑。天答之言。今佛侍从大威德天。盈集左右。如我弱劣。不能得见。汝今为我往白世尊。如来慈矜若垂听许。我当诣彼咨启所疑。比丘答言。汝若能往。往我当为汝启白世尊。天复答言。我随汝往诣世尊所。尔时比丘往诣佛所。顶礼佛足在一面立。具以天问而白世尊。尔时世尊即说偈言。

&nbsp;&nbsp;&nbsp;&nbsp;名色中生相&nbsp;&nbsp;&nbsp;&nbsp;谓为真实有

&nbsp;&nbsp;&nbsp;&nbsp;当知如斯人&nbsp;&nbsp;&nbsp;&nbsp;是名属死径

&nbsp;&nbsp;&nbsp;&nbsp;若识于名色&nbsp;&nbsp;&nbsp;&nbsp;本空无有性

&nbsp;&nbsp;&nbsp;&nbsp;是名尊敬佛&nbsp;&nbsp;&nbsp;&nbsp;永离于诸趣


佛问天曰。汝解已未。天即答言。未解世尊。佛复说偈言。

&nbsp;&nbsp;&nbsp;&nbsp;胜慢及等慢&nbsp;&nbsp;&nbsp;&nbsp;并及不如慢

&nbsp;&nbsp;&nbsp;&nbsp;有此三慢者&nbsp;&nbsp;&nbsp;&nbsp;是可有诤论

&nbsp;&nbsp;&nbsp;&nbsp;灭除此三慢&nbsp;&nbsp;&nbsp;&nbsp;是名不动想


佛告天曰。汝解已未。天答佛言。未解世尊。佛复说偈言。

&nbsp;&nbsp;&nbsp;&nbsp;断爱及名色&nbsp;&nbsp;&nbsp;&nbsp;灭除三种慢

&nbsp;&nbsp;&nbsp;&nbsp;不触于诸欲&nbsp;&nbsp;&nbsp;&nbsp;灭除于嗔恚

&nbsp;&nbsp;&nbsp;&nbsp;拔除诸毒根&nbsp;&nbsp;&nbsp;&nbsp;诸想愿欲尽

&nbsp;&nbsp;&nbsp;&nbsp;若能如是者&nbsp;&nbsp;&nbsp;&nbsp;得度生死海


天白佛言。我今已解。诸比丘闻佛所说。欢喜奉行。

### （一八）<a name="18"></a>

[南传中部 第23经 蚁蛭经](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E4%B8%AD%E9%83%A8/023%20%E8%9A%81%E5%9E%A4%E7%BB%8F.md)

[杂阿含经 1079](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/38.md#1079)

[增壹阿含经 三三](https://github.com/gwsice/buddhism/blob/master/%E6%97%A9%E6%9C%9F/%E5%A2%9E%E4%B8%80%E9%98%BF%E5%90%AB%E7%BB%8F/33.md#9)

如是我闻。一时佛在王舍城迦兰陀竹林。尔时有一比丘。于清晨朝往趣河边。脱衣洗浴。还出岸上。晞干其身。有天放光照于河岸。问比丘言。比丘。此是巢窟。夜则烟出。昼则火燃。有婆罗门见是事已。破彼巢窟。并掘其地。时有智人。语婆罗门言。以刀掘地。见有一龟。婆罗门言。取是龟来。复语掘地。见一蝮蛇。语令捉取。复语掘地。见一肉段。语令挽取。复语掘地。见一刀舍。婆罗门言。此是刀舍。语令掘取。复语掘地。见楞只芒毒虫。语令掘取。复语掘地。见有二道。复语掘出。语更掘地。见有石娶。语令出石。复语掘地。见有一龙。婆罗门言。莫恼于龙。即跪彼龙天。语比丘言。莫忘我语。可以问佛。佛有所说。至心忆持。所以者何。我不见若天若魔若梵有能分别者。除佛及以声闻弟子比丘。无能得解如是问者。尔时比丘往至佛所。顶礼佛足。在一面立。所闻天语。具向佛说。世尊云何巢窟。夜则烟出。昼则火然。谁是婆罗门。谁是智人。云何是刀。云何是掘。云何为龟。云何蝮蛇。云何肉段。云何刀舍。云何楞只芒毒虫。云何二道。云何石聚。云何名龙。佛告比丘。谛听谛听。当为汝说。巢窟者。所谓是身。受于父母精气。四大和合。衣食长养。乃得成身。而此身者。会至散败膖胀虫烂。乃至碎坏。夜烟出者。种种觉观。昼火然者。从身口业。广有所作。婆罗门者。即是如来。有智人者。即诸声闻。刀喻智慧。掘地者。喻于精进。龟者喻于五盖。蝮蛇者。喻嗔恼害。肉段者。喻悭。贪嫉妒。刀舍者。喻五欲。楞只芒毒虫。喻如愚痴。二道者。喻于疑。诸石聚者。喻于我慢。龙者喻于罗汉尽诸有结。尔时世尊即说偈言。

&nbsp;&nbsp;&nbsp;&nbsp;巢窟名为身&nbsp;&nbsp;&nbsp;&nbsp;觉观如彼烟

&nbsp;&nbsp;&nbsp;&nbsp;造作如火然&nbsp;&nbsp;&nbsp;&nbsp;婆罗门如佛

&nbsp;&nbsp;&nbsp;&nbsp;智人是声闻&nbsp;&nbsp;&nbsp;&nbsp;刀即是智慧

&nbsp;&nbsp;&nbsp;&nbsp;掘地喻精进&nbsp;&nbsp;&nbsp;&nbsp;五盖犹如龟

&nbsp;&nbsp;&nbsp;&nbsp;嗔恚如蝮蛇&nbsp;&nbsp;&nbsp;&nbsp;贪嫉如肉段

&nbsp;&nbsp;&nbsp;&nbsp;五欲如刀舍&nbsp;&nbsp;&nbsp;&nbsp;愚痴如楞只

&nbsp;&nbsp;&nbsp;&nbsp;疑者如二道&nbsp;&nbsp;&nbsp;&nbsp;我见如石聚

&nbsp;&nbsp;&nbsp;&nbsp;汝今莫恼龙&nbsp;&nbsp;&nbsp;&nbsp;龙是真罗汉

&nbsp;&nbsp;&nbsp;&nbsp;善答问难者&nbsp;&nbsp;&nbsp;&nbsp;唯有佛世尊


佛说是已。诸比丘闻佛所说。欢喜奉行。

### （一九）

如是我闻。一时佛在波罗奈国仙人鹿野苑中。尔时世尊着衣持钵。入波罗奈城。见一比丘。身意不定。诸根散乱。时彼比丘遥见佛已。低头惭愧。佛乞食已。洗足入僧坊中。出于静室坐僧众中。语诸比丘言。我于今朝见一比丘不摄诸根。时彼比丘遥见我已。有惭愧色。低头捡情。为是谁耶。时彼比丘即于坐起。以郁多罗僧。着右肩上。叉手合掌。白佛言。世尊。心意不定诸根散者。即我身是也。佛言。善哉比丘。见我乃能捡情摄意。见诸比丘比丘尼优婆塞优婆夷。亦当如是捡情摄意。如似见我。汝能如是。于长夜中安乐利益。有一比丘即于佛前。而说偈言。

&nbsp;&nbsp;&nbsp;&nbsp;比丘乞食入聚落&nbsp;&nbsp;&nbsp;&nbsp;心意纵乱不暂定

&nbsp;&nbsp;&nbsp;&nbsp;见佛精进摄诸根&nbsp;&nbsp;&nbsp;&nbsp;是故佛称为善哉


### （二○）

如是我闻。一时佛在波罗奈国古仙人住处鹿野苑中。尔时世尊时到着衣持钵。入城乞食。有一比丘。在天祠边。心念恶觉。嗜欲在心。时佛世尊语比丘言。比丘比丘。汝种苦子。极为鄙秽。诸根恶漏。有漏汁处。必有蝇集。尔时比丘闻佛所说。知佛世尊识其心念。生大怖畏。身毛皆竖。疾疾而去。佛乞食还。食已洗足。还僧坊中。入静房坐。从静房出在众僧前敷座而坐。佛告诸比丘。我今入城乞食。见一比丘。在天祠边。心念恶觉。嗜欲在心。我即语言。比丘比丘。汝种苦子。极为鄙秽。诸根恶漏。有漏汁处。必有蝇集。是时比丘闻佛所说。生大惊怖。身毛皆竖。疾疾而去。佛说是已。有一比丘。从坐而起。叉手合掌。白佛言。世尊。云何名种苦子。云何名为鄙秽。云何名为恶漏。云何名为蝇集。佛言。谛听谛听。当为汝说。嗔恚嫌害。名种苦子。纵心五欲。名为鄙秽。由六触入。不摄戒行。名为恶漏。烦恼止住。能起无明憍慢。无惭无愧。起诸结使。所谓蝇集。尔时世尊即说偈言。

&nbsp;&nbsp;&nbsp;&nbsp;若有不摄诸根者&nbsp;&nbsp;&nbsp;&nbsp;增长欲爱种苦子

&nbsp;&nbsp;&nbsp;&nbsp;作诸鄙秽常流出&nbsp;&nbsp;&nbsp;&nbsp;亲近欲觉恼害觉

&nbsp;&nbsp;&nbsp;&nbsp;若在聚落空闲处&nbsp;&nbsp;&nbsp;&nbsp;心终无有暂乐时

&nbsp;&nbsp;&nbsp;&nbsp;若于己身修正定&nbsp;&nbsp;&nbsp;&nbsp;修集诸通得三明

&nbsp;&nbsp;&nbsp;&nbsp;彼得快乐安隐眠&nbsp;&nbsp;&nbsp;&nbsp;能灭觉蝇使无余

&nbsp;&nbsp;&nbsp;&nbsp;能修得行住健处&nbsp;&nbsp;&nbsp;&nbsp;履行圣迹到善方

&nbsp;&nbsp;&nbsp;&nbsp;得正智迹终不还&nbsp;&nbsp;&nbsp;&nbsp;入于涅槃寂灭乐


佛说是已。诸比丘闻已。欢喜奉行。

### （二一）

如是我闻。一时佛住舍卫国祇树给孤独园。尔时有一比丘。着衣持钵。入城乞食。食已回还洗足。摄持坐具。入得眼林中。在一树下。敷草而坐。起恶觉观。贪嗜五欲。得眼林神知比丘念。念于不净。在此林中。不应嗜恶。作如是念。我当[寤-吾+告]寤。即作是言。比丘比丘。何故作疮。比丘答言。我当覆之。林神复语。汝疮如[土\*瓦]。以何覆之。比丘答言。我以念觉。用覆此疮。林神赞言。善哉善哉。今此比丘。善知覆疮。真实覆疮。佛以清净天耳。闻彼林神共比丘语。尔时世尊即说偈言。

&nbsp;&nbsp;&nbsp;&nbsp;世间嗜欲&nbsp;&nbsp;&nbsp;&nbsp;邪意所作

&nbsp;&nbsp;&nbsp;&nbsp;疮疣已生&nbsp;&nbsp;&nbsp;&nbsp;众蝇唼食

&nbsp;&nbsp;&nbsp;&nbsp;嗜欲即疮&nbsp;&nbsp;&nbsp;&nbsp;觉观即蝇

&nbsp;&nbsp;&nbsp;&nbsp;我慢依贪&nbsp;&nbsp;&nbsp;&nbsp;钻丈夫心

&nbsp;&nbsp;&nbsp;&nbsp;贪利名称&nbsp;&nbsp;&nbsp;&nbsp;疑惑所著

&nbsp;&nbsp;&nbsp;&nbsp;不知出要&nbsp;&nbsp;&nbsp;&nbsp;内心修定

&nbsp;&nbsp;&nbsp;&nbsp;具学诸通&nbsp;&nbsp;&nbsp;&nbsp;此不作疮

&nbsp;&nbsp;&nbsp;&nbsp;安隐见佛&nbsp;&nbsp;&nbsp;&nbsp;能得涅槃


说此偈已。诸比丘闻佛所说。欢喜奉行。

### （二二）

如是我闻。一时佛在舍卫国祇树给孤独园。尔时众多比丘着衣持钵。入城乞食。尔时有一年少新学比丘。不以时节入于聚落。时诸比丘处处见彼新学比丘。而语之言。汝今新学。未知对治法门。云何处处经历诸家。新学比丘白诸比丘言。大德诸长老等。皆往诸家。云何遮我不至诸家。时诸比丘乞食食已。收摄衣钵洗足已。往至佛所。顶礼佛足。在一面坐。诸比丘等白佛言。世尊。我等入城乞食。见一年少新学比丘。不以时节。往至诸家。我等语言。汝是新学。未知对治何缘非时。往至他家。答我等言诸老比丘亦到诸家。何故独自而遮我耶。尔时世尊告诸比丘。大旷野中有一大池。有诸大象入彼池中。以鼻拔取池中藕根。净抖擞已。用水洗之。然后乃食。身体肥盛。极得气力。诸小象等亦复食藕。不知抖擞并及水洗。合埿出食。后转羸瘦。无有气力。若死若近死。尔时世尊而说偈言。

&nbsp;&nbsp;&nbsp;&nbsp;大象入池时&nbsp;&nbsp;&nbsp;&nbsp;以鼻拔藕根

&nbsp;&nbsp;&nbsp;&nbsp;抖擞洗去泥&nbsp;&nbsp;&nbsp;&nbsp;然后方食之

&nbsp;&nbsp;&nbsp;&nbsp;若有诸比丘&nbsp;&nbsp;&nbsp;&nbsp;具修清白法

&nbsp;&nbsp;&nbsp;&nbsp;若受于利养&nbsp;&nbsp;&nbsp;&nbsp;无过能染着

&nbsp;&nbsp;&nbsp;&nbsp;是名修行者&nbsp;&nbsp;&nbsp;&nbsp;犹如彼大象

&nbsp;&nbsp;&nbsp;&nbsp;不善解方便&nbsp;&nbsp;&nbsp;&nbsp;后受于过患

&nbsp;&nbsp;&nbsp;&nbsp;后受其苦恼&nbsp;&nbsp;&nbsp;&nbsp;如彼小象等


诸比丘闻佛所说。欢喜奉行。

&nbsp;&nbsp;&nbsp;&nbsp;阿难与结发&nbsp;&nbsp;&nbsp;&nbsp;及以二陀骠

&nbsp;&nbsp;&nbsp;&nbsp;贼并散倒吒&nbsp;&nbsp;&nbsp;&nbsp;拔弥、惭愧根

&nbsp;&nbsp;&nbsp;&nbsp;苦子并覆疮&nbsp;&nbsp;&nbsp;&nbsp;小大食藕根
