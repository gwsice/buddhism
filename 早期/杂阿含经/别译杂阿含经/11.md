## 别译杂阿含经卷第十一

### （二二四）<a name="224"></a>

如是我闻。一时佛在舍卫国祇树给孤独园。尔时有一天子名曰因陀罗。光色倍常。于其夜中来诣佛所。身光晖曜遍照祇洹赫然大明。顶礼佛足却坐一面。而说偈言。

&nbsp;&nbsp;&nbsp;&nbsp;云何不知寿&nbsp;&nbsp;&nbsp;&nbsp;云何觉了寿

&nbsp;&nbsp;&nbsp;&nbsp;云何贪着寿&nbsp;&nbsp;&nbsp;&nbsp;云何系缚寿

尔时世尊。以偈答曰。

&nbsp;&nbsp;&nbsp;&nbsp;色不能知寿&nbsp;&nbsp;&nbsp;&nbsp;行不觉了寿

&nbsp;&nbsp;&nbsp;&nbsp;贪着己身寿&nbsp;&nbsp;&nbsp;&nbsp;爱寿为系缚

时因陀罗天子。复说偈言。

&nbsp;&nbsp;&nbsp;&nbsp;如佛之所说&nbsp;&nbsp;&nbsp;&nbsp;色非寿命者

&nbsp;&nbsp;&nbsp;&nbsp;云何共意识&nbsp;&nbsp;&nbsp;&nbsp;而得成身聚

世尊复以偈答曰。

&nbsp;&nbsp;&nbsp;&nbsp;识依歌罗罗&nbsp;&nbsp;&nbsp;&nbsp;歌罗罗最初

&nbsp;&nbsp;&nbsp;&nbsp;歌罗罗生胞&nbsp;&nbsp;&nbsp;&nbsp;从胞生肉段

&nbsp;&nbsp;&nbsp;&nbsp;肉段生坚[革\*卬]&nbsp;&nbsp;&nbsp;&nbsp;从[革\*卬]生五胞

&nbsp;&nbsp;&nbsp;&nbsp;从胞生发爪&nbsp;&nbsp;&nbsp;&nbsp;由是生五根

&nbsp;&nbsp;&nbsp;&nbsp;男女相别异&nbsp;&nbsp;&nbsp;&nbsp;迁变不暂住

&nbsp;&nbsp;&nbsp;&nbsp;以是因缘故&nbsp;&nbsp;&nbsp;&nbsp;云何有寿命

时彼天子闻佛所说。欢喜顶礼还于天宫。

### （二二五）<a name="225"></a>

如是我闻。一时佛在舍卫国祇树给孤独园。时有天子名曰释迦。光色倍常。于其夜中来诣佛所。身光晖曜遍照祇洹赫然大明。顶礼佛足却坐一面。而说偈言。

&nbsp;&nbsp;&nbsp;&nbsp;断于一切结&nbsp;&nbsp;&nbsp;&nbsp;当舍众事务

&nbsp;&nbsp;&nbsp;&nbsp;若有教授他&nbsp;&nbsp;&nbsp;&nbsp;不名善沙门

尔时世尊。以偈答曰。

&nbsp;&nbsp;&nbsp;&nbsp;夜叉应当知&nbsp;&nbsp;&nbsp;&nbsp;诸种苦恼逼

&nbsp;&nbsp;&nbsp;&nbsp;智者宜悲愍&nbsp;&nbsp;&nbsp;&nbsp;说法而教导

&nbsp;&nbsp;&nbsp;&nbsp;不应放舍彼&nbsp;&nbsp;&nbsp;&nbsp;坠堕于苦道

&nbsp;&nbsp;&nbsp;&nbsp;罗汉怀慈慧&nbsp;&nbsp;&nbsp;&nbsp;救拔无过咎

时释迦天子闻佛所说。欢喜顶礼还于天宫。

### （二二六）<a name="226"></a>

如是我闻。一时佛在舍卫国祇树给孤独园。时有天子名曰最胜长者。神光晖赫遍照祇洹。顶礼佛足却坐一面。而说偈言。

&nbsp;&nbsp;&nbsp;&nbsp;常学说善偈&nbsp;&nbsp;&nbsp;&nbsp;亲近敬沙门

&nbsp;&nbsp;&nbsp;&nbsp;恒乐空静处&nbsp;&nbsp;&nbsp;&nbsp;寂定于诸根

尔时世尊。以偈答曰。

&nbsp;&nbsp;&nbsp;&nbsp;常学说善偈&nbsp;&nbsp;&nbsp;&nbsp;亲近敬沙门

&nbsp;&nbsp;&nbsp;&nbsp;恒乐空寂处&nbsp;&nbsp;&nbsp;&nbsp;寂定于心意

时最胜长者天子闻佛所说。欢喜顶礼还于天宫。

### （二二七）<a name="227"></a>

如是我闻。一时佛在舍卫国祇树给孤独园。时有一天名曰尸毗。威光显曜颜色殊常。遍于祇洹赫然大明。顶礼佛足却坐一面而说偈言。

&nbsp;&nbsp;&nbsp;&nbsp;应共谁止住&nbsp;&nbsp;&nbsp;&nbsp;宜与谁和合

&nbsp;&nbsp;&nbsp;&nbsp;于谁得正法&nbsp;&nbsp;&nbsp;&nbsp;获胜无过患

尔时世尊。以偈答曰。

&nbsp;&nbsp;&nbsp;&nbsp;应共贤圣住&nbsp;&nbsp;&nbsp;&nbsp;宜与贤和合

&nbsp;&nbsp;&nbsp;&nbsp;从贤咨正法&nbsp;&nbsp;&nbsp;&nbsp;获胜无[億-音+(夫\*夫)]过

时尸毗天子闻佛所说。欢喜顶礼还于天宫。

### （二二八）<a name="228"></a>

如是我闻。一时佛在舍卫国祇树给孤独园。时有天子名月自在。威光显照遍于祇洹。顶礼佛足却坐一面。而说偈言。

&nbsp;&nbsp;&nbsp;&nbsp;修禅至尽处&nbsp;&nbsp;&nbsp;&nbsp;食草鸡鹿戒

&nbsp;&nbsp;&nbsp;&nbsp;成就于弃乐&nbsp;&nbsp;&nbsp;&nbsp;逮得于四禅

尔时世尊。以偈答曰。

&nbsp;&nbsp;&nbsp;&nbsp;虽复修彼禅&nbsp;&nbsp;&nbsp;&nbsp;犹在生死网

&nbsp;&nbsp;&nbsp;&nbsp;能具正念者&nbsp;&nbsp;&nbsp;&nbsp;独处心惔怕

&nbsp;&nbsp;&nbsp;&nbsp;远离于生死&nbsp;&nbsp;&nbsp;&nbsp;如鹄出网罗

时月自在天子闻佛所说。欢喜顶礼还于天宫。

### （二二九）<a name="229"></a>

如是我闻。一时佛在舍卫国祇树给孤独园。时有天子名曰毗忸。威光炳曜赫然大明。来诣祇洹顶礼佛足却坐一面。而说偈言。

&nbsp;&nbsp;&nbsp;&nbsp;诸亲近佛者&nbsp;&nbsp;&nbsp;&nbsp;无不得欢喜

&nbsp;&nbsp;&nbsp;&nbsp;咸令一切人&nbsp;&nbsp;&nbsp;&nbsp;乐于汝法教

&nbsp;&nbsp;&nbsp;&nbsp;能令修学者&nbsp;&nbsp;&nbsp;&nbsp;获得不放逸

尔时世尊。以偈答曰。

&nbsp;&nbsp;&nbsp;&nbsp;此法善教诫&nbsp;&nbsp;&nbsp;&nbsp;知时不放逸

&nbsp;&nbsp;&nbsp;&nbsp;于魔得自在&nbsp;&nbsp;&nbsp;&nbsp;魔不得其便

时毗忸天子闻佛所说。欢喜顶礼还于天宫。

### （二三○）<a name="230"></a>

如是我闻。一时佛在舍卫国祇树给孤独园。时有天子名般阇罗。光色晖曜赫然甚明威仪详序。来诣佛所顶礼佛足退坐一面。而说偈言。

&nbsp;&nbsp;&nbsp;&nbsp;在家缠众务&nbsp;&nbsp;&nbsp;&nbsp;出家甚宽博

&nbsp;&nbsp;&nbsp;&nbsp;牟尼由专精&nbsp;&nbsp;&nbsp;&nbsp;从禅出觉了

&nbsp;&nbsp;&nbsp;&nbsp;廓然而大悟&nbsp;&nbsp;&nbsp;&nbsp;开发显大智

尔时世尊。以偈答曰。

&nbsp;&nbsp;&nbsp;&nbsp;虽处众缘务&nbsp;&nbsp;&nbsp;&nbsp;亦能获得法

&nbsp;&nbsp;&nbsp;&nbsp;能具念力者&nbsp;&nbsp;&nbsp;&nbsp;由能专定故

&nbsp;&nbsp;&nbsp;&nbsp;唯有明智人&nbsp;&nbsp;&nbsp;&nbsp;逮证于涅槃

时般阇罗天子闻佛所说。欢喜顶礼还于天宫。

### （二三一）<a name="231"></a>

如是我闻。一时佛在舍卫国祇树给孤独园。时有天子名须尸摩。与其眷属五百人俱来诣佛所顶礼佛足在一面坐。尔时世尊告阿难言。世若有人。能称实说。彼当应言。舍利弗比丘持戒多闻少欲知定。乐于闲静精勤修定。有大念力。成就智慧速疾智利智。善知出要。深解出乘满足实智。阿难白佛言。世尊。诚如圣教。若称实说。彼应当言。舍利弗比丘。持戒多闻最为第一。乃至成就实智。时诸天子闻于如来及与阿难赞舍利弗。天之容貌。转复端严。其身光曜倍更殊常。遍照祇洹赫然大明。时须尸摩天子。颜貌威光转炽盛已。合掌向佛。而说偈言。

&nbsp;&nbsp;&nbsp;&nbsp;舍利弗多闻&nbsp;&nbsp;&nbsp;&nbsp;咸称为大智

&nbsp;&nbsp;&nbsp;&nbsp;持戒善调顺&nbsp;&nbsp;&nbsp;&nbsp;世尊所赞叹

世尊复以偈答曰。

&nbsp;&nbsp;&nbsp;&nbsp;舍利弗多闻&nbsp;&nbsp;&nbsp;&nbsp;威称为大智

&nbsp;&nbsp;&nbsp;&nbsp;持戒善调顺&nbsp;&nbsp;&nbsp;&nbsp;世尊所赞叹

&nbsp;&nbsp;&nbsp;&nbsp;得无生寂灭&nbsp;&nbsp;&nbsp;&nbsp;破魔住后身

时须尸摩闻佛所说。欢喜顶礼还于天宫。

### （二三二）<a name="232"></a>

如是我闻。一时佛在舍卫国祇树给孤独园。时有天子名曰赤马。光色倍常来诣佛所。顶礼佛足却坐一面白佛言。世尊。当于何处而能得有不生老死不没不出众生尽处。如是边际为可知不。

尔时世尊告赤马天子言。不生老死既不终没。亦不出生。无有人能行至边际。亦无有能往诣于彼尽其崖限。时赤马天子白佛言。世尊。世尊所说甚善希有。不生老死乃至无能得其边际。所以者何。念我过去。曾为仙人号名赤马。断于欲结得世五通。神力骏疾过于日月。举足一踔能渡大海。而作是念。我今神力骏疾如是。我当行尽众生边际。我于尔时志欲专求众生边故。心意[怡-台+(公/心)][怡-台+(公/心)]都无闲暇。唯除洗手并饮食时及大小便。于百年中竟不能得众生边际。而便命终。以是故知如来善说不生老死不出不没。欲往于彼知其边际都无是处。佛告赤马天子曰。如是如是。若有不生老死不出不没众生边际。实无是处。若欲知者。众生边际即是涅槃。若尽苦际是即名为得其边际。

尔时世尊即说偈言。

&nbsp;&nbsp;&nbsp;&nbsp;虽有是神力&nbsp;&nbsp;&nbsp;&nbsp;终无有能得

&nbsp;&nbsp;&nbsp;&nbsp;行尽众生边&nbsp;&nbsp;&nbsp;&nbsp;若不得边际

&nbsp;&nbsp;&nbsp;&nbsp;何能尽苦际&nbsp;&nbsp;&nbsp;&nbsp;是故我牟尼

&nbsp;&nbsp;&nbsp;&nbsp;得名善知世&nbsp;&nbsp;&nbsp;&nbsp;唯有胜智人

&nbsp;&nbsp;&nbsp;&nbsp;能晓了边际&nbsp;&nbsp;&nbsp;&nbsp;梵行已得立

&nbsp;&nbsp;&nbsp;&nbsp;正智众生边&nbsp;&nbsp;&nbsp;&nbsp;度边之彼岸

时赤马天子闻佛所说。欢喜顶礼还于天宫。

### （二三三）<a name="233"></a>

如是我闻。一时佛在王舍城迦兰陀竹林。当于尔时有六天子。本是外道六师徒党。一名难胜。二名自在。三名显现。四名决胜。五名时起。六名轻弄。此六天子咸于其夜来诣佛所在一面坐。斯诸天光倍胜于常。遍照祇洹赫然大明。尔时难胜即说偈言。

&nbsp;&nbsp;&nbsp;&nbsp;可讥毁比丘&nbsp;&nbsp;&nbsp;&nbsp;四时自禁制

&nbsp;&nbsp;&nbsp;&nbsp;见闻其住已&nbsp;&nbsp;&nbsp;&nbsp;是人离诸恶

自在天子。复说偈言。

&nbsp;&nbsp;&nbsp;&nbsp;苦行可讥毁&nbsp;&nbsp;&nbsp;&nbsp;捡摄于己身

&nbsp;&nbsp;&nbsp;&nbsp;断恶口忿诤&nbsp;&nbsp;&nbsp;&nbsp;苦乐同世尊

&nbsp;&nbsp;&nbsp;&nbsp;于其法主所&nbsp;&nbsp;&nbsp;&nbsp;不造作众恶

显现天子。复说偈言。

&nbsp;&nbsp;&nbsp;&nbsp;斩截及伤害&nbsp;&nbsp;&nbsp;&nbsp;祠祀火烧等

&nbsp;&nbsp;&nbsp;&nbsp;皆无善恶报&nbsp;&nbsp;&nbsp;&nbsp;迦葉之所说

决胜天子。复说偈言。

&nbsp;&nbsp;&nbsp;&nbsp;尼干若提子&nbsp;&nbsp;&nbsp;&nbsp;常说如是言

&nbsp;&nbsp;&nbsp;&nbsp;长夜修苦行&nbsp;&nbsp;&nbsp;&nbsp;断除于妄语

&nbsp;&nbsp;&nbsp;&nbsp;离罗汉不远&nbsp;&nbsp;&nbsp;&nbsp;堕于世尊数

尔时世尊。以偈答言。

&nbsp;&nbsp;&nbsp;&nbsp;从今令汝等&nbsp;&nbsp;&nbsp;&nbsp;独己若多众

&nbsp;&nbsp;&nbsp;&nbsp;我观皆鄙秽&nbsp;&nbsp;&nbsp;&nbsp;悉同于死尸

&nbsp;&nbsp;&nbsp;&nbsp;云何以野干&nbsp;&nbsp;&nbsp;&nbsp;同彼师子王

&nbsp;&nbsp;&nbsp;&nbsp;汝尊裸形众&nbsp;&nbsp;&nbsp;&nbsp;极恶喜妄语

&nbsp;&nbsp;&nbsp;&nbsp;如斯外道等&nbsp;&nbsp;&nbsp;&nbsp;彼去罗汉远

时有天子。复说偈言。

&nbsp;&nbsp;&nbsp;&nbsp;作彼苦行者&nbsp;&nbsp;&nbsp;&nbsp;深为可讥毁

&nbsp;&nbsp;&nbsp;&nbsp;虽处于闲静&nbsp;&nbsp;&nbsp;&nbsp;徒为劳苦事

&nbsp;&nbsp;&nbsp;&nbsp;愿当拥护彼&nbsp;&nbsp;&nbsp;&nbsp;为其作教导

&nbsp;&nbsp;&nbsp;&nbsp;必趣于色有&nbsp;&nbsp;&nbsp;&nbsp;生梵世欢喜

尔时世尊。复以偈答。

&nbsp;&nbsp;&nbsp;&nbsp;世界所有色&nbsp;&nbsp;&nbsp;&nbsp;此处及他处

&nbsp;&nbsp;&nbsp;&nbsp;并在虚空中&nbsp;&nbsp;&nbsp;&nbsp;有大光明者

&nbsp;&nbsp;&nbsp;&nbsp;如是等一切&nbsp;&nbsp;&nbsp;&nbsp;悉入魔罥弶

&nbsp;&nbsp;&nbsp;&nbsp;譬如捕鱼师&nbsp;&nbsp;&nbsp;&nbsp;以网掩众鱼

又有一天。复说偈言。

&nbsp;&nbsp;&nbsp;&nbsp;说有及欲过&nbsp;&nbsp;&nbsp;&nbsp;并诸痴幻恶

&nbsp;&nbsp;&nbsp;&nbsp;一切悉断除&nbsp;&nbsp;&nbsp;&nbsp;赞叹断欲结

&nbsp;&nbsp;&nbsp;&nbsp;应向彼礼拜&nbsp;&nbsp;&nbsp;&nbsp;供养以称赞

&nbsp;&nbsp;&nbsp;&nbsp;所以如是者&nbsp;&nbsp;&nbsp;&nbsp;彼即世尊故

有一天子。复说偈言。

&nbsp;&nbsp;&nbsp;&nbsp;说有及嗔过&nbsp;&nbsp;&nbsp;&nbsp;并诸痴幻恶

&nbsp;&nbsp;&nbsp;&nbsp;一切悉断除&nbsp;&nbsp;&nbsp;&nbsp;赞叹断嗔结

&nbsp;&nbsp;&nbsp;&nbsp;应向彼礼拜&nbsp;&nbsp;&nbsp;&nbsp;供养以赞叹

&nbsp;&nbsp;&nbsp;&nbsp;所以如是者&nbsp;&nbsp;&nbsp;&nbsp;彼即世尊故

时一天子。复说偈言。

&nbsp;&nbsp;&nbsp;&nbsp;说有及痴过&nbsp;&nbsp;&nbsp;&nbsp;并诸痴幻恶

&nbsp;&nbsp;&nbsp;&nbsp;一切悉断除&nbsp;&nbsp;&nbsp;&nbsp;赞叹断痴者

时一天子。复说偈言。

&nbsp;&nbsp;&nbsp;&nbsp;说有憍慢过&nbsp;&nbsp;&nbsp;&nbsp;并诸慢幻恶

&nbsp;&nbsp;&nbsp;&nbsp;一切悉断除&nbsp;&nbsp;&nbsp;&nbsp;赞叹断憍慢

时一天子。复说偈言。

&nbsp;&nbsp;&nbsp;&nbsp;说有诸见过&nbsp;&nbsp;&nbsp;&nbsp;并诸见幻恶

&nbsp;&nbsp;&nbsp;&nbsp;一切悉断除&nbsp;&nbsp;&nbsp;&nbsp;赞叹断见者

时一天子。复说偈言。

&nbsp;&nbsp;&nbsp;&nbsp;说有爱着过&nbsp;&nbsp;&nbsp;&nbsp;并诸爱幻恶

&nbsp;&nbsp;&nbsp;&nbsp;一切悉断除&nbsp;&nbsp;&nbsp;&nbsp;赞叹断爱者

有一天子。复说偈言。

&nbsp;&nbsp;&nbsp;&nbsp;王舍城诸山&nbsp;&nbsp;&nbsp;&nbsp;毗富罗最上

&nbsp;&nbsp;&nbsp;&nbsp;大地诸山中&nbsp;&nbsp;&nbsp;&nbsp;雪山王最上

&nbsp;&nbsp;&nbsp;&nbsp;四方诸世界&nbsp;&nbsp;&nbsp;&nbsp;上下及四维

&nbsp;&nbsp;&nbsp;&nbsp;一切天人中&nbsp;&nbsp;&nbsp;&nbsp;如来最为尊

时诸天子闻佛所说。各说偈已。欢喜顶礼还于天宫。

&nbsp;&nbsp;&nbsp;&nbsp;因陀罗问寿&nbsp;&nbsp;&nbsp;&nbsp;断于一切结

&nbsp;&nbsp;&nbsp;&nbsp;说善称长者&nbsp;&nbsp;&nbsp;&nbsp;尸毗问共住

&nbsp;&nbsp;&nbsp;&nbsp;速疾问边际&nbsp;&nbsp;&nbsp;&nbsp;婆睺咨大喜

&nbsp;&nbsp;&nbsp;&nbsp;大喜毗忸问&nbsp;&nbsp;&nbsp;&nbsp;般阇罗揵持

须深摩问第一。有外道问诸见。

### （二三四）<a name="234"></a>

如是我闻。一时佛在舍卫国祇树给孤独园。时有天子名曰摩佉。来诣佛所光色炽盛赫然大明。礼佛足已却住一面。而说偈言。

&nbsp;&nbsp;&nbsp;&nbsp;害谁安隐眠&nbsp;&nbsp;&nbsp;&nbsp;害谁不忧愁

&nbsp;&nbsp;&nbsp;&nbsp;灭何等一法&nbsp;&nbsp;&nbsp;&nbsp;为圣所称叹

尔时世尊。以偈答曰。

&nbsp;&nbsp;&nbsp;&nbsp;害嗔安隐眠&nbsp;&nbsp;&nbsp;&nbsp;害嗔得无忧

&nbsp;&nbsp;&nbsp;&nbsp;嗔恚之毒根&nbsp;&nbsp;&nbsp;&nbsp;诈亲伤害人

&nbsp;&nbsp;&nbsp;&nbsp;灭是等一法&nbsp;&nbsp;&nbsp;&nbsp;贤圣所称叹

尔时摩佉闻佛所说。欢喜顶礼还于天宫。

### （二三五）<a name="235"></a>

如是我闻。一时佛在舍卫国祇树给孤独园。时有天子名曰弥佉来诣佛所威光显耀赫然大明。顶礼佛足已却坐一面。而说偈言。

&nbsp;&nbsp;&nbsp;&nbsp;云何于世间&nbsp;&nbsp;&nbsp;&nbsp;显发于照明

&nbsp;&nbsp;&nbsp;&nbsp;何者是无上&nbsp;&nbsp;&nbsp;&nbsp;第一之照明

&nbsp;&nbsp;&nbsp;&nbsp;如是甚深义&nbsp;&nbsp;&nbsp;&nbsp;愿佛为我说

尔时世尊。以偈答曰。

&nbsp;&nbsp;&nbsp;&nbsp;于一切世间&nbsp;&nbsp;&nbsp;&nbsp;凡有三照明

&nbsp;&nbsp;&nbsp;&nbsp;云何三照明&nbsp;&nbsp;&nbsp;&nbsp;所谓日月火

&nbsp;&nbsp;&nbsp;&nbsp;能于昼夜中&nbsp;&nbsp;&nbsp;&nbsp;处处为照明

&nbsp;&nbsp;&nbsp;&nbsp;天上及人间&nbsp;&nbsp;&nbsp;&nbsp;唯佛无上明

时弥佉天子闻佛所说。欢喜顶礼还于天宫。

### （二三六）<a name="236"></a>

如是我闻。一时佛在舍卫国祇树给孤独园。时有天子名昙摩尸。来诣佛所威光晖赫遍于祇洹。却坐一面。而说偈言。

&nbsp;&nbsp;&nbsp;&nbsp;婆罗门今者&nbsp;&nbsp;&nbsp;&nbsp;断三有欲结

&nbsp;&nbsp;&nbsp;&nbsp;不愿求诸有&nbsp;&nbsp;&nbsp;&nbsp;竟何为所作

尔时世尊以偈答言。

&nbsp;&nbsp;&nbsp;&nbsp;婆罗门无作&nbsp;&nbsp;&nbsp;&nbsp;念作已终讫

&nbsp;&nbsp;&nbsp;&nbsp;涉水足尽底&nbsp;&nbsp;&nbsp;&nbsp;以至于彼岸

&nbsp;&nbsp;&nbsp;&nbsp;若足不尽底&nbsp;&nbsp;&nbsp;&nbsp;不能到彼岸

&nbsp;&nbsp;&nbsp;&nbsp;手足必运动&nbsp;&nbsp;&nbsp;&nbsp;是名有所作

&nbsp;&nbsp;&nbsp;&nbsp;以此为方喻&nbsp;&nbsp;&nbsp;&nbsp;以明无作义

&nbsp;&nbsp;&nbsp;&nbsp;昙摩汝当知&nbsp;&nbsp;&nbsp;&nbsp;已尽于诸漏

&nbsp;&nbsp;&nbsp;&nbsp;住于最后身&nbsp;&nbsp;&nbsp;&nbsp;诸有爱欲过

&nbsp;&nbsp;&nbsp;&nbsp;一切悉断除&nbsp;&nbsp;&nbsp;&nbsp;超渡生死海

尔时昙摩天子闻佛所说。欢喜顶礼还于天宫。

### （二三七）<a name="237"></a>

如是我闻。一时佛在舍卫国祇树给孤独园。时有天子名多罗健陀。来诣佛所光颜晖赫明遍祇洹。却坐一面。而说偈言。

&nbsp;&nbsp;&nbsp;&nbsp;断除于几法&nbsp;&nbsp;&nbsp;&nbsp;弃舍于几法

&nbsp;&nbsp;&nbsp;&nbsp;增进修几法&nbsp;&nbsp;&nbsp;&nbsp;比丘成几法

&nbsp;&nbsp;&nbsp;&nbsp;凡修除几法&nbsp;&nbsp;&nbsp;&nbsp;得度于驶流

尔时世尊以偈答曰。

&nbsp;&nbsp;&nbsp;&nbsp;除五欲受阴&nbsp;&nbsp;&nbsp;&nbsp;弃舍于五盖

&nbsp;&nbsp;&nbsp;&nbsp;增进修五根&nbsp;&nbsp;&nbsp;&nbsp;成就五分身

&nbsp;&nbsp;&nbsp;&nbsp;如是之比丘&nbsp;&nbsp;&nbsp;&nbsp;超渡生死海

尔时多罗健陀天子闻佛所说。欢喜顶礼还于天宫。

### （二三八）<a name="238"></a>

如是我闻。一时佛在舍卫国祇树给孤独园。时有天子名曰迦默。来诣佛所光色晖赫明照祇洹。礼佛足已却坐一面。而白佛言。世尊。云何名为难为难作。

尔时世尊以偈答曰。

&nbsp;&nbsp;&nbsp;&nbsp;学者为难作&nbsp;&nbsp;&nbsp;&nbsp;具足于戒定

&nbsp;&nbsp;&nbsp;&nbsp;得离众缘务&nbsp;&nbsp;&nbsp;&nbsp;恬静而快乐

尔时迦默天子复白佛言诚如圣教。默静为难。尔时世尊。复以偈答。

&nbsp;&nbsp;&nbsp;&nbsp;迦默汝今者&nbsp;&nbsp;&nbsp;&nbsp;难得而欲得

&nbsp;&nbsp;&nbsp;&nbsp;昼夜修定意&nbsp;&nbsp;&nbsp;&nbsp;必能安静默

时迦默复白佛言。心意难定。世尊复以偈答。

&nbsp;&nbsp;&nbsp;&nbsp;定摄扰乱心&nbsp;&nbsp;&nbsp;&nbsp;决定根难住

&nbsp;&nbsp;&nbsp;&nbsp;坏于死罥网&nbsp;&nbsp;&nbsp;&nbsp;能获于圣智

迦默复白佛言。深崄道岨难何由得济渡。世尊复以偈答。

&nbsp;&nbsp;&nbsp;&nbsp;非圣必堕崄&nbsp;&nbsp;&nbsp;&nbsp;颓坠莫由过

&nbsp;&nbsp;&nbsp;&nbsp;贤圣履崄途&nbsp;&nbsp;&nbsp;&nbsp;安隐从中度

尔时迦默闻佛所说。欢喜顶礼还于天宫。

### （二三九）<a name="239"></a>

如是我闻。一时佛在舍卫国祇树给孤独园。时有天子名曰迦默。来诣佛所光明赫然遍照祇洹。礼佛足已却住一面。而说偈言。

&nbsp;&nbsp;&nbsp;&nbsp;贪欲及嗔恚&nbsp;&nbsp;&nbsp;&nbsp;以何为根本

&nbsp;&nbsp;&nbsp;&nbsp;乐不乐恐怖&nbsp;&nbsp;&nbsp;&nbsp;为是而谁耶

&nbsp;&nbsp;&nbsp;&nbsp;婴孩捉母乳&nbsp;&nbsp;&nbsp;&nbsp;意觉从何生

尔时世尊以偈答曰。

&nbsp;&nbsp;&nbsp;&nbsp;从爱至我心&nbsp;&nbsp;&nbsp;&nbsp;如尼拘陀树

&nbsp;&nbsp;&nbsp;&nbsp;根须从土生&nbsp;&nbsp;&nbsp;&nbsp;然后入于地

&nbsp;&nbsp;&nbsp;&nbsp;各各于异处&nbsp;&nbsp;&nbsp;&nbsp;爱着生于欲

&nbsp;&nbsp;&nbsp;&nbsp;亦如摩楼多&nbsp;&nbsp;&nbsp;&nbsp;缠缚覆林树

&nbsp;&nbsp;&nbsp;&nbsp;若知其根本&nbsp;&nbsp;&nbsp;&nbsp;夜叉当舍离

&nbsp;&nbsp;&nbsp;&nbsp;能渡生死海&nbsp;&nbsp;&nbsp;&nbsp;度更不受有

时迦默天子闻佛所说。欢喜顶礼还于天宫。

### （二四○）<a name="240"></a>

如是我闻。一时佛在舍卫国祇树给孤独园。时有天子名曰栴檀。来诣佛所光颜炽盛明照祇洹。却立一面。而说偈言。

&nbsp;&nbsp;&nbsp;&nbsp;我今问瞿昙&nbsp;&nbsp;&nbsp;&nbsp;种别大利智

&nbsp;&nbsp;&nbsp;&nbsp;除去诸障蔽&nbsp;&nbsp;&nbsp;&nbsp;知见悉明了

&nbsp;&nbsp;&nbsp;&nbsp;止住于何处&nbsp;&nbsp;&nbsp;&nbsp;为习何法教

&nbsp;&nbsp;&nbsp;&nbsp;于后世不畏&nbsp;&nbsp;&nbsp;&nbsp;得善之果报

尔时世尊以偈答曰。

&nbsp;&nbsp;&nbsp;&nbsp;除弃口意恶&nbsp;&nbsp;&nbsp;&nbsp;身不行非善

&nbsp;&nbsp;&nbsp;&nbsp;若处于居家&nbsp;&nbsp;&nbsp;&nbsp;布施如流水

&nbsp;&nbsp;&nbsp;&nbsp;信心数受戒&nbsp;&nbsp;&nbsp;&nbsp;摄念分财与

&nbsp;&nbsp;&nbsp;&nbsp;天当住此处&nbsp;&nbsp;&nbsp;&nbsp;习学如上事

&nbsp;&nbsp;&nbsp;&nbsp;若能勤心行&nbsp;&nbsp;&nbsp;&nbsp;后世都无畏

时栴檀天子闻佛所说。欢喜顶礼还于天宫。

### （二四一）<a name="241"></a>

如是我闻。一时佛在舍卫国祇树给孤独园。时有天子名曰栴檀。来诣佛所光颜炽盛明照祇洹却立一面。而说偈言。

&nbsp;&nbsp;&nbsp;&nbsp;云何度驶流&nbsp;&nbsp;&nbsp;&nbsp;昼夜恒精进

&nbsp;&nbsp;&nbsp;&nbsp;如此驶流中&nbsp;&nbsp;&nbsp;&nbsp;涛波甚暴急

&nbsp;&nbsp;&nbsp;&nbsp;无有攀挽处&nbsp;&nbsp;&nbsp;&nbsp;亦无安足地

&nbsp;&nbsp;&nbsp;&nbsp;谁能处深流&nbsp;&nbsp;&nbsp;&nbsp;而不为漂没

尔时世尊以偈答曰。

&nbsp;&nbsp;&nbsp;&nbsp;一切戒完具&nbsp;&nbsp;&nbsp;&nbsp;定慧充其心

&nbsp;&nbsp;&nbsp;&nbsp;思惟内心念&nbsp;&nbsp;&nbsp;&nbsp;此能度难度

&nbsp;&nbsp;&nbsp;&nbsp;除去于欲想&nbsp;&nbsp;&nbsp;&nbsp;度有结使流

&nbsp;&nbsp;&nbsp;&nbsp;尽于喜爱有&nbsp;&nbsp;&nbsp;&nbsp;处深不沉没

时栴檀天子闻佛所说。欢喜顶礼还于天宫。

### （二四二）<a name="242"></a>

如是我闻。一时佛在舍卫国祇树给孤独园。时有天子名曰迦葉。身光倍常来诣佛所。所出光明遍照祇洹。却坐一面。而白佛言。比丘。我今欲说比丘胜利。佛告迦葉。恣汝所说。尔时迦葉即说偈言。

&nbsp;&nbsp;&nbsp;&nbsp;比丘能具念&nbsp;&nbsp;&nbsp;&nbsp;心得善解脱

&nbsp;&nbsp;&nbsp;&nbsp;诸欲有所求&nbsp;&nbsp;&nbsp;&nbsp;逮得无垢处

&nbsp;&nbsp;&nbsp;&nbsp;能知于世间&nbsp;&nbsp;&nbsp;&nbsp;有垢及无垢

&nbsp;&nbsp;&nbsp;&nbsp;舍离一切有&nbsp;&nbsp;&nbsp;&nbsp;亦无诸畜积

&nbsp;&nbsp;&nbsp;&nbsp;是名为比丘&nbsp;&nbsp;&nbsp;&nbsp;有胜利功德

时迦葉天子说此偈已。欢喜顶礼还于天宫。

### （二四三）<a name="243"></a>

如是我闻。一时佛在舍卫国祇树给孤独园。时有一天名曰迦葉。光色倍常。即于其夜来诣佛所。身光显照遍于祇洹。却坐一面白佛言。比丘大德。我今亦复欲说比丘所得功德。佛言。迦葉。随汝意说。迦葉即说偈言。

&nbsp;&nbsp;&nbsp;&nbsp;比丘能具念&nbsp;&nbsp;&nbsp;&nbsp;心得善解脱

&nbsp;&nbsp;&nbsp;&nbsp;愿求得涅槃&nbsp;&nbsp;&nbsp;&nbsp;已知于世间

&nbsp;&nbsp;&nbsp;&nbsp;解有及非有&nbsp;&nbsp;&nbsp;&nbsp;深知诸法空

&nbsp;&nbsp;&nbsp;&nbsp;是名为比丘&nbsp;&nbsp;&nbsp;&nbsp;离有获涅槃

时迦葉天子说此偈已。欢喜顶礼还于天宫。

&nbsp;&nbsp;&nbsp;&nbsp;摩佉问所害&nbsp;&nbsp;&nbsp;&nbsp;弥佉咨照明

&nbsp;&nbsp;&nbsp;&nbsp;昙摩诵应作&nbsp;&nbsp;&nbsp;&nbsp;多罗询所短

&nbsp;&nbsp;&nbsp;&nbsp;极难及伏藏&nbsp;&nbsp;&nbsp;&nbsp;迦默决二疑

&nbsp;&nbsp;&nbsp;&nbsp;实智及渡流&nbsp;&nbsp;&nbsp;&nbsp;栴檀之所说

&nbsp;&nbsp;&nbsp;&nbsp;无垢有非有&nbsp;&nbsp;&nbsp;&nbsp;斯两迦葉谈