## 杂阿含经卷第二十二

宋天竺三藏求那跋陀罗译

### （五七六）

<a name="576"></a>

如是我闻。

一时。佛在舍卫国祇树给孤独园。

时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园。

时。彼天子说偈白佛。

&nbsp;&nbsp;&nbsp;&nbsp;不处难陀林&nbsp;&nbsp;&nbsp;&nbsp;终不得快乐

&nbsp;&nbsp;&nbsp;&nbsp;忉利天宫中&nbsp;&nbsp;&nbsp;&nbsp;得天帝名称

尔时。世尊说偈答言。

&nbsp;&nbsp;&nbsp;&nbsp;童蒙汝何知&nbsp;&nbsp;&nbsp;&nbsp;阿罗汉所说

&nbsp;&nbsp;&nbsp;&nbsp;一切行无常&nbsp;&nbsp;&nbsp;&nbsp;是则生灭法

&nbsp;&nbsp;&nbsp;&nbsp;生者既复灭&nbsp;&nbsp;&nbsp;&nbsp;俱寂灭为乐

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （五七七）

<a name="577"></a>

如是我闻。

一时。佛住舍卫国祇树给孤独园。

时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园。

时。彼天子即说偈言。

&nbsp;&nbsp;&nbsp;&nbsp;断一切钩锁&nbsp;&nbsp;&nbsp;&nbsp;牟尼无有家

&nbsp;&nbsp;&nbsp;&nbsp;沙门著教化&nbsp;&nbsp;&nbsp;&nbsp;我不说善哉

尔时。世尊说偈答言。

&nbsp;&nbsp;&nbsp;&nbsp;一切众生类&nbsp;&nbsp;&nbsp;&nbsp;悉共相缠缚

&nbsp;&nbsp;&nbsp;&nbsp;其有智慧者&nbsp;&nbsp;&nbsp;&nbsp;孰能不愍伤

&nbsp;&nbsp;&nbsp;&nbsp;善逝哀愍故&nbsp;&nbsp;&nbsp;&nbsp;常教授众生

&nbsp;&nbsp;&nbsp;&nbsp;哀愍众生者&nbsp;&nbsp;&nbsp;&nbsp;是法之所应

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。即没不现。

### （五七八）

<a name="578"></a>

如是我闻。

一时。佛在舍卫国祇树给孤独园。

时。有天子容色绝妙。于后夜时来诣佛所。稽首佛足。身诸光明遍照祇树给孤独园。

时。彼天子而说偈言。

&nbsp;&nbsp;&nbsp;&nbsp;常习惭愧心&nbsp;&nbsp;&nbsp;&nbsp;此人时时有

&nbsp;&nbsp;&nbsp;&nbsp;能远离诸恶&nbsp;&nbsp;&nbsp;&nbsp;如顾鞭良马

尔时。世尊说偈答言。

&nbsp;&nbsp;&nbsp;&nbsp;常习惭愧心&nbsp;&nbsp;&nbsp;&nbsp;此人实希有

&nbsp;&nbsp;&nbsp;&nbsp;能远离诸恶&nbsp;&nbsp;&nbsp;&nbsp;如顾鞭良马

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖悉过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （五七九）

<a name="579"></a>

如是我闻。

一时。佛在舍卫国祇树给孤独园。

时。有天子容色绝妙。于后夜时来诣佛所。稽首佛足。身诸光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;不习近正法&nbsp;&nbsp;&nbsp;&nbsp;乐著诸邪见

&nbsp;&nbsp;&nbsp;&nbsp;睡眠不自觉&nbsp;&nbsp;&nbsp;&nbsp;长劫心能悟

尔时。世尊说偈答言。

&nbsp;&nbsp;&nbsp;&nbsp;专修于正法&nbsp;&nbsp;&nbsp;&nbsp;远离不善业

&nbsp;&nbsp;&nbsp;&nbsp;是漏尽罗汉&nbsp;&nbsp;&nbsp;&nbsp;险恶世平等

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖悉过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （五八○）

<a name="580"></a>

如是我闻。

一时。佛在舍卫国祇树给孤独园。

时。有天子容色绝妙。于后夜时来诣佛所。稽首佛足。身诸光明遍照祇树给孤独园。

时。彼天子而说偈言。

&nbsp;&nbsp;&nbsp;&nbsp;以法善调伏&nbsp;&nbsp;&nbsp;&nbsp;不随于诸见

&nbsp;&nbsp;&nbsp;&nbsp;虽复著睡眠&nbsp;&nbsp;&nbsp;&nbsp;则能随时悟

尔时。世尊说偈答言。

&nbsp;&nbsp;&nbsp;&nbsp;若以法调伏&nbsp;&nbsp;&nbsp;&nbsp;不随余异见

&nbsp;&nbsp;&nbsp;&nbsp;无知已究竟&nbsp;&nbsp;&nbsp;&nbsp;能度世恩爱

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （五八一）

<a name="581"></a>

如是我闻。

一时。佛在舍卫国祇树给孤独园。

时。有天子容色绝妙。于后夜时来诣佛所。稽首佛足。身诸光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;若罗汉比丘&nbsp;&nbsp;&nbsp;&nbsp;自所作已作

&nbsp;&nbsp;&nbsp;&nbsp;一切诸漏尽&nbsp;&nbsp;&nbsp;&nbsp;持此后边身

&nbsp;&nbsp;&nbsp;&nbsp;记说言有我&nbsp;&nbsp;&nbsp;&nbsp;及说我所不

尔时。世尊即说偈答。

&nbsp;&nbsp;&nbsp;&nbsp;若罗汉比丘&nbsp;&nbsp;&nbsp;&nbsp;自所作已作

&nbsp;&nbsp;&nbsp;&nbsp;一切诸漏尽&nbsp;&nbsp;&nbsp;&nbsp;持此后边身

&nbsp;&nbsp;&nbsp;&nbsp;正复说有我&nbsp;&nbsp;&nbsp;&nbsp;我所亦无咎

时。彼天子复说偈言。

&nbsp;&nbsp;&nbsp;&nbsp;若罗汉比丘&nbsp;&nbsp;&nbsp;&nbsp;自所作已作

&nbsp;&nbsp;&nbsp;&nbsp;一切漏已尽&nbsp;&nbsp;&nbsp;&nbsp;持此最后身

&nbsp;&nbsp;&nbsp;&nbsp;心依于我慢&nbsp;&nbsp;&nbsp;&nbsp;而说言有我

&nbsp;&nbsp;&nbsp;&nbsp;及说于我所&nbsp;&nbsp;&nbsp;&nbsp;有如是说不

尔时。世尊说偈答言。

&nbsp;&nbsp;&nbsp;&nbsp;已离于我慢&nbsp;&nbsp;&nbsp;&nbsp;无复我慢心

&nbsp;&nbsp;&nbsp;&nbsp;超越我我所&nbsp;&nbsp;&nbsp;&nbsp;我说为漏尽

&nbsp;&nbsp;&nbsp;&nbsp;于彼我我所&nbsp;&nbsp;&nbsp;&nbsp;心已永不著

&nbsp;&nbsp;&nbsp;&nbsp;善解世名字&nbsp;&nbsp;&nbsp;&nbsp;平等假名说

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （五八二）

<a name="582"></a>

如是我闻。

一时。佛在舍卫国祇树给孤独园。

时。有天子容色绝妙。于后夜时来诣佛所。稽首佛足。身诸光明遍照祇树给孤独园。

时。彼天子说偈白佛。

&nbsp;&nbsp;&nbsp;&nbsp;若罗汉比丘&nbsp;&nbsp;&nbsp;&nbsp;漏尽持后身

&nbsp;&nbsp;&nbsp;&nbsp;颇说言有我&nbsp;&nbsp;&nbsp;&nbsp;及说我所不

尔时。世尊说偈答言。

&nbsp;&nbsp;&nbsp;&nbsp;若罗汉比丘&nbsp;&nbsp;&nbsp;&nbsp;漏尽持后身

&nbsp;&nbsp;&nbsp;&nbsp;亦说言有我&nbsp;&nbsp;&nbsp;&nbsp;及说有我所

时。彼天子复说偈言。

&nbsp;&nbsp;&nbsp;&nbsp;若罗汉比丘&nbsp;&nbsp;&nbsp;&nbsp;自所作已作

&nbsp;&nbsp;&nbsp;&nbsp;已尽诸有漏&nbsp;&nbsp;&nbsp;&nbsp;唯持最后身

&nbsp;&nbsp;&nbsp;&nbsp;何言说有我&nbsp;&nbsp;&nbsp;&nbsp;说何是我所

尔时。世尊说偈答言。

&nbsp;&nbsp;&nbsp;&nbsp;若罗汉比丘&nbsp;&nbsp;&nbsp;&nbsp;自所作已作

&nbsp;&nbsp;&nbsp;&nbsp;一切诸漏尽&nbsp;&nbsp;&nbsp;&nbsp;唯持最后身

&nbsp;&nbsp;&nbsp;&nbsp;说我漏已尽&nbsp;&nbsp;&nbsp;&nbsp;亦不著我所

&nbsp;&nbsp;&nbsp;&nbsp;善解世名字&nbsp;&nbsp;&nbsp;&nbsp;平等假名说

时。彼天子闻佛所说。欢喜随喜。稽首佛足。即没不现。

### （五八三）

<a name="583"></a>

如是我闻。

一时。佛住舍卫国祇树给孤独园。

尔时。罗睺罗阿修罗王障月天子。时。诸月天子悉皆恐怖。来诣佛所。稽首佛足。退住一面。说偈叹佛。

&nbsp;&nbsp;&nbsp;&nbsp;今礼最胜觉&nbsp;&nbsp;&nbsp;&nbsp;能脱一切障

&nbsp;&nbsp;&nbsp;&nbsp;我今遭苦恼&nbsp;&nbsp;&nbsp;&nbsp;是故来归依

&nbsp;&nbsp;&nbsp;&nbsp;我等月天子&nbsp;&nbsp;&nbsp;&nbsp;归依于善逝

&nbsp;&nbsp;&nbsp;&nbsp;佛哀愍世间&nbsp;&nbsp;&nbsp;&nbsp;愿解阿修罗

尔时。世尊说偈答言。

&nbsp;&nbsp;&nbsp;&nbsp;破坏诸闇冥&nbsp;&nbsp;&nbsp;&nbsp;光明照虚空

&nbsp;&nbsp;&nbsp;&nbsp;今毗卢遮那&nbsp;&nbsp;&nbsp;&nbsp;清净光明显

&nbsp;&nbsp;&nbsp;&nbsp;罗睺避虚空&nbsp;&nbsp;&nbsp;&nbsp;速放飞兔像

&nbsp;&nbsp;&nbsp;&nbsp;罗睺阿修罗&nbsp;&nbsp;&nbsp;&nbsp;即舍月而还

&nbsp;&nbsp;&nbsp;&nbsp;举体悉流污&nbsp;&nbsp;&nbsp;&nbsp;战怖不自安

&nbsp;&nbsp;&nbsp;&nbsp;神昏志迷乱&nbsp;&nbsp;&nbsp;&nbsp;犹如重病人

时。有阿修罗名曰婆稚。见罗睺罗阿修罗疾舍月还。便说偈言。

&nbsp;&nbsp;&nbsp;&nbsp;罗睺阿修罗&nbsp;&nbsp;&nbsp;&nbsp;舍月一何速

&nbsp;&nbsp;&nbsp;&nbsp;神体悉流污&nbsp;&nbsp;&nbsp;&nbsp;犹如重病人

罗睺阿修罗说偈答言。

&nbsp;&nbsp;&nbsp;&nbsp;瞿昙说咒偈&nbsp;&nbsp;&nbsp;&nbsp;不速舍月者

&nbsp;&nbsp;&nbsp;&nbsp;或头破七分&nbsp;&nbsp;&nbsp;&nbsp;受诸邻死苦

婆稚阿修罗复说偈言。

&nbsp;&nbsp;&nbsp;&nbsp;佛兴未曾有&nbsp;&nbsp;&nbsp;&nbsp;安隐于世间

&nbsp;&nbsp;&nbsp;&nbsp;说咒偈能令&nbsp;&nbsp;&nbsp;&nbsp;罗睺罗舍月

佛说此经已。时。月天子闻佛所说。欢喜随喜。作礼而去。

### （五八四）

<a name="584"></a>

如是我闻。

一时。佛住舍卫国祇树给孤独园。

时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;为有族本不&nbsp;&nbsp;&nbsp;&nbsp;有转生族耶

&nbsp;&nbsp;&nbsp;&nbsp;有俱相属无&nbsp;&nbsp;&nbsp;&nbsp;云何解于缚

尔时。世尊说偈答言。

&nbsp;&nbsp;&nbsp;&nbsp;我无有族本&nbsp;&nbsp;&nbsp;&nbsp;亦无转生族

&nbsp;&nbsp;&nbsp;&nbsp;俱相属永断&nbsp;&nbsp;&nbsp;&nbsp;解脱一切缚

时。彼天子复说偈言。

&nbsp;&nbsp;&nbsp;&nbsp;何名为族本&nbsp;&nbsp;&nbsp;&nbsp;云何转生族

&nbsp;&nbsp;&nbsp;&nbsp;云何俱相续&nbsp;&nbsp;&nbsp;&nbsp;何名为坚缚

尔时。世尊说偈答言。

&nbsp;&nbsp;&nbsp;&nbsp;母为世族本&nbsp;&nbsp;&nbsp;&nbsp;妻名转生族

&nbsp;&nbsp;&nbsp;&nbsp;子俱是相属&nbsp;&nbsp;&nbsp;&nbsp;爱欲为坚缚

&nbsp;&nbsp;&nbsp;&nbsp;我无此族本&nbsp;&nbsp;&nbsp;&nbsp;亦无转生族

&nbsp;&nbsp;&nbsp;&nbsp;俱相属亦无&nbsp;&nbsp;&nbsp;&nbsp;是名脱坚缚

时。彼天子复说偈言。

&nbsp;&nbsp;&nbsp;&nbsp;善哉无族本&nbsp;&nbsp;&nbsp;&nbsp;无生族亦善

&nbsp;&nbsp;&nbsp;&nbsp;善哉无相属&nbsp;&nbsp;&nbsp;&nbsp;善哉缚解脱

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怨悉过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （五八五）

<a name="585"></a>

如是我闻。

一时。佛住释氏优罗提那塔所。

尔时。世尊新剃须发。于后夜时结加趺坐。直身正意。系念在前。以衣覆头。

时。优罗提那塔边有天神住。放身光明。遍照精舍。白佛言。沙门忧耶。佛告天神。何所忘失。

天神复问。沙门为欢喜耶。

佛告天神。为何所得。

天神复问。沙门不忧不喜耶。

佛告天神。如是。如是。

尔时。天神即说偈言。

&nbsp;&nbsp;&nbsp;&nbsp;为离诸烦恼&nbsp;&nbsp;&nbsp;&nbsp;为无有欢喜

&nbsp;&nbsp;&nbsp;&nbsp;云何独一住&nbsp;&nbsp;&nbsp;&nbsp;非不乐所坏

尔时。世尊说偈答言。

&nbsp;&nbsp;&nbsp;&nbsp;我无恼解脱&nbsp;&nbsp;&nbsp;&nbsp;亦无有欢喜

&nbsp;&nbsp;&nbsp;&nbsp;不乐不能坏&nbsp;&nbsp;&nbsp;&nbsp;故独一而住

时。彼天神复说偈言。

&nbsp;&nbsp;&nbsp;&nbsp;云何得无恼&nbsp;&nbsp;&nbsp;&nbsp;云何无欢喜

&nbsp;&nbsp;&nbsp;&nbsp;云何独一住&nbsp;&nbsp;&nbsp;&nbsp;非不乐所坏

尔时世尊说偈答言。

&nbsp;&nbsp;&nbsp;&nbsp;烦恼生欢喜&nbsp;&nbsp;&nbsp;&nbsp;喜亦生烦恼

&nbsp;&nbsp;&nbsp;&nbsp;无恼亦无喜&nbsp;&nbsp;&nbsp;&nbsp;天神当护持

时。彼天神复说偈言。

&nbsp;&nbsp;&nbsp;&nbsp;善哉无烦恼&nbsp;&nbsp;&nbsp;&nbsp;善哉无欢喜

&nbsp;&nbsp;&nbsp;&nbsp;善哉独一住&nbsp;&nbsp;&nbsp;&nbsp;不为不喜坏

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天神闻佛所说。欢喜随喜。稽首佛足。即没不现。

### （五八六）

<a name="586"></a>

如是我闻。

一时。佛住舍卫国祇树给孤独园。

时。有一天子。容色妙绝。于后夜时来诣佛所。稽首佛足。身诸光明遍照祇树给孤独园。

时。彼天子而说偈言。

&nbsp;&nbsp;&nbsp;&nbsp;犹如利剑害&nbsp;&nbsp;&nbsp;&nbsp;亦如头火燃

&nbsp;&nbsp;&nbsp;&nbsp;断除贪欲火&nbsp;&nbsp;&nbsp;&nbsp;正念求远离

尔时。世尊说偈答言。

&nbsp;&nbsp;&nbsp;&nbsp;譬如利剑害&nbsp;&nbsp;&nbsp;&nbsp;亦如头火燃

&nbsp;&nbsp;&nbsp;&nbsp;断除于后身&nbsp;&nbsp;&nbsp;&nbsp;正念求远离

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （五八七）

<a name="587"></a>

如是我闻。

一时。佛住舍卫国祇树给孤独园。

时。有一天子。容色绝妙。于后夜时来诣佛所。稽首佛足。身诸光明遍照祇树给孤独园。

时。彼天子而说偈言。

&nbsp;&nbsp;&nbsp;&nbsp;天女众围绕&nbsp;&nbsp;&nbsp;&nbsp;如毗舍脂众

&nbsp;&nbsp;&nbsp;&nbsp;痴惑丛林中&nbsp;&nbsp;&nbsp;&nbsp;何由而得出

尔时。世尊说偈答言。

&nbsp;&nbsp;&nbsp;&nbsp;正直平等道&nbsp;&nbsp;&nbsp;&nbsp;离恐怖之方

&nbsp;&nbsp;&nbsp;&nbsp;乘寂默之车&nbsp;&nbsp;&nbsp;&nbsp;法想为密覆

&nbsp;&nbsp;&nbsp;&nbsp;惭愧为长縻&nbsp;&nbsp;&nbsp;&nbsp;正念为羁络

&nbsp;&nbsp;&nbsp;&nbsp;智慧善御士&nbsp;&nbsp;&nbsp;&nbsp;正见为前导

&nbsp;&nbsp;&nbsp;&nbsp;如是之妙乘&nbsp;&nbsp;&nbsp;&nbsp;男女之所乘

&nbsp;&nbsp;&nbsp;&nbsp;出生死丛林&nbsp;&nbsp;&nbsp;&nbsp;逮得安乐处

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （五八八）

<a name="588"></a>

如是我闻。

一时。佛住舍卫国祇树给孤独园。

时。有一天子。容色绝妙。于后夜时来诣佛所。稽首佛足。身诸光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;有四转九门&nbsp;&nbsp;&nbsp;&nbsp;充满贪欲住

&nbsp;&nbsp;&nbsp;&nbsp;深溺乌泥中&nbsp;&nbsp;&nbsp;&nbsp;大象云何出

尔时。世尊说偈答言。

&nbsp;&nbsp;&nbsp;&nbsp;断爱喜长縻&nbsp;&nbsp;&nbsp;&nbsp;贪欲等诸恶

&nbsp;&nbsp;&nbsp;&nbsp;拔爱欲根本&nbsp;&nbsp;&nbsp;&nbsp;正向于彼处

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （五八九）

<a name="589"></a>

如是我闻。

一时。佛住舍卫国祇树给孤独园。

时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;赖吒槃提国&nbsp;&nbsp;&nbsp;&nbsp;有诸商贾客

&nbsp;&nbsp;&nbsp;&nbsp;大富足财宝&nbsp;&nbsp;&nbsp;&nbsp;各各竞求富

&nbsp;&nbsp;&nbsp;&nbsp;方便欲财利&nbsp;&nbsp;&nbsp;&nbsp;犹如然炽火

&nbsp;&nbsp;&nbsp;&nbsp;如是竞胜心&nbsp;&nbsp;&nbsp;&nbsp;欲贪常驰骋

&nbsp;&nbsp;&nbsp;&nbsp;云何当断贪&nbsp;&nbsp;&nbsp;&nbsp;息世间勤求

尔时。世尊说偈答言。

&nbsp;&nbsp;&nbsp;&nbsp;舍俗出非家&nbsp;&nbsp;&nbsp;&nbsp;妻子及财宝

&nbsp;&nbsp;&nbsp;&nbsp;贪恚痴离欲&nbsp;&nbsp;&nbsp;&nbsp;罗汉尽诸漏

&nbsp;&nbsp;&nbsp;&nbsp;正智心解脱&nbsp;&nbsp;&nbsp;&nbsp;爱尽息方便

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （五九○）

<a name="590"></a>

如是我闻。

一时。佛住舍卫国祇树给孤独园。

尔时。世尊告诸比丘。过去世时。拘萨罗国有诸商人。五百乘车。共行治生。至旷野中。旷野有五百群贼在后随逐。伺便欲作劫盗。时。旷野中有一天神。止住路侧。

时。彼天神作是念。当往诣彼拘萨罗国诸商人所。问其义理。若彼商人喜我所问。时解说者。我当方便令其安隐。得脱贼难。若不喜我所问者。当放舍之。如余天神。

时。彼天神作是念已。即放身光。遍照商人车营。而说偈言。

&nbsp;&nbsp;&nbsp;&nbsp;谁于觉睡眠&nbsp;&nbsp;&nbsp;&nbsp;谁复睡眠觉

&nbsp;&nbsp;&nbsp;&nbsp;谁有解此义&nbsp;&nbsp;&nbsp;&nbsp;谁能为我说

尔时。商人中有一优婆塞信佛．信法．信比丘僧。一心向佛．法．僧。归依佛．法．僧。于佛离疑。于法．僧离疑。于苦．集．灭．道离疑。见四圣谛得第一无间等果。在商人中与诸商人共为行侣。彼优婆塞于后夜时端坐思惟。系念在前。于十二因缘逆顺观察。所谓是事有故是事有。是事起故是事起。谓缘无明行。缘行识。缘识名色。缘名色六入处。缘六入处触。缘触受。缘受爱。缘爱取。缘取有。缘有生。缘生老．死．忧．悲．恼．苦。如是纯大苦聚集。如是无明灭则行灭。行灭则识灭。识灭则名色灭。名色灭则六入处灭。六入处灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老．死．忧．悲．恼．苦灭。如是．如是纯大苦聚灭。

时。彼优婆塞如是思惟已。而说偈言。

&nbsp;&nbsp;&nbsp;&nbsp;我于觉睡眠&nbsp;&nbsp;&nbsp;&nbsp;我于睡眠觉

&nbsp;&nbsp;&nbsp;&nbsp;我解知此义&nbsp;&nbsp;&nbsp;&nbsp;能为人记说

时。彼天神问优婆塞。云何觉睡眠。云何睡眠觉。云何能解知。云何能记说。

时。优婆塞说偈答言。

&nbsp;&nbsp;&nbsp;&nbsp;贪欲及嗔恚&nbsp;&nbsp;&nbsp;&nbsp;愚痴得离欲

&nbsp;&nbsp;&nbsp;&nbsp;漏尽阿罗汉&nbsp;&nbsp;&nbsp;&nbsp;正智心解脱

&nbsp;&nbsp;&nbsp;&nbsp;彼则为觉悟&nbsp;&nbsp;&nbsp;&nbsp;我于彼睡眠

&nbsp;&nbsp;&nbsp;&nbsp;不知因生苦&nbsp;&nbsp;&nbsp;&nbsp;及苦因缘集

&nbsp;&nbsp;&nbsp;&nbsp;于此一切苦&nbsp;&nbsp;&nbsp;&nbsp;得无余灭尽

&nbsp;&nbsp;&nbsp;&nbsp;又不知正道&nbsp;&nbsp;&nbsp;&nbsp;等趣息苦处

&nbsp;&nbsp;&nbsp;&nbsp;斯等为常眠&nbsp;&nbsp;&nbsp;&nbsp;我于彼则觉

&nbsp;&nbsp;&nbsp;&nbsp;如是觉睡眠&nbsp;&nbsp;&nbsp;&nbsp;如是睡眠觉

&nbsp;&nbsp;&nbsp;&nbsp;如是善知义&nbsp;&nbsp;&nbsp;&nbsp;如是能记说

时。彼天神复说偈言。

&nbsp;&nbsp;&nbsp;&nbsp;善哉觉睡眠&nbsp;&nbsp;&nbsp;&nbsp;善哉眠中觉

&nbsp;&nbsp;&nbsp;&nbsp;善哉解知义&nbsp;&nbsp;&nbsp;&nbsp;善哉能记说

&nbsp;&nbsp;&nbsp;&nbsp;久远乃今见&nbsp;&nbsp;&nbsp;&nbsp;诸兄弟而来

&nbsp;&nbsp;&nbsp;&nbsp;缘汝恩力故&nbsp;&nbsp;&nbsp;&nbsp;令诸商人众

&nbsp;&nbsp;&nbsp;&nbsp;得免于劫贼&nbsp;&nbsp;&nbsp;&nbsp;随道安乐去

如是。诸比丘。彼拘萨罗泽中诸商人众皆得安隐从旷野出。

佛说此经已。诸比丘闻佛所说。欢喜奉行。

### （五九一）

<a name="591"></a>

如是我闻。

一时。佛住舍卫国祇树给孤独园。

尔时。世尊告诸比丘。过去世时。海洲上优婆塞至他优婆塞舍会坐。极毁呰欲。言。此欲者。虚妄不实。欺诳之法。犹如幻化。诳于婴儿。还自己舍。恣于五欲。是优婆塞舍有天神止住。时。彼天神作是念。是优婆塞不胜不类。于余优婆塞舍会坐众中极毁呰欲。言。如是欲者。虚伪不实。欺诳之法。如诳婴儿。还己舍已。自恣五欲。我今宁可发令觉悟。而说偈言。

&nbsp;&nbsp;&nbsp;&nbsp;于大聚会中&nbsp;&nbsp;&nbsp;&nbsp;毁呰欲无常

&nbsp;&nbsp;&nbsp;&nbsp;自没于爱欲&nbsp;&nbsp;&nbsp;&nbsp;如牛溺深泥

&nbsp;&nbsp;&nbsp;&nbsp;我观彼会中&nbsp;&nbsp;&nbsp;&nbsp;诸优婆塞等

&nbsp;&nbsp;&nbsp;&nbsp;多闻明解法&nbsp;&nbsp;&nbsp;&nbsp;奉持于净戒

&nbsp;&nbsp;&nbsp;&nbsp;汝见彼乐法&nbsp;&nbsp;&nbsp;&nbsp;而说欲无常

&nbsp;&nbsp;&nbsp;&nbsp;如何自恣欲&nbsp;&nbsp;&nbsp;&nbsp;不断于贪爱

&nbsp;&nbsp;&nbsp;&nbsp;何故乐世间&nbsp;&nbsp;&nbsp;&nbsp;畜妻子眷属

时。彼天神如是．如是开觉彼优婆塞已。如是．如是彼优婆塞觉悟已。剃除须发。著袈裟衣。正信．非家．出家学道。精勤修习。尽诸有漏。得阿罗汉。

佛说此经已。诸比丘闻佛所说。欢喜奉行。

### （五九二）

<a name="592"></a>

如是我闻。

一时。佛住王舍城寒林中丘冢间。

时。给孤独长者有小因缘至王舍城。止宿长者舍。夜见长者告其妻子．仆使．作人言。汝等皆起。破樵然火。炊饭作[麩-夫 并]调和众味。庄严堂舍。

给孤独长者见已。作是念。今此长者何所为作。为嫁女娶妇耶。为请宾客．国王．大臣耶。念已。即问长者。汝何所作。为嫁女娶妇。为请宾客．国王．大臣耶。

时。彼长者答给孤独长者言。我不嫁女娶妇。亦不请呼国王．大臣。唯欲请佛及比丘僧。设供养耳。

时。给孤独长者闻未曾闻佛名字已。心大欢喜。身诸毛孔皆悉怡悦。问彼长者言。何名为佛。

长者答言。有沙门瞿昙。是释种子。于释种中剃除须发。著袈裟衣。正信．非家．出家学道。得阿耨多罗三藐三菩提。是名为佛。

给孤独长者言。云何名僧。

彼长者言。若婆罗门种剃除须发。著袈裟衣。信家．非家。而随佛出家。或刹利种．毗舍种．首陀罗种善男子等剃除须发。著袈裟衣。正信．非家。彼佛出家而随出家。是名为僧。今日请佛及现前僧。设诸供养。

给孤独长者问彼长者言。我今可得往见世尊不。

彼长者答言。汝且住此。我请世尊来至我舍。于此得见。

时。给孤独长者即于其夜至心念佛。因得睡眠。天犹未明。忽见明相。谓天已晓。欲出其舍。行向城门。至城门下。夜始二更。城门未开。王家常法。待远使命来往。至初夜尽。城门乃闭。中夜已尽。辄复开门。欲令行人早得往来。

尔时。给孤独长者见城门开。而作是念。定是夜过天晓门开。乘明相出于城门。出城门已。明相即灭。辄还闇冥。给孤独长者心即恐怖。身毛为竖。得无为人及非人。或奸姣人恐怖我耶。即便欲还。

尔时。城门侧有天神住。时。彼天神即放身光。从其城门至寒林丘塳间光明普照。告给孤独长者言。汝且前进。可得胜利。慎勿退还。

时。彼天神即说偈言。

&nbsp;&nbsp;&nbsp;&nbsp;善良马百匹&nbsp;&nbsp;&nbsp;&nbsp;黄金满百斤

&nbsp;&nbsp;&nbsp;&nbsp;骡车及马车&nbsp;&nbsp;&nbsp;&nbsp;各各有百乘

&nbsp;&nbsp;&nbsp;&nbsp;种种诸珍奇&nbsp;&nbsp;&nbsp;&nbsp;重宝载其上

&nbsp;&nbsp;&nbsp;&nbsp;宿命种善根&nbsp;&nbsp;&nbsp;&nbsp;得如此福报

&nbsp;&nbsp;&nbsp;&nbsp;若人宗重心&nbsp;&nbsp;&nbsp;&nbsp;向佛行一步

&nbsp;&nbsp;&nbsp;&nbsp;十六分之一&nbsp;&nbsp;&nbsp;&nbsp;过前福之上

是故。长者。汝当前进。慎勿退还。即复说偈。

&nbsp;&nbsp;&nbsp;&nbsp;雪山大龙象&nbsp;&nbsp;&nbsp;&nbsp;纯金为庄饰

&nbsp;&nbsp;&nbsp;&nbsp;巨身长大牙&nbsp;&nbsp;&nbsp;&nbsp;以此象施人

&nbsp;&nbsp;&nbsp;&nbsp;不及向佛福&nbsp;&nbsp;&nbsp;&nbsp;十六分之一

是故。长者。当速前进。得其大利。非退还也。复说偈言。

&nbsp;&nbsp;&nbsp;&nbsp;金菩阇国女&nbsp;&nbsp;&nbsp;&nbsp;其数有百人

&nbsp;&nbsp;&nbsp;&nbsp;种种众妙宝&nbsp;&nbsp;&nbsp;&nbsp;璎珞具庄严

&nbsp;&nbsp;&nbsp;&nbsp;以是持施与&nbsp;&nbsp;&nbsp;&nbsp;不及行向佛

&nbsp;&nbsp;&nbsp;&nbsp;一步之功德&nbsp;&nbsp;&nbsp;&nbsp;十六分之一

是故。长者。当速前进。得其胜利。非退还也。

时。给孤独长者问天神言。贤者。汝是何人。

天神答言。我是摩头息揵大摩那婆先。是长者善知识。于尊者舍利弗．大目揵连所起信敬心。缘斯功德。今得生天。典此城门。是故告长者。但当进前。慎莫退还。前进得利。非退还也。

时。给孤独长者作是念。佛兴于世。非为小事。得闻正法。亦非小事。是故天神劝我令进。往见世尊。时。给孤独长者寻其光明。迳至寒林丘塳间。

尔时。世尊出房露地经行。给孤独长者遥见佛已。即至其前。以俗人礼法恭敬问讯。云何。世尊。安隐卧不。

尔时。世尊说偈答言。

&nbsp;&nbsp;&nbsp;&nbsp;婆罗门涅槃&nbsp;&nbsp;&nbsp;&nbsp;是则常安乐

&nbsp;&nbsp;&nbsp;&nbsp;爱欲所不染&nbsp;&nbsp;&nbsp;&nbsp;解脱永无余

&nbsp;&nbsp;&nbsp;&nbsp;断一切希望&nbsp;&nbsp;&nbsp;&nbsp;调伏心炽燃

&nbsp;&nbsp;&nbsp;&nbsp;心得寂止息&nbsp;&nbsp;&nbsp;&nbsp;止息安隐眠

尔时。世尊将给孤独长者往入房中。就座而坐。端身系念。尔时。世尊为其说法。示教照喜已。世尊说。诸法无常。宜布施福事．持戒福事．生天福事。欲味．欲患．欲出。远离之福。

给孤独长者闻法．见法．得法．入法．解法。度诸疑惑。不由他信。不由他度。入正法．律。心得无畏。即从座起。正衣服。为佛作礼。右膝著地。合掌白佛言。已度。世尊。已度。善逝。我从今日尽其寿命。归佛．归法．归比丘僧。为优婆塞。证知我。

尔时。世尊问给孤独长者。汝名何等。

长者白佛。名须达多。以常给孤贫辛苦故。时人名我为给孤独。

世尊复问。汝居何处。

长者白佛言。世尊。在拘萨罗人间。城名舍卫。唯愿世尊来舍卫国。我当尽寿供养衣被．饮食．房舍．床卧．随病汤药。

佛问长者。舍卫国有精舍不。

长者白佛。无也。世尊。

佛告长者。汝可于彼建立精舍。令诸比丘往来宿止。

长者白佛。但使世尊来舍卫国。我当造作精舍僧房。令诸比丘往来止住。尔时。世尊默然受请。

时。长者知佛世尊默然受请已。从座起。稽首佛足而去。

### （五九三）

<a name="593"></a>

如是我闻。

一时。佛住舍卫国祇树给孤独园。

时。给孤独长者疾病命终。生兜率天。为兜率天子。作是念。我不应久住于此。当往见世尊。作是念已。如力士屈申臂顷。于兜率天没。现于佛前。稽首佛足。退坐一面。时。给孤独天子身放光明。遍照祇树给孤独园。

时。给孤独天子而说偈言。

&nbsp;&nbsp;&nbsp;&nbsp;于此只桓林&nbsp;&nbsp;&nbsp;&nbsp;仙人僧住止

&nbsp;&nbsp;&nbsp;&nbsp;诸王亦住此&nbsp;&nbsp;&nbsp;&nbsp;增我欢喜心

&nbsp;&nbsp;&nbsp;&nbsp;深信净戒业&nbsp;&nbsp;&nbsp;&nbsp;智慧为胜寿

&nbsp;&nbsp;&nbsp;&nbsp;以此净众生&nbsp;&nbsp;&nbsp;&nbsp;非族姓财物

&nbsp;&nbsp;&nbsp;&nbsp;大智舍利弗&nbsp;&nbsp;&nbsp;&nbsp;正念常寂默

&nbsp;&nbsp;&nbsp;&nbsp;闲居修远离&nbsp;&nbsp;&nbsp;&nbsp;初建业良友

说此偈已。即没不现。

尔时。世尊其夜过已。入于僧中。敷尼师坛。于众前坐。告诸比丘。今此夜中。有一天子。容色绝妙。来诣我所。稽首我足。退坐一面。而说偈言。

&nbsp;&nbsp;&nbsp;&nbsp;于此只桓林&nbsp;&nbsp;&nbsp;&nbsp;仙人僧住止

&nbsp;&nbsp;&nbsp;&nbsp;诸王亦住此&nbsp;&nbsp;&nbsp;&nbsp;增我欢喜心

&nbsp;&nbsp;&nbsp;&nbsp;深信净戒业&nbsp;&nbsp;&nbsp;&nbsp;智慧为胜寿

&nbsp;&nbsp;&nbsp;&nbsp;以此净众生&nbsp;&nbsp;&nbsp;&nbsp;非族姓财物

&nbsp;&nbsp;&nbsp;&nbsp;大智舍利弗&nbsp;&nbsp;&nbsp;&nbsp;正念常寂默

&nbsp;&nbsp;&nbsp;&nbsp;闲居修远离&nbsp;&nbsp;&nbsp;&nbsp;初建业良友

尔时。尊者阿难白佛言。世尊。如我解世尊所说。给孤独长者生彼天上。来见世尊。然彼给孤独长者于尊者舍利弗极相敬重。

佛告阿难。如是。如是。阿难。给孤独长者生彼天上。来见于我。

尔时。世尊以尊者舍利弗故。而说偈言。

&nbsp;&nbsp;&nbsp;&nbsp;一切世间智&nbsp;&nbsp;&nbsp;&nbsp;唯除于如来

&nbsp;&nbsp;&nbsp;&nbsp;比舍利弗智&nbsp;&nbsp;&nbsp;&nbsp;十六不及一

&nbsp;&nbsp;&nbsp;&nbsp;如舍利弗智&nbsp;&nbsp;&nbsp;&nbsp;天人悉同等

&nbsp;&nbsp;&nbsp;&nbsp;比于如来智&nbsp;&nbsp;&nbsp;&nbsp;十六不及一

佛说此经已。诸比丘闻佛所说。欢喜奉行。

### （五九四）

<a name="594"></a>

如是我闻。

一时。佛住旷野精舍。

时。有旷野长者疾病命终。生无热天。生彼天已。即作是念。我今不应久于此住不见世尊。作是念已。如力士屈申臂顷。从无热天没。现于佛前。

时。彼天子天身委地。不能自立。犹如酥油委地。不能自立。如是。彼天子天身细软。不自持立。

尔时。世尊告彼天子。汝当变化作此粗身。而立于地。

时。彼天子即自化形。作此粗身。而立于地。于是。天子前礼佛足。退坐一面。

尔时。世尊告手天子。汝手天子。本于此间为人身时。所受经法。今故忆念不悉忘耶。

手天子白佛言。世尊。本所受持。今悉不忘。本人间时。有所闻法。不尽得者。今亦忆念。如世尊善说。世尊说言。若人安乐处。能忆持法。非为苦处。此说真实。如世尊在阎浮提。种种杂类。四众围绕。而为说法。彼诸四众闻佛所说。皆悉奉行。我亦如是。于无热天上。为诸天人大会说法。彼诸天众悉受修学。

佛告手天子。汝于此人间时。于几法无厌足故。而得生彼无热天中。

手天子白佛。世尊。我于三法无厌足故。身坏命终。生无热天。何等三法。我于见佛无厌故。身坏命终生无热天。我于佛法无厌足故。生无热天。供养众僧无厌足故。身坏命终。生无热天。时。手天子即说偈言。

&nbsp;&nbsp;&nbsp;&nbsp;见佛无厌足&nbsp;&nbsp;&nbsp;&nbsp;闻法亦无厌

&nbsp;&nbsp;&nbsp;&nbsp;供养于众僧&nbsp;&nbsp;&nbsp;&nbsp;亦未曾知足

&nbsp;&nbsp;&nbsp;&nbsp;受持贤圣法&nbsp;&nbsp;&nbsp;&nbsp;调伏悭著垢

&nbsp;&nbsp;&nbsp;&nbsp;三法不知足&nbsp;&nbsp;&nbsp;&nbsp;故生无热天

时。手天子闻佛所说。欢喜随喜。即没不现。

### （五九五）

<a name="595"></a>

如是我闻。

一时。佛住舍卫国祇树给孤独园。

时。有无烦天子。容色绝妙。来诣佛所。稽首佛足。退坐一面。其身光明遍照祇树给孤独园。

时。彼天子而说偈言。

&nbsp;&nbsp;&nbsp;&nbsp;生彼无烦天&nbsp;&nbsp;&nbsp;&nbsp;解脱七比丘

&nbsp;&nbsp;&nbsp;&nbsp;贪嗔恚已尽&nbsp;&nbsp;&nbsp;&nbsp;超世度恩爱

&nbsp;&nbsp;&nbsp;&nbsp;谁度于诸流&nbsp;&nbsp;&nbsp;&nbsp;难度死魔军

&nbsp;&nbsp;&nbsp;&nbsp;谁断死魔縻&nbsp;&nbsp;&nbsp;&nbsp;永超烦恼轭

尔时。世尊说偈答言。

&nbsp;&nbsp;&nbsp;&nbsp;尊者优波迦&nbsp;&nbsp;&nbsp;&nbsp;及波罗揵荼．

&nbsp;&nbsp;&nbsp;&nbsp;弗迦罗娑梨&nbsp;&nbsp;&nbsp;&nbsp;跋提．揵陀叠．

&nbsp;&nbsp;&nbsp;&nbsp;亦婆休难提&nbsp;&nbsp;&nbsp;&nbsp;及波毗瘦[少/兔]．

&nbsp;&nbsp;&nbsp;&nbsp;如是等一切&nbsp;&nbsp;&nbsp;&nbsp;悉皆度诸流

&nbsp;&nbsp;&nbsp;&nbsp;断绝死魔縻&nbsp;&nbsp;&nbsp;&nbsp;度彼难度者

&nbsp;&nbsp;&nbsp;&nbsp;断诸死魔縻&nbsp;&nbsp;&nbsp;&nbsp;超越诸天轭

&nbsp;&nbsp;&nbsp;&nbsp;说甚深妙法&nbsp;&nbsp;&nbsp;&nbsp;觉悟难知者

&nbsp;&nbsp;&nbsp;&nbsp;巧便问深义&nbsp;&nbsp;&nbsp;&nbsp;汝今为是谁

时。彼天子说偈白佛。

&nbsp;&nbsp;&nbsp;&nbsp;我是阿那含&nbsp;&nbsp;&nbsp;&nbsp;生彼无烦天

&nbsp;&nbsp;&nbsp;&nbsp;故能知斯等&nbsp;&nbsp;&nbsp;&nbsp;解脱七比丘

&nbsp;&nbsp;&nbsp;&nbsp;尽贪欲嗔恚&nbsp;&nbsp;&nbsp;&nbsp;永超世恩爱

尔时。世尊复说偈言。

&nbsp;&nbsp;&nbsp;&nbsp;眼耳鼻舌身&nbsp;&nbsp;&nbsp;&nbsp;第六意入处

&nbsp;&nbsp;&nbsp;&nbsp;若彼名及色&nbsp;&nbsp;&nbsp;&nbsp;得无余灭尽

&nbsp;&nbsp;&nbsp;&nbsp;能知此诸法&nbsp;&nbsp;&nbsp;&nbsp;解脱七比丘

&nbsp;&nbsp;&nbsp;&nbsp;贪有悉已尽&nbsp;&nbsp;&nbsp;&nbsp;永超世恩爱

时。彼天子复说偈言。

&nbsp;&nbsp;&nbsp;&nbsp;鞞跋楞伽村&nbsp;&nbsp;&nbsp;&nbsp;我于彼中住

&nbsp;&nbsp;&nbsp;&nbsp;名难提婆罗&nbsp;&nbsp;&nbsp;&nbsp;造作诸瓦器

&nbsp;&nbsp;&nbsp;&nbsp;迦叶佛弟子&nbsp;&nbsp;&nbsp;&nbsp;持优婆塞法

&nbsp;&nbsp;&nbsp;&nbsp;供养于父母&nbsp;&nbsp;&nbsp;&nbsp;离欲修梵行

&nbsp;&nbsp;&nbsp;&nbsp;世世为我友&nbsp;&nbsp;&nbsp;&nbsp;我亦彼知识

&nbsp;&nbsp;&nbsp;&nbsp;如是等大士&nbsp;&nbsp;&nbsp;&nbsp;宿命共和合

&nbsp;&nbsp;&nbsp;&nbsp;善修于身心&nbsp;&nbsp;&nbsp;&nbsp;持此后边身

尔时。世尊复说偈言。

&nbsp;&nbsp;&nbsp;&nbsp;如是汝贤士&nbsp;&nbsp;&nbsp;&nbsp;如汝之所说

&nbsp;&nbsp;&nbsp;&nbsp;鞞跋楞伽村&nbsp;&nbsp;&nbsp;&nbsp;名难提婆罗

&nbsp;&nbsp;&nbsp;&nbsp;迦叶佛弟子&nbsp;&nbsp;&nbsp;&nbsp;受优婆塞法

&nbsp;&nbsp;&nbsp;&nbsp;供养于父母&nbsp;&nbsp;&nbsp;&nbsp;离欲修梵行

&nbsp;&nbsp;&nbsp;&nbsp;昔是汝知识&nbsp;&nbsp;&nbsp;&nbsp;汝亦彼良友

&nbsp;&nbsp;&nbsp;&nbsp;如是诸正士&nbsp;&nbsp;&nbsp;&nbsp;宿命共和合

&nbsp;&nbsp;&nbsp;&nbsp;善修其身心&nbsp;&nbsp;&nbsp;&nbsp;持此后边身

佛说此经已。时。彼天子闻佛所说。欢喜随喜。即没不现。

### （五九六）

<a name="596"></a>

如是我闻。

一时。佛住舍卫国祇树给孤独园。

时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;此世多恐怖&nbsp;&nbsp;&nbsp;&nbsp;众生常恼乱

&nbsp;&nbsp;&nbsp;&nbsp;已起者亦苦&nbsp;&nbsp;&nbsp;&nbsp;未起亦当苦

&nbsp;&nbsp;&nbsp;&nbsp;颇有离恐处&nbsp;&nbsp;&nbsp;&nbsp;唯愿慧眼说

尔时。世尊说偈答言。

&nbsp;&nbsp;&nbsp;&nbsp;无有异苦行&nbsp;&nbsp;&nbsp;&nbsp;无异伏诸根

&nbsp;&nbsp;&nbsp;&nbsp;无异一切舍&nbsp;&nbsp;&nbsp;&nbsp;而得见解脱

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （五九七）

<a name="597"></a>

如是我闻。

一时。佛住舍卫国祇树给孤独园。

时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;云何诸众生&nbsp;&nbsp;&nbsp;&nbsp;受身得妙色

&nbsp;&nbsp;&nbsp;&nbsp;云何修方便&nbsp;&nbsp;&nbsp;&nbsp;而得乘出道

&nbsp;&nbsp;&nbsp;&nbsp;众生住何法&nbsp;&nbsp;&nbsp;&nbsp;为何所修习

&nbsp;&nbsp;&nbsp;&nbsp;为何等众生&nbsp;&nbsp;&nbsp;&nbsp;诸天所供养

尔时。世尊说偈答言。

&nbsp;&nbsp;&nbsp;&nbsp;持戒明智慧&nbsp;&nbsp;&nbsp;&nbsp;自修习正受

&nbsp;&nbsp;&nbsp;&nbsp;正直心系念&nbsp;&nbsp;&nbsp;&nbsp;炽然忧悉灭

&nbsp;&nbsp;&nbsp;&nbsp;得平等智慧&nbsp;&nbsp;&nbsp;&nbsp;其心善解脱

&nbsp;&nbsp;&nbsp;&nbsp;斯等因缘故&nbsp;&nbsp;&nbsp;&nbsp;受身得妙色

&nbsp;&nbsp;&nbsp;&nbsp;成就乘出道&nbsp;&nbsp;&nbsp;&nbsp;心住于中学

&nbsp;&nbsp;&nbsp;&nbsp;如是德备者&nbsp;&nbsp;&nbsp;&nbsp;为诸天供养

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （五九八）

<a name="598"></a>

如是我闻。

一时。佛住舍卫国祇树给孤独园。

时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园。

时。彼天子而说偈言。

&nbsp;&nbsp;&nbsp;&nbsp;沉没于睡眠&nbsp;&nbsp;&nbsp;&nbsp;欠呿不欣乐

&nbsp;&nbsp;&nbsp;&nbsp;饱食心愦闹&nbsp;&nbsp;&nbsp;&nbsp;懈怠不精勤

&nbsp;&nbsp;&nbsp;&nbsp;斯十覆众生&nbsp;&nbsp;&nbsp;&nbsp;圣道不显现

尔时。世尊说偈答言。

&nbsp;&nbsp;&nbsp;&nbsp;心没于睡眠&nbsp;&nbsp;&nbsp;&nbsp;欠呿不欣乐

&nbsp;&nbsp;&nbsp;&nbsp;饱食心愦闹&nbsp;&nbsp;&nbsp;&nbsp;懈怠不精勤

&nbsp;&nbsp;&nbsp;&nbsp;精勤修习者&nbsp;&nbsp;&nbsp;&nbsp;能开发圣道

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （五九九）

<a name="599"></a>

如是我闻。

一时。佛住舍卫国祇树给孤独园。

时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园。

时。彼天子而说偈言。

&nbsp;&nbsp;&nbsp;&nbsp;外缠结非缠&nbsp;&nbsp;&nbsp;&nbsp;内缠缠众生

&nbsp;&nbsp;&nbsp;&nbsp;今问于瞿昙&nbsp;&nbsp;&nbsp;&nbsp;谁于缠离缠

尔时。世尊说偈答言。

&nbsp;&nbsp;&nbsp;&nbsp;智者建立戒&nbsp;&nbsp;&nbsp;&nbsp;内心修智慧

&nbsp;&nbsp;&nbsp;&nbsp;比丘勤修习&nbsp;&nbsp;&nbsp;&nbsp;于缠能解缠

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （六○○）

<a name="600"></a>

如是我闻。

一时。佛住舍卫国祇树给孤独园。

时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园。

时。彼天子而说偈言。

&nbsp;&nbsp;&nbsp;&nbsp;难度难可忍&nbsp;&nbsp;&nbsp;&nbsp;沙门无知故

&nbsp;&nbsp;&nbsp;&nbsp;多起诸艰难&nbsp;&nbsp;&nbsp;&nbsp;重钝溺沉没

&nbsp;&nbsp;&nbsp;&nbsp;心随觉自在&nbsp;&nbsp;&nbsp;&nbsp;数数溺沉没

&nbsp;&nbsp;&nbsp;&nbsp;沙门云何行&nbsp;&nbsp;&nbsp;&nbsp;善摄护其心

尔时。世尊说偈答言。

&nbsp;&nbsp;&nbsp;&nbsp;如龟善方便&nbsp;&nbsp;&nbsp;&nbsp;以壳自藏六

&nbsp;&nbsp;&nbsp;&nbsp;比丘习禅思&nbsp;&nbsp;&nbsp;&nbsp;善摄诸觉想

&nbsp;&nbsp;&nbsp;&nbsp;其心无所依&nbsp;&nbsp;&nbsp;&nbsp;他莫能恐怖

&nbsp;&nbsp;&nbsp;&nbsp;是则自隐密&nbsp;&nbsp;&nbsp;&nbsp;无能诽谤者

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （六○一）

<a name="601"></a>

如是我闻。

一时。佛住舍卫国祇树给孤独园。

时。有天子容色绝妙。于后夜时来诣佛所。稽首佛足。身诸光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;萨罗小流注&nbsp;&nbsp;&nbsp;&nbsp;当于何反流

&nbsp;&nbsp;&nbsp;&nbsp;生死之径路&nbsp;&nbsp;&nbsp;&nbsp;于何而不转

&nbsp;&nbsp;&nbsp;&nbsp;世间诸苦乐&nbsp;&nbsp;&nbsp;&nbsp;何由灭无余

尔时。世尊说偈答言。

&nbsp;&nbsp;&nbsp;&nbsp;眼耳鼻舌身&nbsp;&nbsp;&nbsp;&nbsp;及彼意入处

&nbsp;&nbsp;&nbsp;&nbsp;名色灭无余&nbsp;&nbsp;&nbsp;&nbsp;萨罗小还流

&nbsp;&nbsp;&nbsp;&nbsp;生死道不转&nbsp;&nbsp;&nbsp;&nbsp;苦乐灭无余

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （六○二）

<a name="602"></a>

如是我闻。

一时。佛住在舍卫国祇树给孤独园。

时。有天子容色绝妙。于后夜时来诣佛所。稽首佛足。身诸光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;伊尼耶鹿[跳-兆 專]&nbsp;&nbsp;&nbsp;&nbsp;仙人中之尊

&nbsp;&nbsp;&nbsp;&nbsp;少食不嗜味&nbsp;&nbsp;&nbsp;&nbsp;禅思乐山林

&nbsp;&nbsp;&nbsp;&nbsp;我今敬稽首&nbsp;&nbsp;&nbsp;&nbsp;而问于瞿昙

&nbsp;&nbsp;&nbsp;&nbsp;云何出离苦&nbsp;&nbsp;&nbsp;&nbsp;云何苦解脱

&nbsp;&nbsp;&nbsp;&nbsp;我今问解脱&nbsp;&nbsp;&nbsp;&nbsp;于何而灭尽

尔时。世尊说偈答言。

&nbsp;&nbsp;&nbsp;&nbsp;世间五欲德&nbsp;&nbsp;&nbsp;&nbsp;心法说第六

&nbsp;&nbsp;&nbsp;&nbsp;于彼欲无欲&nbsp;&nbsp;&nbsp;&nbsp;解脱一切苦

&nbsp;&nbsp;&nbsp;&nbsp;如是于苦出&nbsp;&nbsp;&nbsp;&nbsp;如是苦解脱

&nbsp;&nbsp;&nbsp;&nbsp;汝所问解脱&nbsp;&nbsp;&nbsp;&nbsp;于彼而灭尽

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （六○三）

<a name="603"></a>

如是我闻。

一时。佛住舍卫国祇树给孤独园。

时。有天子容色绝妙。于后夜时来诣佛所。稽首佛足。退坐一面。身诸光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;云何度诸流&nbsp;&nbsp;&nbsp;&nbsp;云何度大海

&nbsp;&nbsp;&nbsp;&nbsp;云何能舍苦&nbsp;&nbsp;&nbsp;&nbsp;云何得清净
尔时。世尊即说偈言。

&nbsp;&nbsp;&nbsp;&nbsp;信能度诸流&nbsp;&nbsp;&nbsp;&nbsp;不放逸度海

&nbsp;&nbsp;&nbsp;&nbsp;精进能除苦&nbsp;&nbsp;&nbsp;&nbsp;智慧得清净
时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。
