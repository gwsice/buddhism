## 杂阿含经卷第四十

宋天竺三藏求那跋陀罗译

### （一一○四）

如是我闻。

一时。佛住王舍城迦兰陀竹园。

尔时。世尊告诸比丘。若能受持七种受者。以是因缘得生天帝释处。谓天帝释本为人时。供养父母。及家诸尊长。和颜软语。不恶口。不两舌。常真实言。于悭吝世间。虽在居家而不悭惜。行解脱施。勤施。常乐行施。施会供养。等施一切。尔时。世尊即说偈言。

&nbsp;&nbsp;&nbsp;&nbsp;供养于父母&nbsp;&nbsp;&nbsp;&nbsp;及家之尊长

&nbsp;&nbsp;&nbsp;&nbsp;柔和恭逊辞&nbsp;&nbsp;&nbsp;&nbsp;离粗言两舌

&nbsp;&nbsp;&nbsp;&nbsp;调伏悭吝心&nbsp;&nbsp;&nbsp;&nbsp;常修真实语

&nbsp;&nbsp;&nbsp;&nbsp;彼三十三天&nbsp;&nbsp;&nbsp;&nbsp;见行七法者

&nbsp;&nbsp;&nbsp;&nbsp;咸各作是言&nbsp;&nbsp;&nbsp;&nbsp;当来生此天

佛说此经已。诸比丘闻佛所说。欢喜奉行。

### （一一○五）

如是我闻。

一时。佛住鞞舍离国猕猴池侧重阁讲堂。

时。有离车名摩诃利。来诣佛所。稽首佛足。退坐一面。白佛言。世尊。见天帝释不。

佛答言。见。

离车复问。世尊。见有鬼似帝释形以不。

佛告离车。我知天帝释。亦知有鬼似天帝释。亦知彼帝释法。受持彼法缘故。得生帝释处。离车。帝释本为人时。供养父母。乃至行平等舍。尔时。世尊即说偈言。

&nbsp;&nbsp;&nbsp;&nbsp;供养于父母&nbsp;&nbsp;&nbsp;&nbsp;及家之尊长

&nbsp;&nbsp;&nbsp;&nbsp;柔和恭逊辞&nbsp;&nbsp;&nbsp;&nbsp;离粗言两舌

&nbsp;&nbsp;&nbsp;&nbsp;调伏悭吝心&nbsp;&nbsp;&nbsp;&nbsp;常修真实语

&nbsp;&nbsp;&nbsp;&nbsp;彼三十三天&nbsp;&nbsp;&nbsp;&nbsp;见行七法者

&nbsp;&nbsp;&nbsp;&nbsp;咸各作是言&nbsp;&nbsp;&nbsp;&nbsp;当来生此天

佛说此经已。时摩诃利离车闻佛所说。欢喜随喜。作礼而去。

### （一一○六）

如是我闻。

一时。佛住鞞舍离国猕猴池侧重阁讲堂。

时。有异比丘来诣佛所。稽首佛足。退住一面。白佛言。世尊。何因．何缘释提桓因名释提桓因。

佛告比丘。释提桓因本为人时。行于顿施。沙门．婆罗门．贫穷．困苦．求生行路乞。施以饮食．钱财．谷．帛．华香．严具．床卧．灯明。以堪能故。名释提桓因。

比丘复白佛言。世尊。何因．何缘故。释提桓因复名富兰陀罗。

佛告比丘。彼释提桓因本为人时。数数行施衣被．饮食。乃至灯明。以是因缘。故名富兰陀罗。

比丘复白佛言。何因．何缘故。复名摩伽婆。

佛告比丘。彼释提桓因本为人时。名摩伽婆故。释提桓因即以本名。名摩伽婆。

比丘复白佛言。何因．何缘复名娑婆婆。

佛告比丘。彼释提桓因本为人时。数以婆诜私衣布施供养。以是因缘故。释提桓因名娑婆婆。

比丘复白佛言。世尊。何因．何缘释提桓因复名憍尸迦。

佛告比丘。彼释提桓因本为人时。为憍尸族姓人。以是因缘故。彼释提桓因复名憍尸迦。

比丘问佛言。世尊。何因．何缘彼释提桓因名舍脂钵低。

佛告比丘。彼阿修罗女名曰舍脂。为天帝释第一天后。是故帝释名舍脂钵低。

比丘白佛言。世尊。何因．何缘释提桓因复名千眼。

佛告比丘。彼释提桓因本为人时。聪明智慧。于一坐间。思千种义。观察称量。以是因缘。彼天帝释复名千眼。

比丘白佛。何因．何缘彼释提桓因复名因提利。

佛告比丘。彼天帝释于诸三十三天。为王为主。以是因缘故。彼天帝释名因提利。

佛告比丘。然彼释提桓因本为人时。受持七种受。以是因缘。得天帝释。何等为七。释提桓因本为人时。供养父母。乃至等行惠施。是为七种受。以是因缘。为天帝释。

尔时。世尊即说偈言。如上广说。

佛说此经已。诸比丘闻佛所说。欢喜奉行。

### （一一○七）

如是我闻。

一时。佛住鞞舍离国猕猴池侧重阁讲堂。

尔时。世尊告诸比丘。过去世时。有一夜叉鬼。丑陋恶色。在帝释空座上坐。三十三天见此鬼丑陋恶色。在帝释空座上坐。见已。咸各嗔恚。诸天如是极嗔恚已。彼鬼如是．如是随嗔恚渐渐端正。

时。三十三天往诣天帝释。白帝释言。憍尸迦。当知有一异鬼。丑陋恶色。在天王空座上坐。我等诸天见彼鬼丑陋恶色。坐天王座。极生嗔恚。随彼诸天嗔恚。彼鬼随渐端正。释提桓因告诸三十三天。彼是嗔恚对治鬼。

尔时。天帝释自往彼鬼所。整衣服。偏袒右肩。合掌三称名字而言。仁者。我是释提桓因。随释提桓因如是恭敬下意。彼鬼如是．如是随渐丑陋。即复不现。

时。释提桓因自坐已。而说偈言。

&nbsp;&nbsp;&nbsp;&nbsp;人当莫嗔恚&nbsp;&nbsp;&nbsp;&nbsp;见嗔莫嗔报

&nbsp;&nbsp;&nbsp;&nbsp;于恶莫生恶&nbsp;&nbsp;&nbsp;&nbsp;当破坏憍慢

&nbsp;&nbsp;&nbsp;&nbsp;不嗔亦不害&nbsp;&nbsp;&nbsp;&nbsp;名住贤圣众

&nbsp;&nbsp;&nbsp;&nbsp;恶罪起嗔恚&nbsp;&nbsp;&nbsp;&nbsp;坚住如石山

&nbsp;&nbsp;&nbsp;&nbsp;盛嗔恚能持&nbsp;&nbsp;&nbsp;&nbsp;如制逸马车

&nbsp;&nbsp;&nbsp;&nbsp;我说善御士&nbsp;&nbsp;&nbsp;&nbsp;非谓执绳者

佛告诸比丘。释提桓因于三十三天为自在王。叹说不嗔。汝等如是正信．非家．出家学道。亦应赞叹不嗔。当如是学。

佛说此经已。诸比丘闻佛所说。欢喜奉行。

### （一一○八）

如是我闻。

一时。佛住舍卫国祇树给孤独园。

尔时。世尊晨朝著衣持钵。入舍卫城乞食。乞食已。还精舍。举衣钵。洗足已。持尼师坛。著右肩上。至安陀林。布尼师坛。坐一树下。入昼正受。

尔时。只桓中有两比丘诤起。一人骂詈。一人默然。其骂詈者。即便改悔忏谢于彼。而彼比丘不受其忏。以不受忏故。时。精舍中众多比丘共相劝谏。高声闹乱。

尔时。世尊以净天耳过于人耳。闻只桓中高声闹乱。闻已。从禅觉。还精舍。于大众前敷座而坐。告诸比丘。我今晨朝乞食。还至安陀林。坐禅人昼正受。闻精舍中高声大声。纷纭闹乱。竟为是谁。

比丘白佛。此精舍中有二比丘诤起。一比丘骂。一者默然。时。骂比丘寻向悔谢。而彼不受。缘不受故。多人劝谏。故致大声。高声闹乱。

佛告比丘。云何。比丘。愚痴之人。人向悔谢。不受其忏。若人忏而不受者。是愚痴人。长夜当得不饶益苦。诸比丘。过去世时。释提桓因有三十三天共诤。说偈教诫言。

&nbsp;&nbsp;&nbsp;&nbsp;于他无害心&nbsp;&nbsp;&nbsp;&nbsp;嗔亦不缠结

&nbsp;&nbsp;&nbsp;&nbsp;怀恨不经久&nbsp;&nbsp;&nbsp;&nbsp;于嗔以不住

&nbsp;&nbsp;&nbsp;&nbsp;虽复嗔恚盛&nbsp;&nbsp;&nbsp;&nbsp;不发于粗言

&nbsp;&nbsp;&nbsp;&nbsp;不求彼开节&nbsp;&nbsp;&nbsp;&nbsp;扬人之虚短

&nbsp;&nbsp;&nbsp;&nbsp;常当自防护&nbsp;&nbsp;&nbsp;&nbsp;以义内省察

&nbsp;&nbsp;&nbsp;&nbsp;不怒亦不害&nbsp;&nbsp;&nbsp;&nbsp;常与贤圣俱

&nbsp;&nbsp;&nbsp;&nbsp;若与恶人俱&nbsp;&nbsp;&nbsp;&nbsp;刚强犹山石

&nbsp;&nbsp;&nbsp;&nbsp;盛恚能自持&nbsp;&nbsp;&nbsp;&nbsp;如制逸马车

&nbsp;&nbsp;&nbsp;&nbsp;我说为善御&nbsp;&nbsp;&nbsp;&nbsp;非谓执绳者

佛告诸比丘。释提桓因于三十三天为自在王。常行忍辱。亦复赞叹行忍者。汝等比丘正信．非家．出家学道。当行忍辱。赞叹忍者。应当学。

佛说此经已。诸比丘闻佛所说。欢喜奉行。

### （一一○九）

如是我闻。

一时。佛住舍卫国祇树给孤独园。

尔时。世尊告诸比丘。过去世时。天．阿修罗对阵欲战。释提桓因语毗摩质多罗阿修罗王。莫得各各共相杀害。但当论议。理屈者伏。毗摩质多罗阿修罗王言。设共论议。谁当证知理之通塞。天帝释言。诸天众中自有智慧明记识者。阿修罗众亦复自有明记识者。毗摩质多罗阿修罗言。可尔。释提桓因言。汝等可先立论。然后我当随后立论。则不为难。

时。毗摩质多罗阿修罗王即说偈立论言。

&nbsp;&nbsp;&nbsp;&nbsp;我若行忍者&nbsp;&nbsp;&nbsp;&nbsp;于事则有阙

&nbsp;&nbsp;&nbsp;&nbsp;愚痴者当言&nbsp;&nbsp;&nbsp;&nbsp;怖畏故行忍

释提桓因说偈答言。

&nbsp;&nbsp;&nbsp;&nbsp;正使愚痴者&nbsp;&nbsp;&nbsp;&nbsp;言恐怖故忍

&nbsp;&nbsp;&nbsp;&nbsp;及其不言者&nbsp;&nbsp;&nbsp;&nbsp;于理何所伤

&nbsp;&nbsp;&nbsp;&nbsp;但自观其义&nbsp;&nbsp;&nbsp;&nbsp;亦观于他义

&nbsp;&nbsp;&nbsp;&nbsp;彼我悉获安&nbsp;&nbsp;&nbsp;&nbsp;斯忍为最上

毗摩质多罗阿修罗复说偈言。

&nbsp;&nbsp;&nbsp;&nbsp;若不制愚痴&nbsp;&nbsp;&nbsp;&nbsp;愚痴则伤人

&nbsp;&nbsp;&nbsp;&nbsp;犹如凶恶牛&nbsp;&nbsp;&nbsp;&nbsp;舍走逐触人

&nbsp;&nbsp;&nbsp;&nbsp;执杖而强制&nbsp;&nbsp;&nbsp;&nbsp;怖畏则调伏

&nbsp;&nbsp;&nbsp;&nbsp;是故坚持杖&nbsp;&nbsp;&nbsp;&nbsp;折伏彼愚夫

帝释复说偈言。

&nbsp;&nbsp;&nbsp;&nbsp;我常观察彼&nbsp;&nbsp;&nbsp;&nbsp;制彼愚夫者

&nbsp;&nbsp;&nbsp;&nbsp;愚者嗔恚盛&nbsp;&nbsp;&nbsp;&nbsp;智以静默伏

&nbsp;&nbsp;&nbsp;&nbsp;不嗔亦不害&nbsp;&nbsp;&nbsp;&nbsp;常与贤圣俱

&nbsp;&nbsp;&nbsp;&nbsp;恶罪起嗔恚&nbsp;&nbsp;&nbsp;&nbsp;坚住如石山

&nbsp;&nbsp;&nbsp;&nbsp;盛嗔恚能持&nbsp;&nbsp;&nbsp;&nbsp;如制逸马车

&nbsp;&nbsp;&nbsp;&nbsp;我说善御士&nbsp;&nbsp;&nbsp;&nbsp;非谓执绳者

尔时。天众中有天智慧者。阿修罗众中有阿修罗智慧者。于此偈思惟称量观察。作是念。毗摩质多罗阿修罗所说偈。终竟长夜起于斗讼战诤。当知毗摩质多罗阿修罗王教人长夜斗讼战诤。释提桓因所说偈。长夜终竟息于斗讼战诤。当知天帝释长夜教人息于斗讼战诤。当知帝释善论得胜。

佛告诸比丘。释提桓因以善论议伏阿修罗。诸比丘。释提桓因于三十三天为自在王。立于善论。赞叹善论。汝等比丘亦应如是。正信．非家．出家学道。亦当善论。赞叹善论。应当学。

佛说此经已。诸比丘闻佛所说。欢喜奉行。

### （一一一○）

如是我闻。

一时。佛住舍卫国祇树给孤独园。

尔时。世尊告诸比丘。过去世时。有天帝释。天．阿修罗对阵欲战。释提桓因语三十三天众言。今日诸天与阿修罗军战。诸天得胜。阿修罗不如者。当生擒毗摩质多罗阿修罗王。以五系缚。将还天宫。毗摩质多罗阿修罗王告阿修罗众。今日诸天．阿修罗共战。若阿修罗胜。诸天不如者。当生擒释提桓因。以五系缚。将还阿修罗宫。当其战时。诸天得胜。阿修罗不如。

时。彼诸天捉得毗摩质多罗阿修罗王。以五系缚。将还天宫。缚在帝释断法殿前门下。帝释从此门入出之时。毗摩质多罗阿修罗缚在门侧嗔恚骂詈。

时。帝释御者见阿修罗王。身被五缚。在于门侧。帝释出入之时辄嗔恚骂詈。见已即便说偈。白帝释言。

&nbsp;&nbsp;&nbsp;&nbsp;释今为畏彼&nbsp;&nbsp;&nbsp;&nbsp;为力不足耶

&nbsp;&nbsp;&nbsp;&nbsp;能忍阿修罗&nbsp;&nbsp;&nbsp;&nbsp;面前而骂辱

释即答言。

&nbsp;&nbsp;&nbsp;&nbsp;不以畏故忍&nbsp;&nbsp;&nbsp;&nbsp;亦非力不足

&nbsp;&nbsp;&nbsp;&nbsp;何有黠慧人&nbsp;&nbsp;&nbsp;&nbsp;而与愚夫对

御者复白言。

&nbsp;&nbsp;&nbsp;&nbsp;若但行忍者&nbsp;&nbsp;&nbsp;&nbsp;于事则有阙

&nbsp;&nbsp;&nbsp;&nbsp;愚痴者当言&nbsp;&nbsp;&nbsp;&nbsp;畏怖故行忍

&nbsp;&nbsp;&nbsp;&nbsp;是故当苦治&nbsp;&nbsp;&nbsp;&nbsp;以智制愚痴

帝释答言。

&nbsp;&nbsp;&nbsp;&nbsp;我常观察彼&nbsp;&nbsp;&nbsp;&nbsp;制彼愚夫者

&nbsp;&nbsp;&nbsp;&nbsp;见愚者嗔盛&nbsp;&nbsp;&nbsp;&nbsp;智以静默伏

&nbsp;&nbsp;&nbsp;&nbsp;非力而为力&nbsp;&nbsp;&nbsp;&nbsp;是彼愚痴力

&nbsp;&nbsp;&nbsp;&nbsp;愚痴违远法&nbsp;&nbsp;&nbsp;&nbsp;于道则无有

&nbsp;&nbsp;&nbsp;&nbsp;若使有大力&nbsp;&nbsp;&nbsp;&nbsp;能忍于劣者

&nbsp;&nbsp;&nbsp;&nbsp;是则为上忍&nbsp;&nbsp;&nbsp;&nbsp;无力何有忍

&nbsp;&nbsp;&nbsp;&nbsp;于他极骂辱&nbsp;&nbsp;&nbsp;&nbsp;大力者能忍

&nbsp;&nbsp;&nbsp;&nbsp;是则为上忍&nbsp;&nbsp;&nbsp;&nbsp;无力何所忍

&nbsp;&nbsp;&nbsp;&nbsp;于己及他人&nbsp;&nbsp;&nbsp;&nbsp;善护大恐怖

&nbsp;&nbsp;&nbsp;&nbsp;知彼嗔恚盛&nbsp;&nbsp;&nbsp;&nbsp;还自守静默

&nbsp;&nbsp;&nbsp;&nbsp;于二义俱备&nbsp;&nbsp;&nbsp;&nbsp;自利亦利他

&nbsp;&nbsp;&nbsp;&nbsp;谓言愚夫者&nbsp;&nbsp;&nbsp;&nbsp;以不见法故

&nbsp;&nbsp;&nbsp;&nbsp;愚夫谓胜忍&nbsp;&nbsp;&nbsp;&nbsp;重增其恶口

&nbsp;&nbsp;&nbsp;&nbsp;未知忍彼骂&nbsp;&nbsp;&nbsp;&nbsp;于彼常得胜

&nbsp;&nbsp;&nbsp;&nbsp;于胜己行忍&nbsp;&nbsp;&nbsp;&nbsp;是名恐怖忍

&nbsp;&nbsp;&nbsp;&nbsp;于等者行忍&nbsp;&nbsp;&nbsp;&nbsp;是名忍诤忍

&nbsp;&nbsp;&nbsp;&nbsp;于劣者行忍&nbsp;&nbsp;&nbsp;&nbsp;是则为上忍

佛告诸比丘。释提桓因于三十三天为自在王。常行忍辱。赞叹于忍。汝等比丘正信．非家．出家学道。亦应如是行忍。赞叹于忍。应当学。

佛说经已。诸比丘闻佛所说。欢喜奉行。

### （一一一一）

如是我闻。

一时。佛住舍卫国祇树给孤独园。

尔时。世尊告诸比丘。过去世时。释提桓因欲入园观。时。敕其御者。令严驾千马之车诣于园观。御者奉敕。即严驾千马之车。往白帝释。唯。俱尸迦。严驾已竟。唯王知时。天帝释即下常胜殿。东向合掌礼佛。尔时。御者见。即心惊毛竖。马鞭落地。

时。天帝释见御者心惊毛竖。马鞭落地。即说偈言。

&nbsp;&nbsp;&nbsp;&nbsp;汝见何忧怖&nbsp;&nbsp;&nbsp;&nbsp;马鞭落于地

御者说偈白帝释言。

&nbsp;&nbsp;&nbsp;&nbsp;见王天帝释&nbsp;&nbsp;&nbsp;&nbsp;为舍脂之夫

&nbsp;&nbsp;&nbsp;&nbsp;所以生恐怖&nbsp;&nbsp;&nbsp;&nbsp;马鞭落地者

&nbsp;&nbsp;&nbsp;&nbsp;常见天帝释&nbsp;&nbsp;&nbsp;&nbsp;一切诸大地

&nbsp;&nbsp;&nbsp;&nbsp;人天大小王&nbsp;&nbsp;&nbsp;&nbsp;及四护世主

&nbsp;&nbsp;&nbsp;&nbsp;三十三天众&nbsp;&nbsp;&nbsp;&nbsp;悉皆恭敬礼

&nbsp;&nbsp;&nbsp;&nbsp;何处更有尊&nbsp;&nbsp;&nbsp;&nbsp;尊于帝释者

&nbsp;&nbsp;&nbsp;&nbsp;而今正东向&nbsp;&nbsp;&nbsp;&nbsp;合掌修敬礼

尔时。帝释说偈答言。

&nbsp;&nbsp;&nbsp;&nbsp;我实于一切&nbsp;&nbsp;&nbsp;&nbsp;世间大小王

&nbsp;&nbsp;&nbsp;&nbsp;及四护世王&nbsp;&nbsp;&nbsp;&nbsp;三十三天众

&nbsp;&nbsp;&nbsp;&nbsp;最为其尊王&nbsp;&nbsp;&nbsp;&nbsp;故悉来恭敬

&nbsp;&nbsp;&nbsp;&nbsp;而复有世间&nbsp;&nbsp;&nbsp;&nbsp;随顺等正觉

&nbsp;&nbsp;&nbsp;&nbsp;名号满天师&nbsp;&nbsp;&nbsp;&nbsp;故我稽首礼

御者复白言。

&nbsp;&nbsp;&nbsp;&nbsp;是必世间胜&nbsp;&nbsp;&nbsp;&nbsp;故使天王释

&nbsp;&nbsp;&nbsp;&nbsp;恭敬而合掌&nbsp;&nbsp;&nbsp;&nbsp;东向稽首礼

&nbsp;&nbsp;&nbsp;&nbsp;我今亦当礼&nbsp;&nbsp;&nbsp;&nbsp;天王所礼者

时。天帝释。舍脂之夫说如是偈。礼佛已。乘千马车。往诣园观。

佛告诸比丘。彼天帝释于三十三天为自在王。尚恭敬佛。亦复赞叹恭敬于佛。汝等比丘正信．非家．出家学道。亦应如是恭敬于佛。亦当赞叹恭敬佛者。应当学。

佛说此经已。诸比丘闻佛所说。欢喜奉行。

### （一一一二）

如是我闻。

一时。佛住舍卫国祇树给孤独园。广说如上。差别者。尔时。帝释下常胜殿。合掌东向敬礼尊法。乃至佛说此经已。诸比丘闻佛所说。欢喜奉行。

如是我闻。

一时。佛住舍卫国祇树给孤独园。如上广说。差别者。尔时。帝释说偈答御者言。

&nbsp;&nbsp;&nbsp;&nbsp;我实为大地&nbsp;&nbsp;&nbsp;&nbsp;世间大小王

&nbsp;&nbsp;&nbsp;&nbsp;及四护世主&nbsp;&nbsp;&nbsp;&nbsp;三十三天众

&nbsp;&nbsp;&nbsp;&nbsp;如是等一切&nbsp;&nbsp;&nbsp;&nbsp;悉尊重恭敬

&nbsp;&nbsp;&nbsp;&nbsp;然复有净戒&nbsp;&nbsp;&nbsp;&nbsp;长夜入正受

&nbsp;&nbsp;&nbsp;&nbsp;正信而出家&nbsp;&nbsp;&nbsp;&nbsp;究竟诸梵行

&nbsp;&nbsp;&nbsp;&nbsp;故我于彼所&nbsp;&nbsp;&nbsp;&nbsp;尊重恭敬礼

&nbsp;&nbsp;&nbsp;&nbsp;又调伏贪恚&nbsp;&nbsp;&nbsp;&nbsp;超越愚痴境

&nbsp;&nbsp;&nbsp;&nbsp;修学不放逸&nbsp;&nbsp;&nbsp;&nbsp;亦恭敬礼彼

&nbsp;&nbsp;&nbsp;&nbsp;贪欲嗔恚痴&nbsp;&nbsp;&nbsp;&nbsp;悉已永不著

&nbsp;&nbsp;&nbsp;&nbsp;漏尽阿罗汉&nbsp;&nbsp;&nbsp;&nbsp;复应敬礼彼

&nbsp;&nbsp;&nbsp;&nbsp;若复在居家&nbsp;&nbsp;&nbsp;&nbsp;奉持于净戒

&nbsp;&nbsp;&nbsp;&nbsp;如法修布萨&nbsp;&nbsp;&nbsp;&nbsp;亦复应敬礼

御者白帝释言。

&nbsp;&nbsp;&nbsp;&nbsp;是必世间胜&nbsp;&nbsp;&nbsp;&nbsp;故天王敬礼

&nbsp;&nbsp;&nbsp;&nbsp;我亦当如是&nbsp;&nbsp;&nbsp;&nbsp;随天王恭敬

诸比丘。彼天帝释。舍脂之夫敬礼法．僧。亦复赞叹礼法．僧者。汝等已能正信．非家．出家学道。亦当如是敬礼法．僧。当复赞叹礼法．僧者。

佛说此经已。诸比丘闻佛所说。欢喜奉行。

### （一一一三）

如是我闻。

一时。佛住舍卫国祇树给孤独园。

尔时。世尊告诸比丘。过去世时。有天帝释欲入园观。王敕御者。令严驾千马之车。御者受教。即严驾已。还白帝释。乘已严驾。唯王知时。

尔时。帝释从常胜殿来下。周向诸方。合掌恭敬。

时。彼御者见天帝释从殿来下。住于中庭。周向诸方。合掌恭敬。见已惊怖。马鞭落地。而说偈言。

&nbsp;&nbsp;&nbsp;&nbsp;诸方唯有人&nbsp;&nbsp;&nbsp;&nbsp;臭秽胞胎生

&nbsp;&nbsp;&nbsp;&nbsp;神处秽死尸&nbsp;&nbsp;&nbsp;&nbsp;饥渴常燋然

&nbsp;&nbsp;&nbsp;&nbsp;何故憍尸迦&nbsp;&nbsp;&nbsp;&nbsp;故重于非家

&nbsp;&nbsp;&nbsp;&nbsp;为我说其义&nbsp;&nbsp;&nbsp;&nbsp;饥渴愿欲闻

时。天帝释说偈答言。

&nbsp;&nbsp;&nbsp;&nbsp;我正恭敬彼&nbsp;&nbsp;&nbsp;&nbsp;能出非家者

&nbsp;&nbsp;&nbsp;&nbsp;自在游诸方&nbsp;&nbsp;&nbsp;&nbsp;不计其行止

&nbsp;&nbsp;&nbsp;&nbsp;城邑国土色&nbsp;&nbsp;&nbsp;&nbsp;不能累其心

&nbsp;&nbsp;&nbsp;&nbsp;不畜资生具&nbsp;&nbsp;&nbsp;&nbsp;一往无欲定

&nbsp;&nbsp;&nbsp;&nbsp;往则无所求&nbsp;&nbsp;&nbsp;&nbsp;唯无为为乐

&nbsp;&nbsp;&nbsp;&nbsp;言则定善言&nbsp;&nbsp;&nbsp;&nbsp;不言则寂定

&nbsp;&nbsp;&nbsp;&nbsp;诸天阿修罗&nbsp;&nbsp;&nbsp;&nbsp;各各共相违

&nbsp;&nbsp;&nbsp;&nbsp;人间自共诤&nbsp;&nbsp;&nbsp;&nbsp;相违亦如是

&nbsp;&nbsp;&nbsp;&nbsp;唯有出家者&nbsp;&nbsp;&nbsp;&nbsp;于诸诤无诤

&nbsp;&nbsp;&nbsp;&nbsp;于一切众生&nbsp;&nbsp;&nbsp;&nbsp;放舍于刀杖

&nbsp;&nbsp;&nbsp;&nbsp;于财离财色&nbsp;&nbsp;&nbsp;&nbsp;不醉亦不荒

&nbsp;&nbsp;&nbsp;&nbsp;远离一切恶&nbsp;&nbsp;&nbsp;&nbsp;是故敬礼彼

是时。御者复说偈言。

&nbsp;&nbsp;&nbsp;&nbsp;天王之所敬&nbsp;&nbsp;&nbsp;&nbsp;是必世间胜

&nbsp;&nbsp;&nbsp;&nbsp;故我从今日&nbsp;&nbsp;&nbsp;&nbsp;当礼出家人

如是说已。天帝释敬礼诸方一切僧毕。升于马车。游观园林。

佛告比丘。彼天帝释于三十三天为自在王。而常恭敬众僧。亦常赞叹恭敬僧功德。汝等比丘正信．非家．出家学道。亦当如是恭敬众僧。亦当赞叹敬僧功德。

佛说此经已。诸比丘闻佛所说。欢喜奉行。

### （一一一四）

如是我闻。

一时。佛住舍卫国祇树给孤独园。

尔时。世尊告诸比丘。过去世时。阿修罗王兴四种兵。象兵．马兵．车兵．步兵。时三十三天欲共斗战。时。天帝释闻阿修罗王兴四种兵。象兵．马兵．车兵．步兵。来欲共战。闻已。即告宿毗梨天子言。阿公知不。阿修罗兴四种兵。象兵．马兵．车兵．步兵。欲与三十三天共战。阿公可敕三十三天兴四种兵。象兵．马兵．车兵．步兵。与彼阿修罗共战。尔时。宿毗梨天子受帝释教。还自天宫。慢缓宽纵。不勤方便。

阿修罗众已出在道路。帝释闻已。复告宿毗梨天子。阿公。阿修罗军已在道路。阿公可速告令起四种兵与阿修罗战。宿毗梨天子受帝释教已。即复还宫。懈怠宽纵。

时。阿修罗王军已垂至。释提桓因闻阿修罗军已在近路。复告宿毗梨天子。阿公知不。阿修罗军已在近路。阿公。速告诸天起四种兵。

时。宿毗梨天子即说偈言。

&nbsp;&nbsp;&nbsp;&nbsp;若有不起处&nbsp;&nbsp;&nbsp;&nbsp;无为安隐乐

&nbsp;&nbsp;&nbsp;&nbsp;得如是处者&nbsp;&nbsp;&nbsp;&nbsp;无作亦无忧

&nbsp;&nbsp;&nbsp;&nbsp;当与我是处&nbsp;&nbsp;&nbsp;&nbsp;令我得安隐

尔时。帝释说偈答言。

&nbsp;&nbsp;&nbsp;&nbsp;若有不起处&nbsp;&nbsp;&nbsp;&nbsp;无为安隐乐

&nbsp;&nbsp;&nbsp;&nbsp;若得是处者&nbsp;&nbsp;&nbsp;&nbsp;无作亦无忧

&nbsp;&nbsp;&nbsp;&nbsp;汝得是处者&nbsp;&nbsp;&nbsp;&nbsp;亦应将我去

宿毗梨天子复说偈言。

&nbsp;&nbsp;&nbsp;&nbsp;若处无方便&nbsp;&nbsp;&nbsp;&nbsp;不起安隐乐

&nbsp;&nbsp;&nbsp;&nbsp;若得彼处者&nbsp;&nbsp;&nbsp;&nbsp;无作亦无忧

&nbsp;&nbsp;&nbsp;&nbsp;当与我是处&nbsp;&nbsp;&nbsp;&nbsp;令我得安隐

时。天帝释复说偈答言。

&nbsp;&nbsp;&nbsp;&nbsp;若处无方便&nbsp;&nbsp;&nbsp;&nbsp;不起安隐乐

&nbsp;&nbsp;&nbsp;&nbsp;若人得是处&nbsp;&nbsp;&nbsp;&nbsp;无作亦无忧

&nbsp;&nbsp;&nbsp;&nbsp;汝得是处者&nbsp;&nbsp;&nbsp;&nbsp;亦应将我去

宿毗梨天子复说偈言。

&nbsp;&nbsp;&nbsp;&nbsp;若处不放逸&nbsp;&nbsp;&nbsp;&nbsp;不起安隐乐

&nbsp;&nbsp;&nbsp;&nbsp;若人得是处&nbsp;&nbsp;&nbsp;&nbsp;无作亦无忧

&nbsp;&nbsp;&nbsp;&nbsp;当与我是处&nbsp;&nbsp;&nbsp;&nbsp;令得安隐乐

时。天帝释复说偈言。

&nbsp;&nbsp;&nbsp;&nbsp;若处不放逸&nbsp;&nbsp;&nbsp;&nbsp;不起安隐乐

&nbsp;&nbsp;&nbsp;&nbsp;若人得是处&nbsp;&nbsp;&nbsp;&nbsp;无作亦无忧

&nbsp;&nbsp;&nbsp;&nbsp;汝得是处者&nbsp;&nbsp;&nbsp;&nbsp;亦应将我去

宿毗梨复说偈言。

&nbsp;&nbsp;&nbsp;&nbsp;懒惰无所起&nbsp;&nbsp;&nbsp;&nbsp;不知作已作

&nbsp;&nbsp;&nbsp;&nbsp;行欲悉皆会&nbsp;&nbsp;&nbsp;&nbsp;当与我是处

时。天帝释复说偈言。

&nbsp;&nbsp;&nbsp;&nbsp;懒惰无所起&nbsp;&nbsp;&nbsp;&nbsp;得究竟安乐

&nbsp;&nbsp;&nbsp;&nbsp;汝得彼处者&nbsp;&nbsp;&nbsp;&nbsp;亦应将我去

宿毗梨天子复说偈言。

&nbsp;&nbsp;&nbsp;&nbsp;无事亦得乐&nbsp;&nbsp;&nbsp;&nbsp;无作亦无忧

&nbsp;&nbsp;&nbsp;&nbsp;若与我是处&nbsp;&nbsp;&nbsp;&nbsp;令我得安乐

天帝释复说偈言。

&nbsp;&nbsp;&nbsp;&nbsp;若见若复闻&nbsp;&nbsp;&nbsp;&nbsp;众生无所作

&nbsp;&nbsp;&nbsp;&nbsp;汝得是处者&nbsp;&nbsp;&nbsp;&nbsp;亦应将我去

&nbsp;&nbsp;&nbsp;&nbsp;汝若畏所作&nbsp;&nbsp;&nbsp;&nbsp;不念于有为

&nbsp;&nbsp;&nbsp;&nbsp;但当速净除&nbsp;&nbsp;&nbsp;&nbsp;涅槃之径路

时。宿毗梨天子严四兵。象兵．马兵．车兵．步兵。与阿修罗战。摧阿修罗众。诸天得胜。还归天宫。

佛告诸比丘。释提桓因兴四种兵。与阿修罗战。精勤得胜。诸比丘。释提桓因于三十三天为自在王。常以精勤方便。亦常赞叹精勤之德。汝等比丘正信．非家．出家学道。当勤精进。赞叹精勤。

佛说此经已。诸比丘闻佛所说。欢喜奉行。

### （一一一五）

如是我闻。

一时。佛住舍卫国祇树给孤独园。

尔时。世尊告诸比丘。过去世时。有一聚落。有诸仙人于聚落边空闲处住止。

时。有诸天．阿修罗去聚落不远。对阵战斗。

尔时。毗摩质多罗阿修罗王除去五饰。脱去天冠。却伞盖。除剑刀。屏宝拂。脱革屣。至彼仙人住处。入于门内。周向看视。不顾眄诸仙人。亦不问讯。看已。还出。

时。有一仙人遥见毗摩质多罗阿修罗王除去五饰入园。看已。还出。见已。语诸仙人言。此何等人。有不调伏色。不似人形。非威仪法。似田舍儿。非长者子。除去五饰。入于园门。高视观看。亦不顾眄问讯诸仙人。有一仙人答言。此是毗摩质多罗阿修罗王。除去五饰。观看而去。彼仙人言。此非贤士。不好不善。非贤非法。除去五饰。来入园门。看已。还去。亦不顾眄问讯诸仙人。以是故。当知天众增长。阿修罗损减。

时。释提桓因除去五饰。入仙人住处。与诸仙人面相问讯慰劳。然后还出。

复有仙人见天帝释除去五饰。入于园门。周遍问讯。见已。问诸仙人。此是何人。入于园林。有调伏色。有可适人色。有威仪色。非田舍儿。似族姓子。除去五饰。来入园门。周遍问讯。然后还出。有仙人答言。此是天帝释。除去五饰。来入园门。周遍问讯。然后还去。彼仙人言。此是贤士。善好真实威仪法。除去五饰。来入园门。周遍问讯。然后还去。以是当知天众增长。阿修罗众损减。

时。毗摩质多罗阿修罗王闻仙人称叹诸天。闻已。嗔恚炽盛。

时。彼空处仙人闻阿修罗王嗔恚炽盛。往诣毗摩质多罗阿修罗王所。而说偈言。

&nbsp;&nbsp;&nbsp;&nbsp;仙人故来此&nbsp;&nbsp;&nbsp;&nbsp;求乞施无畏

&nbsp;&nbsp;&nbsp;&nbsp;汝能施无畏&nbsp;&nbsp;&nbsp;&nbsp;赐牟尼恩教

毗摩质多罗以偈答言。

&nbsp;&nbsp;&nbsp;&nbsp;于汝仙人所&nbsp;&nbsp;&nbsp;&nbsp;无有施无畏

&nbsp;&nbsp;&nbsp;&nbsp;违背阿修罗&nbsp;&nbsp;&nbsp;&nbsp;习近帝释故

&nbsp;&nbsp;&nbsp;&nbsp;于此诸无畏&nbsp;&nbsp;&nbsp;&nbsp;当遗以恐怖

仙人复说偈言。

&nbsp;&nbsp;&nbsp;&nbsp;随行殖种子&nbsp;&nbsp;&nbsp;&nbsp;随类果报生

&nbsp;&nbsp;&nbsp;&nbsp;来乞于无畏&nbsp;&nbsp;&nbsp;&nbsp;遗之以恐怖

&nbsp;&nbsp;&nbsp;&nbsp;当获无尽畏&nbsp;&nbsp;&nbsp;&nbsp;施畏种子故

时。诸仙人于毗摩质多罗阿修罗王面前说咒已。凌虚而逝。

即于是夜。毗摩质多罗阿修罗王心惊三起。眠中闻恶声言。释提桓因兴四种兵。与阿修罗战。惊觉恐怖。虑战必败。退走而还阿修罗宫。

时。天帝释敌退得胜已。诣彼空闲仙人住处。礼诸仙人足已。退于西面诸仙人前。东向而坐。

时。东风起。有异仙人即说偈言。


&nbsp;&nbsp;&nbsp;&nbsp;今此诸牟尼&nbsp;&nbsp;&nbsp;&nbsp;出家来日久

&nbsp;&nbsp;&nbsp;&nbsp;腋下流汗臭&nbsp;&nbsp;&nbsp;&nbsp;莫顺坐风下

&nbsp;&nbsp;&nbsp;&nbsp;千眼可移坐&nbsp;&nbsp;&nbsp;&nbsp;此臭难可堪

时。天帝释说偈答言。

&nbsp;&nbsp;&nbsp;&nbsp;种种众香华&nbsp;&nbsp;&nbsp;&nbsp;结以为华鬘

&nbsp;&nbsp;&nbsp;&nbsp;今之所闻香&nbsp;&nbsp;&nbsp;&nbsp;其香复过是

&nbsp;&nbsp;&nbsp;&nbsp;宁久闻斯香&nbsp;&nbsp;&nbsp;&nbsp;未曾生厌患

佛告诸比丘。彼天帝释于三十三天为自在王。恭敬出家人。亦常赞叹出家人。亦常赞叹恭敬之德。汝等比丘正信．非家．出家学道。常应恭敬诸梵行者。亦当赞叹恭敬之德。

佛说此经已。诸比丘闻佛所说。欢喜奉行。

### （一一一六）

如是我闻。

一时。佛住舍卫国祇树给孤独园。时。天帝释晨朝来诣佛所。稽首佛足。以帝释神力。身诸光明遍照祇树精舍。

时。释提桓因说偈问佛言。

&nbsp;&nbsp;&nbsp;&nbsp;为杀于何等&nbsp;&nbsp;&nbsp;&nbsp;而得安隐眠

&nbsp;&nbsp;&nbsp;&nbsp;为杀于何等&nbsp;&nbsp;&nbsp;&nbsp;而得无忧畏

&nbsp;&nbsp;&nbsp;&nbsp;为杀何等法&nbsp;&nbsp;&nbsp;&nbsp;瞿昙所赞叹

尔时。世尊说偈答言。

&nbsp;&nbsp;&nbsp;&nbsp;害凶恶嗔恚&nbsp;&nbsp;&nbsp;&nbsp;而得安隐眠

&nbsp;&nbsp;&nbsp;&nbsp;害凶恶嗔恚&nbsp;&nbsp;&nbsp;&nbsp;心得无忧畏

&nbsp;&nbsp;&nbsp;&nbsp;嗔恚为毒根&nbsp;&nbsp;&nbsp;&nbsp;灭彼苦种子

&nbsp;&nbsp;&nbsp;&nbsp;灭彼苦种子&nbsp;&nbsp;&nbsp;&nbsp;而得无忧畏

&nbsp;&nbsp;&nbsp;&nbsp;彼苦种灭故&nbsp;&nbsp;&nbsp;&nbsp;贤圣所称叹

尔时。释提桓因闻佛所说。欢喜随喜。作礼而去。

### （一一一七）

如是我闻。

一时。佛住舍卫国祇树给孤独园。

尔时。世尊告诸比丘。于月八日。四大天王敕遣大臣。案行世间。为何等人供养父母．沙门．婆罗门。宗亲尊重。作诸福德。见今世恶。畏后世罪。行施作福。受持斋戒。于月八日．十四日．十五日。及神变月。受戒布萨。至十四日。遣太子下。观察世间。为何等人供养父母。乃至受戒布萨。至十五日。四大天王自下世间。观察众生。为何等人供养父母。乃至受戒布萨。诸比丘。尔时。世间无有多人供养父母。乃至受戒布萨者。

时。四天王即往诣三十三天集法讲堂。白天帝释。天王当知。今诸世间。无有多人供养父母。乃至受戒布萨。时。三十三天众闻之不喜。转相告语。今世间人。不贤不善。不好不类。无真实行。不供养父母。乃至不受戒布萨。缘斯罪故。诸天众减。阿修罗众当渐增广。

诸比丘。尔时。世间若复多人供养父母。乃至受戒布萨者。四天王至三十三天集法讲堂。白天帝释。天王当知。今诸世间。多有人民供养父母。乃至受戒布萨。时。三十三天心皆欢喜。转相告语。今诸世间。贤圣真实如法。多有人民供养父母。乃至受戒布萨。缘斯福德。阿修罗众减。诸天众增广。

时。天帝释知诸天众皆欢喜已。即说偈言。

&nbsp;&nbsp;&nbsp;&nbsp;若人月八日&nbsp;&nbsp;&nbsp;&nbsp;十四十五日

&nbsp;&nbsp;&nbsp;&nbsp;及神变之月&nbsp;&nbsp;&nbsp;&nbsp;受持八支斋

&nbsp;&nbsp;&nbsp;&nbsp;如我所修行&nbsp;&nbsp;&nbsp;&nbsp;彼亦如是修

尔时。世尊告诸比丘。彼天帝释所说偈言。

&nbsp;&nbsp;&nbsp;&nbsp;若人月八日&nbsp;&nbsp;&nbsp;&nbsp;十四十五日

&nbsp;&nbsp;&nbsp;&nbsp;及神变之月&nbsp;&nbsp;&nbsp;&nbsp;受持八支斋

&nbsp;&nbsp;&nbsp;&nbsp;如我所修行&nbsp;&nbsp;&nbsp;&nbsp;彼亦如是修

此非善说。所以者何。彼天帝释自有贪．恚．痴患。不脱生．老．病．死．忧．悲．恼．苦故。

若阿罗汉比丘。诸漏已尽。所作已作。离诸重担。断诸有结。心善解脱。说此偈言。

&nbsp;&nbsp;&nbsp;&nbsp;若人月八日&nbsp;&nbsp;&nbsp;&nbsp;十四十五日

&nbsp;&nbsp;&nbsp;&nbsp;及神变之月&nbsp;&nbsp;&nbsp;&nbsp;受持八支斋

&nbsp;&nbsp;&nbsp;&nbsp;如我所修行&nbsp;&nbsp;&nbsp;&nbsp;彼亦如是修

如是说者。则为善说。所以者何。阿罗汉比丘离贪．恚．痴。已脱生．老．病．死．忧．悲．恼．苦。是故此偈则为善说。

佛说此经已。诸比丘闻佛所说。欢喜奉行。

### （一一一八）

如是我闻。

一时。佛住舍卫国祇树给孤独园。

尔时。世尊告诸比丘。过去世时。毗摩质多罗阿修罗王疾病困笃。往诣释提桓因所。语释提桓因言。憍尸迦。当知我今疾病困笃。为我疗治。令得安隐。释提桓因语毗摩质多罗阿修罗言。汝当授我幻法。我当疗治汝病。令得安隐。毗摩质多罗阿修罗语帝释言。我当还问诸阿修罗众。听我者。当授帝释阿修罗幻法。

尔时。毗摩质多罗阿修罗即往至诸阿修罗众中。语诸阿修罗言。诸人当知。我今疾病困笃。往诣释提桓因所。求彼治病。彼语我言。汝能授我阿修罗幻法者。当治汝病。令得安隐。我今当往为彼说阿修罗幻法。

时。有一诈伪阿修罗语毗摩质多罗阿修罗。其彼天帝释质直好信不虚伪。但语彼言。天王。此阿修罗幻法。若学者。令人堕地狱。受罪无量百千岁。彼天帝释必当息意。不复求学。当言。汝去。令汝病差。可得安隐。

时。毗摩质多罗阿修罗复往帝释所。说偈白言。

&nbsp;&nbsp;&nbsp;&nbsp;千眼尊天王&nbsp;&nbsp;&nbsp;&nbsp;阿修罗幻术

&nbsp;&nbsp;&nbsp;&nbsp;皆是虚诳法&nbsp;&nbsp;&nbsp;&nbsp;令人堕地狱

&nbsp;&nbsp;&nbsp;&nbsp;无量百千岁&nbsp;&nbsp;&nbsp;&nbsp;受苦无休息

时。天帝释语毗摩质多罗阿修罗言。止。止。如是幻术。非我所须。汝且还去。令汝身病寂灭休息。得力安隐。

佛告诸比丘。释提桓因于三十三天为自在王。长夜真实。不幻不伪。贤善质直。汝等比丘正信．非家．出家学道。亦应如是不幻不伪。贤善质直。当如是学。

佛说此经已。诸比丘闻佛所说。欢喜奉行。

### （一一一九）

如是我闻。

一时。佛住舍卫国祇树给孤独园。

尔时。世尊告诸比丘。时。有天帝释及鞞卢阇那子婆稚阿修罗王。有绝妙之容。于晨朝时。俱诣佛所。稽首佛足。退坐一面。时。天帝释及鞞卢阇那子婆稚阿修罗王。身诸光明。普照祇树给孤独园。

尔时。鞞卢阇那阿修罗王说偈白佛。


&nbsp;&nbsp;&nbsp;&nbsp;人当勤方便&nbsp;&nbsp;&nbsp;&nbsp;必令利满足

&nbsp;&nbsp;&nbsp;&nbsp;是利满足已&nbsp;&nbsp;&nbsp;&nbsp;何须复方便

时。天帝释复说偈言。

&nbsp;&nbsp;&nbsp;&nbsp;若人勤方便&nbsp;&nbsp;&nbsp;&nbsp;必令利满足

&nbsp;&nbsp;&nbsp;&nbsp;是利满足已&nbsp;&nbsp;&nbsp;&nbsp;修忍无过上

说是偈已。俱白佛言。世尊。何者善说。世尊告言。汝等所说。二说俱善。

然今汝等复听我说。

&nbsp;&nbsp;&nbsp;&nbsp;一切众生类&nbsp;&nbsp;&nbsp;&nbsp;悉皆求己利

&nbsp;&nbsp;&nbsp;&nbsp;彼彼诸众生&nbsp;&nbsp;&nbsp;&nbsp;各自求所应

&nbsp;&nbsp;&nbsp;&nbsp;世间诸和合&nbsp;&nbsp;&nbsp;&nbsp;及与第一义

&nbsp;&nbsp;&nbsp;&nbsp;当知世和合&nbsp;&nbsp;&nbsp;&nbsp;则为非常法

&nbsp;&nbsp;&nbsp;&nbsp;若人勤方便&nbsp;&nbsp;&nbsp;&nbsp;必令利满足

&nbsp;&nbsp;&nbsp;&nbsp;是利满足已&nbsp;&nbsp;&nbsp;&nbsp;修忍无过上

尔时。天帝释及鞞卢阇那子婆稚阿修罗王闻佛所说。欢喜随喜。作礼而去。

尔时。世尊告诸比丘。释提桓因于三十三天为自在王。修行于忍。赞叹于忍。汝等比丘正信．非家．出家学道。亦应如是修行于忍。赞叹于忍。

佛说此经已。诸比丘闻佛所说。欢喜奉行。

### （一一二○）

如是我闻。

一时。佛住舍卫国祇树给孤独园。

尔时。世尊告诸比丘。过去世时。有天帝释白佛言。世尊。我今受如是戒。乃至佛法住世。尽其形寿。有恼我者。要不反报加恼于彼。时。毗摩质多罗阿修罗王闻天帝释受如是戒。乃至佛法住世。尽其形寿。有恼我者。我不反报加恼于彼。闻已。执持利剑。逆道而来。

时。天帝释遥见毗摩质多罗阿修罗王执持利剑。逆道而来。即遥告言。阿修罗。住。缚汝勿动。

毗摩质多罗阿修罗王即不得动。语帝释言。汝今岂不受如是戒。若佛法住世。尽其形寿。有恼我者。必不还报耶。天帝释答言。我实受如是戒。但汝息住受缚。阿修罗言。今且放我。帝释答言。汝若约誓不作乱者。然后放汝。阿修罗言。放我当如法作。帝释答言。先如法作。然后放汝。

时。毗摩质多罗阿修罗王即说偈言。

&nbsp;&nbsp;&nbsp;&nbsp;贪欲之所趣&nbsp;&nbsp;&nbsp;&nbsp;及嗔恚所趣

&nbsp;&nbsp;&nbsp;&nbsp;妄语之所趣&nbsp;&nbsp;&nbsp;&nbsp;谤毁贤圣趣

&nbsp;&nbsp;&nbsp;&nbsp;我若娆乱者&nbsp;&nbsp;&nbsp;&nbsp;趣同彼趣趣

释提桓因复告言。放汝令去。随汝所安。

尔时。天帝释令阿修罗王作约誓已。往诣佛所。稽首佛足。退坐一面。白佛言。世尊。我于佛前受如是戒。乃至佛法住世。尽其形寿。有恼我者。我不反报。毗摩质多罗阿修罗王闻我受戒。手执利剑。随路而来。我遥见已。语言。阿修罗。住。住。缚汝勿动。彼阿修罗言。汝不受戒耶。我即答言。我实受戒。且汝今住。缚汝勿动。彼即求脱。我告彼言。若作约誓不作乱者当令汝脱。阿修罗言。且当放我。当说约誓。我即告言。先说约誓。然后放汝。彼即说偈。作约誓言。

&nbsp;&nbsp;&nbsp;&nbsp;贪欲之所趣&nbsp;&nbsp;&nbsp;&nbsp;及嗔恚所趣

&nbsp;&nbsp;&nbsp;&nbsp;妄语之所趣&nbsp;&nbsp;&nbsp;&nbsp;谤毁贤圣趣

&nbsp;&nbsp;&nbsp;&nbsp;我若作娆乱&nbsp;&nbsp;&nbsp;&nbsp;趣同彼趣趣

如是。世尊。我要彼阿修罗王令说约誓。为是法不。彼阿修罗复为娆乱不。

佛告天帝释。善哉。善哉。汝要彼约誓。如法不违。彼亦不复敢作娆乱。尔时。天帝释闻佛所说。欢喜随喜。作礼而去。

尔时。世尊告诸比丘。彼天帝释于三十三天为自在王。不为娆乱。亦常赞叹不娆乱法。汝等比丘正信．非家．出家学道。亦应如是行不娆乱。亦当赞叹不扰乱法。

佛说此经已。诸比丘闻佛所说。欢喜奉行。
