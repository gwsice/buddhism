## 杂阿含经卷第三十一

宋天竺三藏求那跋陀罗译

### （八六一）

<a name="861"></a>

如是我闻。

一时。佛住舍卫国祇树给孤独园。

尔时。世尊告诸比丘。人间四百岁是兜率陀天上一日一夜。如是三十日一月。十二月一岁。兜率陀天寿四千岁。愚痴无闻凡夫于彼命终。生地狱．畜生．饿鬼中。多闻圣弟子于彼命终。不生地狱．畜生．饿鬼中。

佛说此经已。诸比丘闻佛所说。欢喜奉行。

### （八六二）

<a name="862"></a>

如是我闻。

一时。佛住舍卫国祇树给孤独园。

尔时。世尊告诸比丘。人间八百岁是化乐天上一日一夜。如是三十日一月。十二月一岁。化乐天寿八千岁。愚痴无闻凡夫于彼命终。生地狱．畜生．饿鬼中。多闻圣弟子于彼命终。不生地狱．畜生．饿鬼中。

佛说此经已。诸比丘闻佛所说。欢喜奉行。

### （八六三）

<a name="863"></a>

如是我闻。

一时。佛住舍卫国祇树给孤独园。

尔时。世尊告诸比丘。人间千六百岁是他化自在天一日一夜。如是三十日一月。十二月一岁。他化自在天寿一万六千岁。愚痴无闻凡夫于彼命终。生地狱．畜生．饿鬼中。多闻圣弟子于彼命终。不生地狱．畜生．饿鬼中。

佛说此经已。诸比丘闻佛所说。欢喜奉行。

如佛说六经。如是异比丘问六经．佛问诸比丘六经亦如是说。

### （八六四）

<a name="864"></a>

如是我闻。

一时。佛住舍卫国祇树给孤独园。

尔时。世尊告诸比丘。若比丘若行．若形．若相。离欲．恶不善法。有觉有观。离生喜乐。初禅具足住。彼不忆念如是行．如是形．如是相。然于彼色．受．想．行．识法。作如病．如痈．如刺．如杀．无常．苦．空．非我思惟。于彼法生厌．怖畏．防护。生厌．怖畏．防护已。以甘露门而自饶益。如是寂静。如是胜妙。所谓舍离。余爱尽．无欲．灭尽．涅槃。

佛说此经已。诸比丘闻佛所说。欢喜奉行。

### （八六五）

<a name="865"></a>

如是我闻。

一时。佛住舍卫国祇树给孤独园。

尔时。世尊告诸比丘。如上说。差别者。如是知．如是见已。欲有漏心解脱．有有漏心解脱．无明漏心解脱。解脱知见。我生已尽。梵行已立。所作已作。自知不受后有。

佛说此经已。诸比丘闻佛所说。欢喜奉行。

### （八六六）

<a name="866"></a>

如是我闻。

一时。佛住舍卫国祇树给孤独园。

尔时。世尊告诸比丘。如上说。差别者。若不得解脱。以欲法．念法．乐法故。取中般涅槃。若不如是。或生般涅槃。若不如是。或有行般涅槃。若不如是。或无行般涅槃。若不如是。或上流般涅槃。若不如是。或复即以此欲法．念法．乐法功德生大梵天中。或生梵辅天中。或生梵身天中。

佛说此经已。诸比丘闻佛所说。欢喜奉行。

### （八六七）

<a name="867"></a>

如是我闻。

一时。佛住舍卫国祇树给孤独园。

尔时。世尊告诸比丘。若比丘如是行．如是形．如是相。息有觉有观。内净一心。无觉无观。定生喜乐。第二禅具足住。若不如是行．如是形．如是相忆念。而于色．受．想．行．识法思惟如病．如痈．如刺．如杀．无常．苦．空．非我。于此等法心生厌离．怖畏．防护。厌离．防护已。于甘露法界以自饶益。此则寂静。此则胜妙。所谓舍离。一切有余爱尽．无欲．灭尽．涅槃。

佛说此经已。诸比丘闻佛所说。欢喜奉行。

### （八六八）

<a name="868"></a>

如是我闻。

一时。佛住舍卫国祇树给孤独园。

尔时。世尊告诸比丘。如上说。差别者。彼如是知．如是见。欲有漏心解脱．有有漏心解脱．无明漏心解脱。解脱知见。我生已尽。梵行已立。所作已作。自知不受后有。若不解脱。而以彼法。欲法．念法．乐法取中般涅槃。若不尔者。取生般涅槃。若不尔者。取有行般涅槃。若不尔者。取无行般涅槃。若不尔者。取上流般涅槃。若不尔者。彼以欲法．念法．乐法生自性光音天。若不尔者。生无量光天。若不尔者。生少光天。

佛说此经已。诸比丘闻佛所说。欢喜奉行。

### （八六九）

<a name="869"></a>

如是我闻。

一时。佛住舍卫国祇树给孤独园。

尔时。世尊告诸比丘。若比丘如是行．如是形．如是相。离贪喜舍住。正念正智。觉身乐。圣人能说能舍念乐住。第三禅具足住。若不尔者。以如是行．如是形．如是相。于受．想．行．识法思惟如病．如痈．如刺．如杀。乃至上流。若不尔者。以彼法。欲法．念法．乐生遍净天。若不尔者。生无量净天。若不尔者。生少净天。

佛说此经已。诸比丘闻佛所说。欢喜奉行。

### （八七○）

<a name="870"></a>

如是我闻。

一时。佛住舍卫国祇树给孤独园。

尔时。世尊告诸比丘。若比丘如是行．如是形．如是相。离苦息乐。前忧喜已灭。不苦不乐舍。净念一心。第四禅具足住。若不如是忆念。而于色．受．想．行．识思惟如病．如痈．如刺．如杀。乃至上流般涅槃。若不尔者。或生因性果实天。若不尔者。生福生天。若不尔者。生少福天。

佛说此经已。诸比丘闻佛所说。欢喜奉行。

如四禅。如是四无色定亦如是说。

### （八七一）

<a name="871"></a>

如是我闻。

一时。佛住舍卫国祇树给孤独园。

尔时。世尊告诸比丘。有风云天作是念。我今欲以神力游戏。如是念时。风云则起。如风云天。如是焰电天．雷震天．雨天．晴天．寒天．热天亦如是说。

佛说此经已。诸比丘闻佛所说。欢喜奉行。

说如是。异比丘问佛．佛问诸比丘亦如是说。

### （八七二）

<a name="872"></a>

如是我闻。

一时。佛住舍卫国祇树给孤独园。

尔时。世尊于夜闇中。天时小雨。电光焰照。佛告阿难。汝可以伞盖覆灯持出。

尊者阿难即受教。以伞盖覆灯。随佛后行。至一处。世尊微笑。尊者阿难白佛言。世尊不以无因缘而笑。不审世尊今日何因何缘而发微笑。

佛告阿难。如是。如是。如来不以无因缘而笑。汝今持伞盖覆灯。随我而行。我见梵天亦复如是持伞盖覆灯。随拘邻比丘后行。释提桓因亦复持伞盖覆灯。随摩诃迦叶后行。帙栗帝罗色吒罗天王亦持伞盖覆灯。随舍利弗后行。毗楼勒迦天王亦持伞盖覆灯。随大目揵连后行。毗楼匐叉天王亦持伞盖覆灯。随摩诃拘絺罗后行。毗沙门天王亦持伞盖覆灯。随摩诃劫宾那后行。

佛说此经已。尊者阿难闻佛所说。欢喜奉行。

### （八七三）

<a name="873"></a>

如是我闻。

一时。佛住舍卫国祇树给孤独园。

尔时。世尊告诸比丘。有四种善好调伏众。何等为四。谓比丘调伏．比丘尼调伏．优婆塞调伏．优婆夷调伏。是名四众。

尔时。世尊即说偈言。

&nbsp;&nbsp;&nbsp;&nbsp;若才辩无畏&nbsp;&nbsp;&nbsp;&nbsp;多闻通达法

&nbsp;&nbsp;&nbsp;&nbsp;行法次法向&nbsp;&nbsp;&nbsp;&nbsp;是则为善众

&nbsp;&nbsp;&nbsp;&nbsp;比丘持净戒&nbsp;&nbsp;&nbsp;&nbsp;比丘尼多闻

&nbsp;&nbsp;&nbsp;&nbsp;优婆塞净信&nbsp;&nbsp;&nbsp;&nbsp;优婆夷亦然

&nbsp;&nbsp;&nbsp;&nbsp;是名为善众&nbsp;&nbsp;&nbsp;&nbsp;如日光自照

&nbsp;&nbsp;&nbsp;&nbsp;如则善好僧&nbsp;&nbsp;&nbsp;&nbsp;是则僧中好

&nbsp;&nbsp;&nbsp;&nbsp;是法令僧好&nbsp;&nbsp;&nbsp;&nbsp;如日光自照

佛说此经已。诸比丘闻佛所说。欢喜奉行。

如调伏。如是辩．柔和．无畏．多闻．通达法．说法．法次法向．随顺法行亦如是说。

### （八七四）

<a name="874"></a>

如是我闻。

一时。佛住舍卫国祇树给孤独园。

尔时。世尊告诸比丘。有三种子。何等为三。有随生子．有胜生子．有下生子．何等为随生子。谓子父母不杀．不盗．不淫．不妄语．不饮酒。子亦随学不杀．不盗．不淫．不妄语．不饮酒。是名随生子。何等为胜生子。若子父母不受不杀．不盗．不淫．不妄语．不饮酒戒。子则能受不杀．不盗．不淫．不妄语．不饮酒戒。是名胜生子。云何下生子。若子父母受不杀．不盗．不淫．不妄语．不饮酒戒。子不能受不杀．不盗．不淫．不妄语．不饮酒戒。是名下生子。

尔时。世尊即说偈言。

&nbsp;&nbsp;&nbsp;&nbsp;生随及生上&nbsp;&nbsp;&nbsp;&nbsp;智父之所欲

&nbsp;&nbsp;&nbsp;&nbsp;生下非所须&nbsp;&nbsp;&nbsp;&nbsp;以不绍继故

&nbsp;&nbsp;&nbsp;&nbsp;为人法之子&nbsp;&nbsp;&nbsp;&nbsp;当作优婆塞

&nbsp;&nbsp;&nbsp;&nbsp;于佛法僧宝&nbsp;&nbsp;&nbsp;&nbsp;勤修清净心

&nbsp;&nbsp;&nbsp;&nbsp;云除月光显&nbsp;&nbsp;&nbsp;&nbsp;光荣眷属众

佛说此经已。诸比丘闻佛所说。欢喜奉行。

如五戒。如是信．戒．施．闻．慧经亦如是说。

### （八七五）

<a name="875"></a>

如是我闻。

一时。佛住舍卫国祇树给孤独园。

尔时。世尊告诸比丘。有四正断。何等为四。一者断断。二者律仪断。三者随护断。四者修断。

佛说此经已。诸比丘闻佛所说。欢喜奉行。

### （八七六）

<a name="876"></a>

如是我闻。

一时。佛住舍卫国祇树给孤独园。

尔时。世尊告诸比丘。有四正断。何等为四。一者断断。二者律仪断。三者随护断。四者修断。

尔时世尊即说偈言。

&nbsp;&nbsp;&nbsp;&nbsp;断断及律仪&nbsp;&nbsp;&nbsp;&nbsp;随护与修习

&nbsp;&nbsp;&nbsp;&nbsp;如此四正断&nbsp;&nbsp;&nbsp;&nbsp;诸佛之所说

佛说此经已。诸比丘闻佛所说。欢喜奉行。

### （八七七）

<a name="877"></a>

如是我闻。

一时。佛住舍卫国祇树给孤独园。

尔时。世尊告诸比丘。有四正断。何等为四。一者断断。二者律仪断。三者随护断。四者修断。云何为断断。谓比丘亦已起恶不善法断。生欲．方便．精勤．心摄受。是为断断。云何律仪断。未起恶不善法不起。生欲．方便．精勤．摄受。是名律仪断。云何随护断。未起善法令起。生欲．方便．精勤摄受。是名随护断。云何修断。已起善法增益修习。生欲．方便．精勤．摄受。是为修断。

佛说此经已。诸比丘闻佛所说。欢喜奉行。

### （八七八）

<a name="878"></a>

如是我闻。

一时。佛住舍卫国祇树给孤独园。

尔时。世尊告诸比丘。有四正断。何等为四。一者断断。二者律仪断。三者随护断。四者修断。云何为断断。谓比丘已起恶不善法断。生欲．方便．精勤．心摄受。是为断断。云何律仪断。未起恶不善法不起。生欲．方便．精勤．摄受。是名律仪断。云何随护断。未起善法令起。生欲．方便．精勤．摄受。是名随护断。云何修断。已起善法增益修习。生欲．方便．精勤．摄受。是名修断。

尔时。世尊即说偈言。

&nbsp;&nbsp;&nbsp;&nbsp;断断及律仪&nbsp;&nbsp;&nbsp;&nbsp;随护与修习

&nbsp;&nbsp;&nbsp;&nbsp;如此四正断&nbsp;&nbsp;&nbsp;&nbsp;诸佛之所说

佛说此经已。诸比丘闻佛所说。欢喜奉行。

### （八七九）

<a name="879"></a>

如是我闻。

一时。佛住舍卫国祇树给孤独园。

尔时。世尊告诸比丘。有四正断。何等为四。一者断断。二者律仪断。三者随护断。四者修断。云何断断。若比丘已起恶不善法断。生欲．方便．精勤．摄受。未起恶不善法不起。生欲．方便．精勤．摄受。未生善法令起．生欲．方便．精勤．摄受。已生善法增益修习。生欲．方便．精勤．摄受。是名断断。云何律仪断。若比丘善护眼根。隐密．调伏．进向。如是耳．鼻．舌．身．意根善护．隐密．调伏．进向。是名律仪断。云何随护断。若比丘于彼彼真实三昧相善守护持。所谓青瘀相．胀相．脓相．坏相．食不尽相。修习守护。不令退没。是名随护断。云何修断。若比丘修四念处等。是名修断。

尔时。世尊即说偈言。

&nbsp;&nbsp;&nbsp;&nbsp;断断律仪断&nbsp;&nbsp;&nbsp;&nbsp;随护修习断

&nbsp;&nbsp;&nbsp;&nbsp;此四种正断&nbsp;&nbsp;&nbsp;&nbsp;正觉之所说

&nbsp;&nbsp;&nbsp;&nbsp;比丘勤方便&nbsp;&nbsp;&nbsp;&nbsp;得尽于诸漏

佛说此经已。诸比丘闻佛所说。欢喜奉行。

如四念处。如是四正断．四如意足．五根．五力．七觉支．八道支．四道．四法句．正观修习亦如是说。

### （八八○）

<a name="880"></a>

如是我闻。

一时。佛住舍卫国祇树给孤独园。

尔时。世尊告诸比丘。譬如有人作世间建立。彼一切皆依于地。如是比丘修习禅法。一切皆依不放逸为根本。不放逸集．不放逸生．不放逸转。比丘不放逸者。能修四禅。

佛说此经已。诸比丘闻佛所说。欢喜奉行。

### （八八一）

<a name="881"></a>

如是我闻。

一时。佛住舍卫国祇树给孤独园。

尔时。世尊告诸比丘。如上说。差别者。如是比丘能断贪欲．嗔恚．愚痴。

佛说此经已。诸比丘闻佛所说。欢喜奉行。

如断贪欲．嗔恚．愚痴。如是调伏贪欲．嗔恚．愚痴。贪欲究竟。嗔恚．愚痴究竟。出要．远离．涅槃亦如是说。

### （八八二）

<a name="882"></a>

如是我闻。

一时。佛住舍卫国祇树给孤独园。

尔时。世尊告诸比丘。譬如百草药木。皆依于地而得生长。如是种种善法。皆依不放逸为本。如上说。乃至涅槃。

譬如黑沉水香是众香之上。如是种种善法。不放逸最为其上。

譬如坚固之香。赤栴檀为第一。如是一切善法。一切皆不放逸为根本。如是。乃至涅槃。

譬如水陆诸华。优钵罗华为第一。如是一切善法。皆不放逸为根本。乃至涅槃。

譬如陆地生华。摩利沙华为第一。如是一切善法。不放逸为其根本。乃至涅槃。

譬如。比丘。一切畜生迹中。象迹为上。如是一切诸善法。不放逸最为根本。如上说。乃至涅槃。

譬如一切畜生。师子为第一。所谓畜生主。如是一切善法。不放逸为其根本。如上说。乃至涅槃。

譬如一切屋舍堂阁。以栋为第一。如是一切善法。不放逸为其根本。

譬如一切阎浮果。唯得阎浮名者。果最为第一。如是一切善法。不放逸为其根本。

如是一切俱毗陀罗树。萨婆耶旨罗俱毗陀罗树为第一。如是一切善法。不放逸为根本。如上说。乃至涅槃。

譬如诸山。以须弥山王为第一。如是一切善法。不放逸为其根本。如上说。乃至涅槃。

譬如一切金。以阎浮提金为第一。如是一切善法。不放逸为其根本。如上说。乃至涅槃。

譬如一切衣中。伽尸细[疊\*毛]为第一。如是一切善法。不放逸为其根本。如上说。乃至涅槃。

譬如一切色中。以白色为第一。如是一切善法。不放逸为其根本。如上说。乃至涅槃。

譬如众鸟。以金翅鸟为第一。如是一切善法。不放逸为其根本。如上说。乃至涅槃。

譬如诸王。转轮圣王为第一。如是一切善法。不放逸为其根本。如上说。乃至涅槃。

譬如一切天王。四大天王为第一。如是一切善法。不放逸为其根本。如上说。乃至涅槃。

譬如一切三十三天。以帝释为第一。如是一切善法。不放逸为其根本。如上说。乃至涅槃。

譬如焰摩天中。以宿焰摩天王为第一。如是一切善法。不放逸为其根本。如上说。乃至涅槃。

譬如兜率陀天。以兜率陀天王为第一。如是一切善法。不放逸为其根本。如上说。乃至涅槃。

譬如化乐天。以善化乐天王为第一。如是一切善法。不放逸为其根本。如上说。乃至涅槃。

譬如他化自在天。以善他化自在天子为第一。如是一切善法。不放逸为其根本。如上说。乃至涅槃。

譬如梵天。大梵王为第一。如是一切善法。不放逸为其根本。如上说。乃至涅槃。

譬如阎浮提一切众流皆顺趣大海。其大海者最为第一。以容受故。如是一切善法皆顺不放逸。如上说。乃至涅槃。

譬如一切雨渧皆归大海。如是一切善法皆顺趣不放逸海。如上说。乃至涅槃。

譬如一切萨罗。阿耨大萨罗为第一。如是一切善法。不放逸为第一。如上说。乃至涅槃。

譬如阎浮提一切河。四大河为第一。谓恒河．新头．搏叉．司陀。如是一切善法。不放逸为第一。如上说。乃至涅槃。

譬如众星光明。月为第一。如是一切善法。不放逸为第一。如上说。乃至涅槃。

譬如诸大身众生。罗睺罗阿修罗最为第一。如是一切善法。不放逸为其根本。如上说。乃至涅槃。

譬如诸受五欲者。顶生王为第一。如是一切善法。不放逸为其根本。如上说。乃至涅槃。

譬如欲界诸神力。天魔波旬为第一。如是一切善法。不放逸为其根本。如上说。乃至涅槃。

譬如一切众生。无足．两足．四足．多足。色．无色。想．无想。非想．非无想。如来为第一。如是一切善法。不放逸为其根本。如上说。乃至涅槃。

譬如所有诸法。有为．无为。离贪欲为第一。如是一切善法。不放逸为其根本。如上说。乃至涅槃。

譬如一切诸法众。如来众为第一。如是一切善法。不放逸为其根本。如上说。乃至涅槃。

譬如一切所有诸界苦行。梵行圣界为第一。如是一切善法。不放逸为其根本。如上说。乃至涅槃。

佛说此经已。诸比丘闻佛所说。欢喜奉行。

### （八八三）

<a name="883"></a>

如是我闻。

一时。佛住舍卫国祇树给孤独园。

尔时。世尊告诸比丘。有四种禅。有禅三昧善。非正受善。有禅正受善。非三昧善。有禅三昧善。亦正受善。有禅非三昧善。非正受善。

复次。四种禅。有禅住三昧善。非住正受善。有禅住正受善。非住三昧善。有禅住三昧善。亦住正受善。有禅非住三昧善。亦非住正受善。

复次。四种禅。有禅三昧起善。非正受起善。有禅正受起善。非三昧起善。有禅三昧起善。亦正受起善。有禅非三昧起善。亦非正受起善。

复次。四种禅。有禅三昧时善。非正受时善。有禅正受时善。非三昧时善。有禅三昧时善。亦正受时善。有禅非三昧时善。亦非正受时善。

复次。四种禅。有禅三昧处善。非正受处善。有禅正受处善。非三昧处善。有禅三昧处善。亦正受处善。有禅非三昧处善。亦非正受处善。

复次。四种禅。有禅三昧迎善。非正受迎善。有禅正受迎善。非三昧迎善。有禅三昧迎善。亦正受迎善。有禅非三昧迎善。亦非正受迎善。

复次。四种禅。有禅三昧念善。非正受念善。有禅正受念善。非三昧念善。有禅三昧念善。亦正受念善。有禅非三昧念善。亦非正受念善。

复次。四种禅。有禅三昧念不念善。非正受念不念善。有禅正受念不念善。非三昧念不念善。有禅三昧念不念善。亦正受念不念善。有禅非三昧念不念善。亦非正受念不念善。

复次。四种禅。有禅三昧来善。非正受来善。有禅正受来善。非三昧来善。有禅三昧来善。亦正受来善。有禅非三昧来善。亦非正受来善。

复次。四种禅。有禅三昧恶善。非正受恶善。有禅正受恶善。非三昧恶善。有禅三昧恶善。亦正受恶善。有禅非三昧恶善。亦非正受恶善。

复次。四种禅。有禅三昧方便善。非正受方便善。有禅正受方便善。非三昧方便善。有禅三昧方便善。亦正受方便善。有禅非三昧方便善。亦非正受方便善。

复次。四种禅。有禅三昧止善。非正受止善。有禅正受止善。非三昧止善。有禅三昧止善。亦正受止善。有禅非三昧止善。亦非正受止善。

复次。四种禅。有禅三昧举善。非正受举善。有禅正受举善。非三昧举善。有禅三昧举善。亦正受举善。有禅非三昧举善。亦非正受举善。

复次。四种禅。有禅三昧舍善。非正受舍善。有禅正受舍善。非三昧舍善。有禅三昧舍善。亦正受舍善。有禅非三昧舍善。亦非正受舍善。

佛说此经已。诸比丘闻佛所说。欢喜奉行。

### （八八四）

<a name="884"></a>

如是我闻。

一时。佛住舍卫国祇树给孤独园。

尔时。世尊告诸比丘。有无学三明。何等为三。无学宿命智证通．无学生死智证通．无学漏尽智证通。

尔时。世尊即说偈言。

&nbsp;&nbsp;&nbsp;&nbsp;观察知宿命&nbsp;&nbsp;&nbsp;&nbsp;见天恶趣生

&nbsp;&nbsp;&nbsp;&nbsp;生死诸漏尽&nbsp;&nbsp;&nbsp;&nbsp;是则牟尼明

&nbsp;&nbsp;&nbsp;&nbsp;其心得解脱&nbsp;&nbsp;&nbsp;&nbsp;一切诸贪爱

&nbsp;&nbsp;&nbsp;&nbsp;三夜悉通达&nbsp;&nbsp;&nbsp;&nbsp;故说为三明

佛说此经已。诸比丘闻佛所说。欢喜奉行。

### （八八五）

<a name="885"></a>

如是我闻。

一时。佛住舍卫国祇树给孤独园。

尔时。世尊告诸比丘。有无学三明。何等为三。谓无学宿命智证通．无学生死智证通．无学漏尽智证通。

云何无学宿命智证通。谓圣弟子知种种宿命事。从一生至百千万亿生。乃至劫数成坏。我及众生宿命所更如是名．如是生．如是性．如是食．如是受苦乐．如是长寿．如是久住．如是受分齐。我及众生于此处死．余处生。于余处死．此处生。有如是行．如是因．如是信。受种种宿命事。皆悉了知。是名宿命智证明。

云何生死智证明。谓圣弟子天眼净过于人眼。见诸众生死时．生时。善色．恶色。上色．下色。向于恶趣。随业受生如实知。如此众生身恶行成就．口恶行成就．意恶行成就。谤圣人。邪见受邪法因缘故。身坏命终。生恶趣泥犁中。此众生身善行．口善行。意善行。不谤毁圣人。正见成就。身坏命终。生于善趣天人中。是名生死智证明。

云何漏尽智证明。谓圣弟子此苦如实知。此苦集．此苦灭．此苦灭道迹如实知。彼如是知．如是见。欲有漏心解脱．有有漏心解脱．无明漏心解脱。解脱知见。我生已尽。梵行已立。所作已作。自知不受后有。是名漏尽智证明。

尔时。世尊即说偈言。

&nbsp;&nbsp;&nbsp;&nbsp;观察知宿命&nbsp;&nbsp;&nbsp;&nbsp;见天恶趣生

&nbsp;&nbsp;&nbsp;&nbsp;生死诸漏尽&nbsp;&nbsp;&nbsp;&nbsp;是则牟尼明

&nbsp;&nbsp;&nbsp;&nbsp;知心得解脱&nbsp;&nbsp;&nbsp;&nbsp;一切诸贪爱

&nbsp;&nbsp;&nbsp;&nbsp;三处悉通达&nbsp;&nbsp;&nbsp;&nbsp;故说为三明

佛说是经已。诸比丘闻佛所说。欢喜奉行。

### （八八六）

<a name="886"></a>

如是我闻。

一时。佛住舍卫国祇树给孤独园。

时。有异婆罗门来诣佛所。与世尊面相慰劳。慰劳已。退坐一面。而作是说。此则婆罗门三明。此则婆罗门三明。

尔时。世尊告婆罗门言。云何名为婆罗门三明。

婆罗门白佛言。瞿昙。婆罗门父母具相。无诸瑕秽。父母七世相承。无诸讥论。世世相承。常为师长。辩才具足。诵诸经典．物类名字．万物差品．字类分合．历世本末。此五种记。悉皆通达。容色端正。是名。瞿昙。婆罗门三明。

佛告婆罗门。我不以名字言说为三明也。贤圣法间说真要实三明。谓贤圣知见。贤圣法．律真实三明。

婆罗门白佛。云何。瞿昙。贤圣知见。贤圣法．律所说三明。

佛告婆罗门。有三种无学三明。何等为三。谓无学宿命智证明．无学生死智证明．无学漏尽智证明。如上经广说。

尔时。世尊即说偈言。

&nbsp;&nbsp;&nbsp;&nbsp;一切法无常&nbsp;&nbsp;&nbsp;&nbsp;持戒寂静禅

&nbsp;&nbsp;&nbsp;&nbsp;知一切宿命&nbsp;&nbsp;&nbsp;&nbsp;已生天恶趣

&nbsp;&nbsp;&nbsp;&nbsp;得断生漏尽&nbsp;&nbsp;&nbsp;&nbsp;是为牟尼通

&nbsp;&nbsp;&nbsp;&nbsp;悉知心解脱&nbsp;&nbsp;&nbsp;&nbsp;一切贪恚痴

&nbsp;&nbsp;&nbsp;&nbsp;我说是三明&nbsp;&nbsp;&nbsp;&nbsp;非言语所说

婆罗门。是为圣法．律所说三明。

婆罗门白佛。瞿昙。是真三明。

尔时。婆罗门闻佛所说。欢喜随喜。从坐起而去。

### （八八七）

<a name="887"></a>

如是我闻。

一时。佛住舍卫国祇树给孤独园。

时。有异婆罗门来诣佛所。与世尊面相慰劳。慰劳已。退坐一面。白佛。瞿昙。我名信。

佛告婆罗门。所谓信者。信增上戒．施．闻．舍．慧。是则为信。非名字是信也。

时。婆罗门闻佛所说。欢喜随喜。从坐起而去。

### （八八八）

<a name="888"></a>

如是我闻。

一时。佛住舍卫国祇树给孤独园。

时。有异婆罗门来诣佛所。面相慰劳。慰劳已。退坐一面。白佛言。瞿昙。我名增益。

佛告婆罗门。所谓增益者。信增益。戒．闻．舍．慧增益。是为增益。非名字为增益也。

时。婆罗门闻佛所说。欢喜随喜。从坐起而去。

### （八八九）

<a name="889"></a>

如是我闻。

一时。佛住舍卫国祇树给孤独园。

时。有异婆罗门来诣佛所。问讯安否。问讯已。退坐一面。白佛言。世尊。我名等起。

佛告婆罗门。夫等起者。谓起于信。起戒．闻．舍．慧。是为等起。非名字为等起也。

尔时。婆罗门闻佛所说。欢喜随喜。从坐起而去。

### （八九○）

<a name="890"></a>

如是我闻。

一时。佛住舍卫国祇树给孤独园。

尔时。世尊告诸比丘。当为汝说无为法。及无为道迹。谛听。善思。云何无为法。谓贪欲永尽。嗔恚．愚痴永尽。一切烦恼永尽。是无为法。云何为无为道迹。谓八圣道分。正见．正智．正语．正业．正命．正方便．正念．正定。是名无为道迹。

佛说此经已。诸比丘闻佛所说。欢喜奉行。

如无为。如是难见．不动．不屈．不死．无漏．覆荫．洲渚．济渡．依止．拥护．不流转．离炽焰．离烧然．流通．清凉．微妙．安隐．无病．无所有．涅槃亦如是说。

### （八九一）

<a name="891"></a>

如是我闻。

一时。佛住舍卫国祇树给孤独园。

尔时。世尊告诸比丘。譬如湖池。广长五十由旬。深亦如是。若有士夫以一毛端渧彼湖水。云何。比丘。彼湖水为多。为士夫毛端一渧水多。

比丘白佛。世尊。士夫毛端鲜少耳。湖水无量千万亿倍。不得为比。

佛告比丘。具足见真谛。正见具足。世尊弟子见真谛果。正无间等。彼于尔时已断．已知。断其根本。如截多罗树头。更不复生。所断诸苦甚多无量。如大湖水。所余之苦如毛端渧水。

佛说此经已。诸比丘闻佛所说。欢喜奉行。

如毛端渧水。如是草筹之端渧水亦如是。如湖池水如是。萨罗多吒伽．恒水．耶扶那．萨罗[泳-永 臾]．伊罗跋提．摩醯．大海亦如是说。

佛说此经已。诸比丘闻佛所说。欢喜奉行。

### （八九二）

<a name="892"></a>

如是我闻。

一时。佛住舍卫国祇树给孤独园。

尔时。世尊告诸比丘。有内六入处。云何为六。谓眼内入处。耳．鼻．舌．身．意内入处。于此六法观察忍。名为信行。超升离生。离凡夫地。未得须陀洹果。乃至未命终。要得须陀洹果。若此诸法增上观察忍。名为法行。超升离生。离凡夫地。未得须陀洹果。乃至未命终。要得须陀洹果。若此诸法如实正智观察。三结已尽．已知。谓身见．戒取．疑。是名须陀洹。不堕决定恶趣。定趣三菩提。七有天人往生。究竟苦边。此等诸法正智观察。不起诸漏。离欲解脱。名阿罗汉。诸漏已尽。所作已作。离诸重担。逮得己利。尽诸有结。正智心善解脱。

佛说此经已。诸比丘闻佛所说。欢喜奉行。

<a name="nei_liu_ru_chu"></a>如内六入处。如是外六入处．六识身．六触身．六受身．六想身．六思身．六爱身．六界身．五阴亦如上说。

### （八九三）

<a name="893"></a>

如是我闻。

一时。佛住舍卫国祇树给孤独园。

尔时。世尊告诸比丘。有五种种子生。何等为五。谓根种子．茎种子．节种子．枝种子．种种子。此诸种子不断．不破．不腐．不伤．不穿坚。新得地界。不得水界。彼诸种子不得生长增广。得水界。不得地界。彼诸种子不得生长增广。要得地界．水界。彼诸种子得生长增广。如是业。烦恼．有．爱．见．慢．无明而生行。若有业而无烦恼．爱．见．无明者。行则灭。

佛说此经已。诸比丘闻佛所说。欢喜奉行。

如行。如是识．名色．六入处．触．受．爱．取．有．生．老死亦如是说。

### （八九四）

<a name="894"></a>

如是我闻。

一时。佛住舍卫国祇树给孤独园。

尔时。世尊告诸比丘。于我世间。于世间及世间集不如是知者。我终不得于诸天．魔．梵．沙门．婆罗门及诸世间。为解脱．为出．为离。离颠倒想。亦不名阿耨多罗三藐三菩提。以我于世间及世间集如实知故。是故我于诸天．世人．魔．梵．沙门．婆罗门及余众生。为得解脱．为出．为离。心离颠倒。具足住。得成阿耨多罗三藐三菩提。

佛说此经已。诸比丘闻佛所说。欢喜奉行。

如是世间世间集．世间灭。世间集．世间出。世间集．世间灭．世间味．世间患．世间出。世间集．世间灭．世间出。世间集．世间灭道迹。世间集．世间灭．世间集道迹．世间灭道迹。世间集．世间灭．世间味．世间患．世间出。世间集．世间灭．世间集道迹．世间灭道迹．世间味．世间患．世间出。

佛说此经已。诸比丘闻佛所说。欢喜奉行。

### （八九五）

<a name="895"></a>

如是我闻。

一时。佛住舍卫国祇树给孤独园。

尔时。世尊告诸比丘。有三爱。何等为三。谓欲爱．色爱．无色爱。为断此三爱故。当求大师。

佛说此经已。诸比丘闻佛所说。欢喜奉行。

如求大师。如是次师．教师．广导师．度师．广度师．说师．广说师．随说师．阿阇梨．同伴．真知识之善友．哀愍．慈悲．欲义．欲安．欲乐．欲触．欲通．欲者．精进者．方便者．出者．坚固者．勇猛者．堪能者．摄者．常者．学者．不放逸者．修者．思惟者．忆念者．觉想者．思量者．梵行者．神力者．智者．识者．慧者．分别者．念处．正勤．根．力．觉．道．止观．念身．正思惟求亦如是说。

### （八九六）

<a name="896"></a>

如是我闻。

一时。佛住舍卫国祇树给孤独园。

尔时。世尊告诸比丘。有三有漏。何等为三。谓欲有漏．有有漏．无明有漏。为断此三有漏故。当求大师。

佛说此经已。诸比丘闻佛所说。欢喜奉行。

如求大师。如是。乃至求正思惟亦如是说。

### （八九七）

<a name="897"></a>

如是我闻。

一时。佛住王舍城迦兰陀竹园。

时。尊者罗睺罗来诣佛所。稽首礼足。退坐一面。白佛言。世尊。云何知．云何见。我此识身及外境界一切相不忆念。于其中间尽诸有漏。

佛告罗睺罗。有内六入处。何等为六。谓眼入处。耳．鼻．舌．身．意入处。此等诸法。正智观察。尽诸有漏。正智心善解脱。是名阿罗汉。尽诸有漏。所作已作。已舍重担。逮得己利。尽诸有结。正智心得解脱。

佛说此经已。诸比丘闻佛所说。欢喜奉行。

如内六入处。如是外六入处。乃至五阴亦如是说。

### （八九八）

<a name="898"></a>

如是我闻。

一时。佛住王舍城迦兰陀竹园。

尔时。世尊告诸比丘。若比丘于眼欲贪断。欲贪断者。是名眼已断。已知断其根本。如截多罗树头。于未来世成不生法。如眼。如是耳．鼻．舌．身．意亦如是说。

佛说此经已。诸比丘闻佛所说。欢喜奉行。

如内六入处。如是外六入处。乃至五阴亦如是说。

### （八九九）

<a name="899"></a>

如是我闻。

一时。佛住王舍城迦兰陀竹园。

尔时。世尊告诸比丘。若比丘眼生．住．成就显现。苦生．病住．老死显现。如是。乃至意亦如是说。若眼灭．息．没。苦则灭．病则息．老死则没。乃至意亦如是说。

佛说此经已。诸比丘闻佛所说。欢喜奉行。

如内六入处。如是外六入处。乃至五阴亦如是说。

### （九○○）

<a name="900"></a>

如是我闻。

一时。佛住王舍城迦兰陀竹园。

尔时。世尊告诸比丘。若比丘于眼味著者。则生上烦恼。生上烦恼者。于诸染污心不得离欲。彼障碍亦不得断。乃至意入处亦如是说。

佛说此经已。诸比丘闻佛所说。欢喜奉行。

如内六入处。如是外六入处。乃至五阴亦如是说。

### （九○一）

<a name="901"></a>

如是我闻。

一时。佛住王舍城迦兰陀竹园。

尔时。世尊告诸比丘。譬如世间所作。皆依于地而得建立。如是一切善法。皆依内六入处而得建立。

佛说此经已。诸比丘闻佛所说。欢喜奉行。

如内六入处。如是外六入处。乃至五阴亦如是说。

### （九○二）

<a name="902"></a>

如是我闻。

一时。佛住王舍城迦兰陀竹园。

尔时。世尊告诸比丘。若有众生。无足．二足．四足．多足。色．无色。想．无想。非想．非非想。于一切如来最第一。乃至圣戒亦如是说。

### （九○三）

<a name="903"></a>

如是我闻。

一时。佛住王舍城迦兰陀竹园。

尔时。世尊告诸比丘。若诸世间众生所作。彼一切皆依于地而得建立。如是一切法。有为．无为。离贪欲法最为第一。如是广说。乃至圣戒亦如是说。

佛说此经已。诸比丘闻佛所说。欢喜奉行。

### （九○四）

<a name="904"></a>

如是我闻。

一时。佛住王舍城迦兰陀竹园。

尔时。世尊告诸比丘。若诸世间众生。彼一切皆依于地而得建立。如是一切诸众。如来声闻众最为第一。如是广说。乃至圣戒。

佛说此经已。诸比丘闻佛所说。欢喜奉行。
