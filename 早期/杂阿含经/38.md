## 杂阿含经卷第三十八

宋天竺三藏求那跋陀罗译

### （一○六二）

如是我闻。

一时。佛住舍卫国祇树给孤独园。

时。有尊者善生。新剃须发。著袈裟衣。正信．非家．出家学道。来诣佛所。稽首佛足。退坐一面。

尔时。世尊告诸比丘。诸比丘。当知此善生善男子有二处端严。一者剃除须发。著袈裟衣。正信．非家．出家学道。二者尽诸有漏。无漏心解脱．慧解脱。现法自知作证。我生已尽。梵行已立。所作已作。自知不受后有。尔时。世尊即说偈言。

&nbsp;&nbsp;&nbsp;&nbsp;寂静尽诸漏&nbsp;&nbsp;&nbsp;&nbsp;比丘庄严好

&nbsp;&nbsp;&nbsp;&nbsp;离欲断诸结&nbsp;&nbsp;&nbsp;&nbsp;涅槃不复生

&nbsp;&nbsp;&nbsp;&nbsp;持此最后身&nbsp;&nbsp;&nbsp;&nbsp;摧伏魔怨敌

佛说此经已。诸比丘闻佛所说。欢喜奉行。

### （一○六三）

如是我闻。

一时。佛住舍卫国祇树给孤独园。

时。有异比丘形色丑陋。难可观视。为诸比丘之所轻慢。来诣佛所。

尔时。世尊四众围绕。见彼比丘来。皆起轻想。更相谓言。彼何等比丘。随路而来。形貌丑陋。难可观视。为人所慢。

尔时。世尊知诸比丘心之所念。告诸比丘。汝等见彼比丘来。形状甚丑。难可视见。令人起慢不。

诸比丘白佛。唯然。已见。

佛告诸比丘。汝等勿于彼比丘起于轻想。所以者何。彼比丘已尽诸漏。所作已作。离诸重担。断诸有结。正智。心善解脱。诸比丘。汝等莫妄量于人。唯有如来能量于人。

彼比丘诣佛所。稽首佛足。退坐一面。

尔时。世尊复告诸比丘。汝等见此比丘稽首作礼。退坐一面不。

比丘白佛。唯然。已见。

佛告诸比丘。汝等勿于是比丘起于轻想。乃至汝等莫量于人。唯有如来能知人耳。尔时。世尊即说偈言。

&nbsp;&nbsp;&nbsp;&nbsp;飞鸟及走兽&nbsp;&nbsp;&nbsp;&nbsp;莫不畏师子

&nbsp;&nbsp;&nbsp;&nbsp;唯师子兽王&nbsp;&nbsp;&nbsp;&nbsp;无有与等者

&nbsp;&nbsp;&nbsp;&nbsp;如是智慧人&nbsp;&nbsp;&nbsp;&nbsp;虽小则为大

&nbsp;&nbsp;&nbsp;&nbsp;莫取其身相&nbsp;&nbsp;&nbsp;&nbsp;而生轻慢心

&nbsp;&nbsp;&nbsp;&nbsp;何用巨大身&nbsp;&nbsp;&nbsp;&nbsp;多肉而无慧

&nbsp;&nbsp;&nbsp;&nbsp;此贤胜智慧&nbsp;&nbsp;&nbsp;&nbsp;则为上士夫

&nbsp;&nbsp;&nbsp;&nbsp;离欲断诸结&nbsp;&nbsp;&nbsp;&nbsp;涅槃永不生

&nbsp;&nbsp;&nbsp;&nbsp;持此最后身&nbsp;&nbsp;&nbsp;&nbsp;摧伏众魔军

佛说此经已。诸比丘闻佛所说。欢喜奉行。

### （一○六四）

如是我闻。

一时。佛住王舍城迦兰陀竹园。

尔时。提婆达多有利养起。摩竭陀王阿阇世毗提希子日日侍从五百乘车。来诣提婆达多所。日日持五百釜食。供养提婆达多。提婆达多将五百人别众受其供养。

时。有众多比丘晨朝著衣持钵。入王舍城乞食。闻提婆达多有如是利养起。乃至五百人别众受其供养。乞食已。还精舍。举衣钵。洗足毕。往诣佛所。稽首佛足。退坐一面。白佛言。世尊。我等晨朝著衣持钵。入王舍城乞食。闻提婆达多有如是利养起。乃至五百人别众受其供养。

佛告诸比丘。汝等莫称是提婆达多所得利养。所以者何。彼提婆达多别受利养。今则自坏。他世亦坏。譬如芭蕉．竹．芦。生果即死。来年亦坏。提婆达多亦复如是。受其利养。今世则坏。他世亦坏。譬如駏驉。受胎必死。提婆达多亦复如是。受诸利养。今世亦坏。他世亦坏。彼愚痴提婆达多随几时受其利养。当得长夜不饶益苦。是故。诸比丘。当如是学。我设有利养起。莫生染著。尔时。世尊即说偈言。

&nbsp;&nbsp;&nbsp;&nbsp;芭蕉生果死&nbsp;&nbsp;&nbsp;&nbsp;竹芦实亦然

&nbsp;&nbsp;&nbsp;&nbsp;駏驉坐妊死&nbsp;&nbsp;&nbsp;&nbsp;士以贪自丧

&nbsp;&nbsp;&nbsp;&nbsp;常行非义行&nbsp;&nbsp;&nbsp;&nbsp;多知不免愚

&nbsp;&nbsp;&nbsp;&nbsp;善法日损减&nbsp;&nbsp;&nbsp;&nbsp;茎枯根亦伤

佛说此经已。诸比丘闻佛所说。欢喜奉行。

### （一○六五）

如是我闻。

一时。佛住舍卫国祇树给孤独园。

尔时。舍卫国有手比丘是释氏子。在舍卫国命终。

时。有众多比丘。晨朝著衣持钵。入舍卫城乞食。闻手比丘释子于舍卫国命终。闻已。入舍卫城。乞食还。举衣钵。洗足毕。诣佛所。稽首佛足。退坐一面。白佛言。世尊。今日晨朝。众多比丘著衣持钵。入舍卫城乞食。闻释氏子手比丘于舍卫国命终。云何。世尊。手比丘命终。当生何处。云何受生。后世云何。

佛告诸比丘。是手比丘成就三不善法。彼命终当生恶趣泥犁中。何等三不善法。谓贪欲．嗔恚．愚痴。此三不善法结缚于心。释种子手比丘生恶趣泥犁中。尔时。世尊即说偈言。

&nbsp;&nbsp;&nbsp;&nbsp;贪欲嗔恚痴&nbsp;&nbsp;&nbsp;&nbsp;结缚士夫心

&nbsp;&nbsp;&nbsp;&nbsp;内发还自伤&nbsp;&nbsp;&nbsp;&nbsp;犹如竹芦实

&nbsp;&nbsp;&nbsp;&nbsp;无贪恚痴心&nbsp;&nbsp;&nbsp;&nbsp;是说为黠慧

&nbsp;&nbsp;&nbsp;&nbsp;内发不自伤&nbsp;&nbsp;&nbsp;&nbsp;是名为胜出

&nbsp;&nbsp;&nbsp;&nbsp;是故当离贪&nbsp;&nbsp;&nbsp;&nbsp;嗔恚痴冥心

&nbsp;&nbsp;&nbsp;&nbsp;比丘智慧明&nbsp;&nbsp;&nbsp;&nbsp;苦尽般涅槃

佛说此经已。诸比丘闻佛所说。欢喜奉行。

### （一○六六）

如手比丘。难陀修多罗亦如是说。

### （一○六七）

如是我闻。

一时。佛住舍卫国祇树给孤独园。

尔时。尊者难陀是佛姨母子。好著好衣。染色。捣治光泽。执持好钵。好作嬉戏调笑而行。

时。有众多比丘来诣佛所。稽首佛足。退坐一面。白佛言。世尊。尊者难陀是佛姨母子。好著好衣。捣治光泽。执持好钵。好作嬉戏调笑而行。

尔时。世尊告一比丘。汝往诣难陀比丘所。语言。难陀。大师语汝。

时。彼比丘受世尊教。往语难陀言。世尊语汝。

难陀闻已。即诣佛所。稽首佛足。退住一面。

佛告难陀。汝实好著好衣。捣治光泽。好作嬉戏调笑而行不。

难陀白佛。实尔。世尊。

佛告难陀。汝佛姨母子。贵姓出家。不应著好衣服。捣令光泽。执持好钵。好作嬉戏调笑而行。汝应作是念。我是佛姨母子。贵姓出家。应作阿练若。乞食。著粪扫衣。常应赞叹著粪扫衣。常处山泽。不顾五欲。

尔时。难陀受佛教已。修阿兰若行。乞食。著粪扫衣。亦常赞叹著粪扫衣者。乐处山泽。不顾爱欲。尔时。世尊即说偈言。

&nbsp;&nbsp;&nbsp;&nbsp;难陀何见汝&nbsp;&nbsp;&nbsp;&nbsp;修习阿兰若

&nbsp;&nbsp;&nbsp;&nbsp;家家行乞食&nbsp;&nbsp;&nbsp;&nbsp;身著粪扫衣

&nbsp;&nbsp;&nbsp;&nbsp;乐处于山泽&nbsp;&nbsp;&nbsp;&nbsp;不顾于五欲

佛说此经已。尊者难陀闻佛所说。欢喜奉行。

### （一○六八）

如是我闻。

一时。佛在舍卫国祇树给孤独园。

尔时。尊者低沙自念。我是世尊姑子兄弟故。不修恭敬。无所顾录。亦不畏惧。不堪谏止。

时。有众多比丘往诣佛所。稽首佛足。退坐一面。白佛言。世尊。尊者低沙自念是世尊姑子兄弟故。不修恭敬。无所顾录。亦不畏惧。不堪谏止。

尔时。世尊告一比丘。汝往诣低沙比丘所。语言。低沙。大师语汝。

时。彼比丘受世尊教。往语低沙比丘言。世尊语汝。

低沙比丘即诣佛所。稽首佛足。退住一面。

佛告低沙。汝实作是念。我是世尊姑子兄弟。不修恭敬。无所顾录。亦不畏惧。不堪忍谏不。

低沙白佛。实尔。世尊。

佛告低沙。汝不应尔。汝应念言。我是世尊姑子兄弟故。应修恭敬畏惧。堪忍谏止。尔时。世尊即说偈言。

&nbsp;&nbsp;&nbsp;&nbsp;善哉汝低沙&nbsp;&nbsp;&nbsp;&nbsp;离嗔恚为善

&nbsp;&nbsp;&nbsp;&nbsp;莫生嗔恚心&nbsp;&nbsp;&nbsp;&nbsp;嗔恚者非善

&nbsp;&nbsp;&nbsp;&nbsp;若能离嗔慢&nbsp;&nbsp;&nbsp;&nbsp;修行软下心

&nbsp;&nbsp;&nbsp;&nbsp;然后于我所&nbsp;&nbsp;&nbsp;&nbsp;修行于梵行

佛说此经已。低沙比丘闻佛所说。欢喜随喜。作礼而去。

### （一○六九）

如是我闻。

一时。佛住舍卫国祇树给孤独园。

时。有尊者毗舍佉般阇梨子。集供养堂。为众多比丘说法。言辞满足。妙音清彻。句味辩正。随智慧说。听者乐闻。无所依说。显现深义。令诸比丘一心专听。

尔时。世尊入昼正受。以净天耳过于人耳。闻说法声。从三昧起。往诣讲堂。于大众前坐。告毗舍佉般阇梨子。善哉。善哉。毗舍佉。汝能为诸比丘于此供养堂。为众多比丘说法。言辞满足。乃至显现深义。令诸比丘专精敬重。一心乐听。汝当数数为诸比丘如是说法。令诸比丘专精敬重。一心乐听。当得长夜以义饶益。安隐乐住。尔时。世尊即说偈言。

&nbsp;&nbsp;&nbsp;&nbsp;若不说法者&nbsp;&nbsp;&nbsp;&nbsp;愚智杂难分

&nbsp;&nbsp;&nbsp;&nbsp;此愚此智慧&nbsp;&nbsp;&nbsp;&nbsp;无由自显现

&nbsp;&nbsp;&nbsp;&nbsp;善说清凉法&nbsp;&nbsp;&nbsp;&nbsp;因说智乃彰

&nbsp;&nbsp;&nbsp;&nbsp;说法为明照&nbsp;&nbsp;&nbsp;&nbsp;光显大仙幢

&nbsp;&nbsp;&nbsp;&nbsp;善说为仙幢&nbsp;&nbsp;&nbsp;&nbsp;法为罗汉幢

佛说此经已。尊者毗舍佉般阇梨子闻佛所说。欢喜随喜。作礼而去。

### （一○七○）

如是我闻。

一时。佛住舍卫国祇树给孤独园。

时。有众多比丘集供养堂。悉共作衣。时。有一年少比丘。出家未久。初入法．律。不欲营助诸比丘作衣。

时。众多比丘诣世尊所。稽首礼足。退坐一面。白佛言。世尊。时。有众多比丘集供养堂。为作衣故。有一年少比丘。出家未久。始入法．律。不欲营助诸比丘作衣。

尔时。世尊问彼比丘。汝实不欲营助诸比丘作衣耶。

彼比丘白佛言。世尊。随我所能。当力营助。

尔时。世尊知彼比丘心之所念。告诸比丘。汝等莫与是年少比丘语。所以者何。是比丘得四增心法。正受现法安乐住。不勤而得。若彼本心所为。剃须发。著袈裟衣。出家学道。增进修学。现法自知作证。我生已尽。梵行已立。所作已作。自知不受后有。尔时。世尊即说偈言。

&nbsp;&nbsp;&nbsp;&nbsp;非下劣方便&nbsp;&nbsp;&nbsp;&nbsp;薄德少智慧

&nbsp;&nbsp;&nbsp;&nbsp;正向于涅槃&nbsp;&nbsp;&nbsp;&nbsp;免脱烦恼锁

&nbsp;&nbsp;&nbsp;&nbsp;此贤年少者&nbsp;&nbsp;&nbsp;&nbsp;逮得上士处

&nbsp;&nbsp;&nbsp;&nbsp;离欲心解脱&nbsp;&nbsp;&nbsp;&nbsp;涅槃不复生

&nbsp;&nbsp;&nbsp;&nbsp;持此最后身&nbsp;&nbsp;&nbsp;&nbsp;摧伏众魔军

佛说此经已。诸比丘闻佛所说。欢喜奉行。

### （一○七一）

如是我闻。

一时。佛住舍卫国祇树给孤独园。

时。有比丘名曰上坐。独住一处。亦常赞叹独一住者。独行乞食。食已。独还。独坐禅思。

时。有众多比丘诣佛所。稽首佛足。退坐一面。白佛言。世尊。有尊者名曰上坐。乐一独处。亦常赞叹独一住者。独入聚落乞食。独出聚落。还至住处。独坐禅思。

尔时。世尊语一比丘。汝往诣彼上坐比丘所。语上坐比丘言。大师告汝。

比丘受教。诣上坐比丘所。白言。尊者。大师告汝。

时。上坐比丘即时奉命。诣世尊所。稽首礼足。退住一面。

尔时。世尊告上坐比丘。汝实独一静处。赞叹独处者。独行乞食。独出聚落。独坐禅思耶。

上坐比丘白佛。实尔。世尊。

佛告上坐比丘。汝云何独一处。赞叹独住者。独行乞食。独还住处。独坐禅思。

上坐比丘白佛。我唯独一静处。赞叹独住者。独行乞食。独出聚落。独坐禅思。

佛告上坐比丘。汝是一住者。我不言非一住。然更有胜妙一住。何等为胜妙一住。谓比丘前者枯干。后者灭尽。中无贪喜。是婆罗门心不犹豫。已舍忧悔。离诸有爱。群聚使断。是名一住。无有胜住过于此者。尔时。世尊即说偈言。

&nbsp;&nbsp;&nbsp;&nbsp;悉映于一切&nbsp;&nbsp;&nbsp;&nbsp;悉知诸世间

&nbsp;&nbsp;&nbsp;&nbsp;不著一切法&nbsp;&nbsp;&nbsp;&nbsp;悉离一切爱

&nbsp;&nbsp;&nbsp;&nbsp;如是乐住者&nbsp;&nbsp;&nbsp;&nbsp;我说为一住

佛说此经已。尊者上坐闻佛所说。欢喜随喜。作礼而去。

### （一○七二）

如是我闻。

一时。佛在舍卫国祇树给孤独园。

时。有尊者僧迦蓝于拘萨罗人间游行。至舍卫国祇树给孤独园。彼僧迦蓝比丘有本二。在舍卫国中。闻僧迦蓝比丘于拘萨罗人间游行。至舍卫国祇树给孤独园。闻已。著好衣服。庄严华璎。抱其儿来诣祇洹。至僧迦蓝比丘房前。

尔时。尊者僧迦蓝出房露地经行。时。彼本二来到其前。作是言。此儿幼小。汝舍出家。谁当养活。

时。僧迦蓝比丘不共语。如是再三。亦不共语。

时。彼本二作如是言。我再三告。不与我语。不见顾视。我今置儿。著经行道头而去。言。沙门。此是汝子。汝自养活。我今舍去。

尊者僧迦蓝亦不顾视其子。

彼本二复言。是沙门今于此儿都不顾视。彼必得仙人难得之处。善哉。沙门。必得解脱。情愿不遂。抱子而去。

尔时。世尊入昼正受。以天耳过人之耳。闻尊者僧迦蓝本二所说。即说偈言。

&nbsp;&nbsp;&nbsp;&nbsp;来者不欢喜&nbsp;&nbsp;&nbsp;&nbsp;去亦不忧戚

&nbsp;&nbsp;&nbsp;&nbsp;于世间和合&nbsp;&nbsp;&nbsp;&nbsp;解脱不染著

&nbsp;&nbsp;&nbsp;&nbsp;我说彼比丘&nbsp;&nbsp;&nbsp;&nbsp;为真婆罗门

&nbsp;&nbsp;&nbsp;&nbsp;来者不欢喜&nbsp;&nbsp;&nbsp;&nbsp;去亦不忧戚

&nbsp;&nbsp;&nbsp;&nbsp;不染亦无忧&nbsp;&nbsp;&nbsp;&nbsp;二心俱寂静

&nbsp;&nbsp;&nbsp;&nbsp;我说是比丘&nbsp;&nbsp;&nbsp;&nbsp;是真婆罗门

佛说此经已。尊者僧迦蓝闻佛所说。欢喜随喜。作礼而去。

### （一○七三）

如是我闻。

一时。佛住舍卫国祇树给孤独园。

尔时。尊者阿难独一静处。作是思惟。有三种香。顺风而熏。不能逆风。何等为三。谓根香．茎香．华香。或复有香。顺风熏。亦逆风熏。亦顺风逆风熏耶。作是念已。晡时从禅觉。往诣佛所。稽首佛足。退住一面。白佛言。世尊。我独一静处。作是思惟。有三种香。顺风而熏。不能逆风。何等为三。谓根香．茎香．华香。或复有香。顺风熏．逆风熏。亦顺风逆风熏耶。

佛告阿难。如是。如是。有三种香。顺风熏。不能逆风。谓根香．茎香．华香。阿难。亦有香。顺风熏．逆风熏．顺风逆风熏。阿难。顺风熏．逆风熏．顺风逆风熏者。阿难。有善男子．善女人。在所城邑．聚落。成就真实法。尽形寿不杀生．不偷盗．不邪淫．不妄语．不饮酒。如是善男子．善女人。八方上下。崇善士夫。无不称叹言。某方某聚落善男子．善女人。持戒清净。成真实法。尽形寿不杀。乃至不饮酒。阿难。是名有香顺风熏．逆风熏．顺风逆风熏。尔时。世尊即说偈言。

&nbsp;&nbsp;&nbsp;&nbsp;非根茎华香&nbsp;&nbsp;&nbsp;&nbsp;能逆风而熏

&nbsp;&nbsp;&nbsp;&nbsp;唯有善士女&nbsp;&nbsp;&nbsp;&nbsp;持戒清净香

&nbsp;&nbsp;&nbsp;&nbsp;逆顺满诸方&nbsp;&nbsp;&nbsp;&nbsp;无不普闻知

&nbsp;&nbsp;&nbsp;&nbsp;多迦罗栴檀&nbsp;&nbsp;&nbsp;&nbsp;优钵罗末利

&nbsp;&nbsp;&nbsp;&nbsp;如是比诸香&nbsp;&nbsp;&nbsp;&nbsp;戒香最为上

&nbsp;&nbsp;&nbsp;&nbsp;栴檀等诸香&nbsp;&nbsp;&nbsp;&nbsp;所熏少分限

&nbsp;&nbsp;&nbsp;&nbsp;唯有戒德香&nbsp;&nbsp;&nbsp;&nbsp;流熏上升天

&nbsp;&nbsp;&nbsp;&nbsp;斯等净戒香&nbsp;&nbsp;&nbsp;&nbsp;不放逸正受

&nbsp;&nbsp;&nbsp;&nbsp;正智等解脱&nbsp;&nbsp;&nbsp;&nbsp;魔道莫能入

&nbsp;&nbsp;&nbsp;&nbsp;是名安隐道&nbsp;&nbsp;&nbsp;&nbsp;是道则清净

&nbsp;&nbsp;&nbsp;&nbsp;正向妙禅定&nbsp;&nbsp;&nbsp;&nbsp;断诸魔结缚

佛说此经已。尊者阿难闻佛所说。欢喜随喜。作礼而去。

### （一○七四）

如是我闻。

一时。佛在摩竭提国人间游行。与千比丘俱。皆是古昔萦发出家。皆得阿罗汉。诸漏已尽。所作已作。舍诸重担。逮得己利。尽诸有结。正智。善解脱。到善建立支提杖林中住。

摩竭提王瓶沙闻世尊摩竭提国人间游行。至善建立支提杖林中住。与诸小王群臣羽从。车万二千．乘马万八千．步逐众无数。摩竭提婆罗门长者悉皆从。

王出王舍城。诣世尊所。恭敬供养。到于道口。下车步进。及于内门。除去五饰。脱冠却盖。除扇去剑刀。脱革屣。到于佛前。整衣服。偏露右肩。为佛作礼。右绕三匝。自称姓名。白佛言。世尊。我是摩竭提王瓶沙。

佛告瓶沙。如是。大王。汝是瓶沙。可就此坐。随其所安。

时。瓶沙王重礼佛足。退坐一面。诸王大臣．婆罗门居士悉礼佛足。次第而坐。

时。郁鞞罗迦叶亦在座中。

时。摩竭提婆罗门长者作是念。为大沙门从郁鞞罗迦叶所修梵行耶。为郁鞞罗迦叶于大沙门所修梵行耶。

尔时。世尊知摩竭提婆罗门长者心之所念。即说偈而问言。

&nbsp;&nbsp;&nbsp;&nbsp;郁鞞罗迦叶&nbsp;&nbsp;&nbsp;&nbsp;于此见何利

&nbsp;&nbsp;&nbsp;&nbsp;弃汝先所奉&nbsp;&nbsp;&nbsp;&nbsp;事火等众事

&nbsp;&nbsp;&nbsp;&nbsp;今可说其义&nbsp;&nbsp;&nbsp;&nbsp;舍事火之由

郁鞞迦叶说偈白佛。

&nbsp;&nbsp;&nbsp;&nbsp;钱财等滋味&nbsp;&nbsp;&nbsp;&nbsp;女色五欲果

&nbsp;&nbsp;&nbsp;&nbsp;观察未来受&nbsp;&nbsp;&nbsp;&nbsp;斯皆大垢秽

&nbsp;&nbsp;&nbsp;&nbsp;是故悉弃舍&nbsp;&nbsp;&nbsp;&nbsp;先诸奉火事

尔时。世尊复说偈问言。

&nbsp;&nbsp;&nbsp;&nbsp;汝不著世间&nbsp;&nbsp;&nbsp;&nbsp;钱财五色味

&nbsp;&nbsp;&nbsp;&nbsp;复何舍天人&nbsp;&nbsp;&nbsp;&nbsp;迦叶随义说

迦叶复以偈答世尊言。

&nbsp;&nbsp;&nbsp;&nbsp;见道离有余&nbsp;&nbsp;&nbsp;&nbsp;寂灭无余迹

&nbsp;&nbsp;&nbsp;&nbsp;无所有不著&nbsp;&nbsp;&nbsp;&nbsp;无异趣异道

&nbsp;&nbsp;&nbsp;&nbsp;是故悉弃舍&nbsp;&nbsp;&nbsp;&nbsp;先修奉火事

&nbsp;&nbsp;&nbsp;&nbsp;大会等受持&nbsp;&nbsp;&nbsp;&nbsp;奉事于水火

&nbsp;&nbsp;&nbsp;&nbsp;愚痴没于中&nbsp;&nbsp;&nbsp;&nbsp;志求解脱道

&nbsp;&nbsp;&nbsp;&nbsp;盲无智慧目&nbsp;&nbsp;&nbsp;&nbsp;向生老病死

&nbsp;&nbsp;&nbsp;&nbsp;不见于正路&nbsp;&nbsp;&nbsp;&nbsp;永离生死道

&nbsp;&nbsp;&nbsp;&nbsp;今始因世尊&nbsp;&nbsp;&nbsp;&nbsp;得见无为道

&nbsp;&nbsp;&nbsp;&nbsp;大龙所说力&nbsp;&nbsp;&nbsp;&nbsp;得度于彼岸

&nbsp;&nbsp;&nbsp;&nbsp;牟尼广济度&nbsp;&nbsp;&nbsp;&nbsp;安慰无量众

&nbsp;&nbsp;&nbsp;&nbsp;今始知瞿昙&nbsp;&nbsp;&nbsp;&nbsp;真谛超出者

佛复说偈叹迦叶言。

&nbsp;&nbsp;&nbsp;&nbsp;善哉汝迦叶&nbsp;&nbsp;&nbsp;&nbsp;先非恶思量

&nbsp;&nbsp;&nbsp;&nbsp;次第分别求&nbsp;&nbsp;&nbsp;&nbsp;遂至于胜处

汝今。迦叶。当安慰汝徒众之心。

时。郁鞞罗迦叶即入正受。以神足力向于东方。上升虚空。作四种神变。行．住．坐．卧。入火三昧。举身洞然。青．黄．赤．白．颇梨红色。身上出水。身下出火。还烧其身。身上出水以灌其身。或身上出火。以烧其身。身下出水。以灌其身。如是种种现化神通息已。稽首佛足。白佛言。世尊。佛是我师。我是弟子。

佛告迦叶。我是汝师。汝是弟子。随汝所安。复座而坐。

时。郁鞞罗迦叶还复故坐。

尔时。摩竭提婆罗门长者作是念。郁鞞罗迦叶定于大沙门所修行梵行。

佛说此经已。摩竭提王瓶沙及诸婆罗门长者闻佛所说。欢喜随喜。作礼而去。

### （一○七五）

如是我闻。

一时。佛住王舍城迦兰陀竹园。

时。有陀骠摩罗子。旧住王舍城。典知众僧饮食。床座随次差请。不令越次。

时。有慈地比丘。频三过次得粗食处。食时辛苦。作是念。怪哉。大苦。陀骠摩罗子比丘有情故。以粗食恼我。令我食时极苦。我当云何为其作不饶益事。

时。慈地比丘有姊妹比丘尼。名蜜多罗。住王舍城王园比丘尼众中。蜜多罗比丘尼来诣慈地比丘。稽首礼足。于一面住。慈地比丘不顾眄。不与语。蜜多罗比丘尼语慈地比丘。阿梨。何故不见顾眄。不共言语。

慈地比丘言。陀骠摩罗子比丘数以粗食恼我。令我食时极苦。汝复弃我。

比丘尼言。当如何。

慈地比丘言。汝可至世尊所。白言。世尊。陀骠摩罗子比丘非法不类。共我作非梵行波罗夷罪。我当证言。如是。世尊。如妹所说。

比丘尼言。阿梨。我当云何于梵行比丘所。以波罗夷谤。

慈地比丘言。汝若不如是者。我与汝绝。不复来往言语．共相瞻视。

时。比丘尼须臾默念。而作是言。阿梨。欲令我尔。当从其教。

慈地比丘言。汝且待我先至世尊所。汝随后来。

时。慈地比丘即往稽首。礼世尊足。退住一面。蜜多罗比丘尼即随后至。稽首佛足。退住一面。白佛言。世尊。一何不善不类陀骠摩罗子。于我所作非梵行波罗夷罪。

慈地比丘复白佛言。如妹所说。我先亦知。

尔时。陀骠摩罗子比丘即在彼大众中。

尔时。世尊告陀骠摩罗子比丘。汝闻此语不。

陀骠摩罗子比丘言。已闻。世尊。

佛告陀骠摩罗子比丘。汝今云何。

陀骠摩罗子白佛。如世尊所知。如善逝所知。

佛告陀骠摩罗子。汝言如世尊所知。今非是时。汝今忆念。当言忆念。不忆念。当言不忆念。

陀骠摩罗子言。我不自忆念。

尔时。尊者罗睺罗住于佛后。执扇扇佛。白佛言。世尊。不善不类是比丘尼言。尊者陀骠摩罗子共我作非梵行。慈地比丘言。如是。世尊。我先已知。如妹所说。

佛告罗睺罗。我今问汝。随意答我。若蜜多罗比丘尼来语我言。世尊。不善不类罗睺罗。共我作非梵行波罗夷罪。慈地比丘复白我言。如是。世尊。如妹所说。我先亦知者。汝当云何。

罗睺罗白佛。世尊。我若忆念。当言忆念。不忆念。当言不忆念。

佛言。罗睺罗。愚痴人汝尚得作此语。陀骠摩罗子清净比丘何以不得作如是语。

尔时。世尊告诸比丘。于陀骠摩罗子比丘当忆念。蜜多罗比丘尼当以自言灭。慈地比丘僧当极善呵谏教诫。汝云何见。何处见。汝何因往见。世尊如是教已。从座起。入室坐禅。

尔时。诸比丘于陀骠摩罗子比丘忆念。蜜多罗比丘尼与自言灭。慈地比丘极善呵谏教诫言。汝云何见。何处见。何因往见。

如是谏时。彼作是言。彼陀骠摩罗子不作非梵行。不犯波罗夷。然陀骠摩罗子比丘三以粗恶食恐怖。令我食时辛苦。我于陀骠摩罗子比丘爱恚痴怖。故作是说。然陀骠摩罗子清净无罪。

尔时。世尊晡时从禅觉。至大众前敷座而坐。诸比丘白佛言。世尊。我等于陀骠摩罗子比丘所忆念持。蜜多罗比丘尼与自言灭。慈地比丘极善呵谏。乃至彼言。陀骠摩罗子清净无罪。

尔时。世尊告诸比丘。云何愚痴。以因饮食故。知而妄语。尔时。世尊即说偈言。

&nbsp;&nbsp;&nbsp;&nbsp;若能舍一法&nbsp;&nbsp;&nbsp;&nbsp;知而故妄语

&nbsp;&nbsp;&nbsp;&nbsp;不计于后世&nbsp;&nbsp;&nbsp;&nbsp;无恶而不为

&nbsp;&nbsp;&nbsp;&nbsp;宁食热铁丸&nbsp;&nbsp;&nbsp;&nbsp;如炽然炭火

&nbsp;&nbsp;&nbsp;&nbsp;不以犯禁戒&nbsp;&nbsp;&nbsp;&nbsp;而食僧信施

佛说此经已。诸比丘闻佛所说。欢喜奉行。

### （一○七六）

如是我闻。

一时。佛住王舍城迦兰陀竹园。

尔时。尊者陀骠摩罗子诣佛所。稽首佛足。退住一面。白佛言。世尊。我愿于佛前取般涅槃。

世尊默然。如是三启。佛告陀骠摩罗子。此有为诸行。法应如是。

尔时。尊者陀骠摩罗子即于佛前。入于三昧。如其正受。向于东方。升虚空行。现四威仪。行．住．坐．卧。入火三昧。身下出火。举身洞然。光焰四布。青．黄．赤．白．颇梨红色。身下出火。还烧其身。身上出水。以洒其身。或身上出火。下烧其身。身下出水。上洒其身。周向十方。种种现化已。即于空中。内身出火。还自焚其身。取无余涅槃。消尽寂灭。令无遗尘。譬如空中然灯。油炷俱尽。陀骠摩罗子空中涅槃。身心俱尽。亦复如是。尔时。世尊即说偈言。

&nbsp;&nbsp;&nbsp;&nbsp;譬如烧铁丸&nbsp;&nbsp;&nbsp;&nbsp;其焰洞炽然

&nbsp;&nbsp;&nbsp;&nbsp;热势渐息灭&nbsp;&nbsp;&nbsp;&nbsp;莫知其所归

&nbsp;&nbsp;&nbsp;&nbsp;如是等解脱&nbsp;&nbsp;&nbsp;&nbsp;度烦恼淤泥

&nbsp;&nbsp;&nbsp;&nbsp;诸流永已断&nbsp;&nbsp;&nbsp;&nbsp;莫知其所之

&nbsp;&nbsp;&nbsp;&nbsp;逮得不动迹&nbsp;&nbsp;&nbsp;&nbsp;入无余涅槃

佛说此经已。诸比丘闻佛所说。欢喜奉行。

### （一○七七）

如是我闻。

一时。佛在央瞿多罗国人间游行。经陀婆阇梨迦林中。见有牧牛者．牧羊者．采柴草者。及余种种作人。见世尊行路。见已。皆白佛言。世尊。莫从此道去。前有央瞿利摩罗贼。脱恐怖人。

佛告诸人。我不畏惧。作此语已。从道而去。彼再三告。世尊犹去。遥见央瞿利摩罗手执刀楯走向。世尊以神力现身徐行。令央瞿利摩罗駃走不及。走极疲乏已。遥语世尊。住。住。勿去。

世尊并行而答。我常住耳。汝自不住。

尔时。央瞿利摩罗即说偈言。

&nbsp;&nbsp;&nbsp;&nbsp;沙门尚駃行&nbsp;&nbsp;&nbsp;&nbsp;而言我常住

&nbsp;&nbsp;&nbsp;&nbsp;我今疲倦住&nbsp;&nbsp;&nbsp;&nbsp;说言汝不住

&nbsp;&nbsp;&nbsp;&nbsp;沙门说云何&nbsp;&nbsp;&nbsp;&nbsp;我住汝不住

尔时。世尊以偈答言。

&nbsp;&nbsp;&nbsp;&nbsp;央瞿利摩罗&nbsp;&nbsp;&nbsp;&nbsp;我说常住者

&nbsp;&nbsp;&nbsp;&nbsp;于一切众生&nbsp;&nbsp;&nbsp;&nbsp;谓息于刀杖

&nbsp;&nbsp;&nbsp;&nbsp;汝恐怖众生&nbsp;&nbsp;&nbsp;&nbsp;恶业不休息

&nbsp;&nbsp;&nbsp;&nbsp;我于一切虫&nbsp;&nbsp;&nbsp;&nbsp;止息于刀杖

&nbsp;&nbsp;&nbsp;&nbsp;汝于一切虫&nbsp;&nbsp;&nbsp;&nbsp;常逼迫恐怖

&nbsp;&nbsp;&nbsp;&nbsp;造作凶恶业&nbsp;&nbsp;&nbsp;&nbsp;终无休息时

&nbsp;&nbsp;&nbsp;&nbsp;我于一切神&nbsp;&nbsp;&nbsp;&nbsp;止息于刀杖

&nbsp;&nbsp;&nbsp;&nbsp;汝于一切神&nbsp;&nbsp;&nbsp;&nbsp;长夜苦逼迫

&nbsp;&nbsp;&nbsp;&nbsp;造作黑恶业&nbsp;&nbsp;&nbsp;&nbsp;于今不止息

&nbsp;&nbsp;&nbsp;&nbsp;我住于息法&nbsp;&nbsp;&nbsp;&nbsp;一切不放逸

&nbsp;&nbsp;&nbsp;&nbsp;汝不见四谛&nbsp;&nbsp;&nbsp;&nbsp;故不息放逸

央瞿利摩罗说偈白佛。

&nbsp;&nbsp;&nbsp;&nbsp;久乃见牟尼&nbsp;&nbsp;&nbsp;&nbsp;故随路而逐

&nbsp;&nbsp;&nbsp;&nbsp;今闻真妙说&nbsp;&nbsp;&nbsp;&nbsp;当舍久远恶

&nbsp;&nbsp;&nbsp;&nbsp;作如是说已&nbsp;&nbsp;&nbsp;&nbsp;即放舍刀楯

&nbsp;&nbsp;&nbsp;&nbsp;投身世尊足&nbsp;&nbsp;&nbsp;&nbsp;愿听我出家

&nbsp;&nbsp;&nbsp;&nbsp;佛以慈悲心&nbsp;&nbsp;&nbsp;&nbsp;大仙多哀愍

&nbsp;&nbsp;&nbsp;&nbsp;告比丘善来&nbsp;&nbsp;&nbsp;&nbsp;出家受具足

尔时。央瞿利摩罗出家已。独一静处。专精思惟。所以族姓子剃除须发。著袈裟衣。正信．非家．出家学道。增修梵行。现法自知作证。我生已尽。梵行已立。所作已作。自知不受后有。

时。央瞿利摩罗得阿罗汉。觉解脱喜乐。即说偈言。

&nbsp;&nbsp;&nbsp;&nbsp;本受不害名&nbsp;&nbsp;&nbsp;&nbsp;而中多杀害

&nbsp;&nbsp;&nbsp;&nbsp;今得见谛名&nbsp;&nbsp;&nbsp;&nbsp;永离于伤杀

&nbsp;&nbsp;&nbsp;&nbsp;身行不杀害&nbsp;&nbsp;&nbsp;&nbsp;口意俱亦然

&nbsp;&nbsp;&nbsp;&nbsp;当知真不杀&nbsp;&nbsp;&nbsp;&nbsp;不迫于众生

&nbsp;&nbsp;&nbsp;&nbsp;洗手常血色&nbsp;&nbsp;&nbsp;&nbsp;名央瞿摩罗

&nbsp;&nbsp;&nbsp;&nbsp;浚流之所漂&nbsp;&nbsp;&nbsp;&nbsp;三归制令息

&nbsp;&nbsp;&nbsp;&nbsp;归依三宝已&nbsp;&nbsp;&nbsp;&nbsp;出家得具足

&nbsp;&nbsp;&nbsp;&nbsp;成就于三明&nbsp;&nbsp;&nbsp;&nbsp;佛教作已作

&nbsp;&nbsp;&nbsp;&nbsp;调牛以捶杖&nbsp;&nbsp;&nbsp;&nbsp;伏象以铁钩

&nbsp;&nbsp;&nbsp;&nbsp;不以刀捶杖&nbsp;&nbsp;&nbsp;&nbsp;正度调天人

&nbsp;&nbsp;&nbsp;&nbsp;利刀以水石&nbsp;&nbsp;&nbsp;&nbsp;直箭以熅火

&nbsp;&nbsp;&nbsp;&nbsp;治材以斧斤&nbsp;&nbsp;&nbsp;&nbsp;自调以黠慧

&nbsp;&nbsp;&nbsp;&nbsp;人前行放逸&nbsp;&nbsp;&nbsp;&nbsp;随后能自敛

&nbsp;&nbsp;&nbsp;&nbsp;是则照世间&nbsp;&nbsp;&nbsp;&nbsp;如云解月现

&nbsp;&nbsp;&nbsp;&nbsp;人前放逸行&nbsp;&nbsp;&nbsp;&nbsp;随后能自敛

&nbsp;&nbsp;&nbsp;&nbsp;于世恩爱流&nbsp;&nbsp;&nbsp;&nbsp;正念而超出

&nbsp;&nbsp;&nbsp;&nbsp;少壮年出家&nbsp;&nbsp;&nbsp;&nbsp;精勤修佛教

&nbsp;&nbsp;&nbsp;&nbsp;是则照世间&nbsp;&nbsp;&nbsp;&nbsp;如云解月现

&nbsp;&nbsp;&nbsp;&nbsp;少壮年出家&nbsp;&nbsp;&nbsp;&nbsp;精勤修佛教

&nbsp;&nbsp;&nbsp;&nbsp;于世恩爱流&nbsp;&nbsp;&nbsp;&nbsp;正念以超出

&nbsp;&nbsp;&nbsp;&nbsp;若度诸恶业&nbsp;&nbsp;&nbsp;&nbsp;正善能令灭

&nbsp;&nbsp;&nbsp;&nbsp;是则照世间&nbsp;&nbsp;&nbsp;&nbsp;如云解月现

&nbsp;&nbsp;&nbsp;&nbsp;人前造恶业&nbsp;&nbsp;&nbsp;&nbsp;正善能令灭

&nbsp;&nbsp;&nbsp;&nbsp;于世恩爱流&nbsp;&nbsp;&nbsp;&nbsp;正念能超出

&nbsp;&nbsp;&nbsp;&nbsp;我已作恶业&nbsp;&nbsp;&nbsp;&nbsp;必向于恶趣

&nbsp;&nbsp;&nbsp;&nbsp;已受于恶报&nbsp;&nbsp;&nbsp;&nbsp;宿责食已食

&nbsp;&nbsp;&nbsp;&nbsp;若彼我怨憎&nbsp;&nbsp;&nbsp;&nbsp;闻此正法者

&nbsp;&nbsp;&nbsp;&nbsp;得清净法眼&nbsp;&nbsp;&nbsp;&nbsp;于我修行忍

&nbsp;&nbsp;&nbsp;&nbsp;不复兴斗讼&nbsp;&nbsp;&nbsp;&nbsp;蒙佛恩力故

&nbsp;&nbsp;&nbsp;&nbsp;我怨行忍辱&nbsp;&nbsp;&nbsp;&nbsp;亦常赞叹忍

&nbsp;&nbsp;&nbsp;&nbsp;随时闻正法&nbsp;&nbsp;&nbsp;&nbsp;闻已随修行

佛说此经已。央瞿利摩罗闻佛所说。欢喜奉行。

### （一○七八）

如是我闻。

一时。佛住王舍城迦兰陀竹园。

时。有异比丘于夜明相出时。出拓补河边。脱衣著岸边。入水洗浴。浴已上岸。被一衣。待身干。

时。有一天子放身光明。普照拓补河侧。语比丘言。汝少出家。鲜白发黑。年始盛美。应习五欲。庄严璎珞。涂香华鬘。五乐自娱。而于是时。违亲背俗。悲泣别离。剃除须发。著袈裟衣。正信．非家．出家学道。如何舍现前乐。而求非时之利。

比丘答言。我不舍现前乐求非时乐。我今乃是舍非时乐得现前乐。

天问比丘。云何舍非时乐得现前乐。

比丘答言。如世尊说。非时之欲。少味多苦。少利多难。我今于现法中。已离炽然。不待时节。能自通达。现前观察。缘自知觉。如是。天子。是名舍非时乐得现前乐。

天复问比丘。云何复是如来所说。非时之欲。少乐多苦。云何复是如来所说。现法利乐。乃至缘自觉知。

比丘答言。我年少出家。不能广宣如来所说正法．律仪。世尊近在迦兰陀竹园。汝可往诣如来。问其所疑。如世尊说。随忆受持。

天子复言。比丘。于如来所。有诸力天众多围绕。我先无问。未易可诣。比丘。汝若能为先白世尊者。我可随往。

比丘答言。当为汝去。

天白比丘。唯然。尊者。我随后来。

时。彼比丘往诣佛所。稽首礼足。退住一面。以向天子往反问答具白世尊。今者。世尊。彼天子诚实言者须臾应至。不诚实者自当不来。

时。彼天子遥语比丘。我已在此。我已在此。

尔时。世尊即说偈言。

&nbsp;&nbsp;&nbsp;&nbsp;众生随爱想&nbsp;&nbsp;&nbsp;&nbsp;以爱想而住

&nbsp;&nbsp;&nbsp;&nbsp;以不知爱故&nbsp;&nbsp;&nbsp;&nbsp;则为死方便

佛告天子。汝解此偈者。便可发问。

天子白佛。不解。世尊。不解。善逝。佛复说偈而告天子曰。

&nbsp;&nbsp;&nbsp;&nbsp;若知所爱者&nbsp;&nbsp;&nbsp;&nbsp;不于彼生爱

&nbsp;&nbsp;&nbsp;&nbsp;彼此无所有&nbsp;&nbsp;&nbsp;&nbsp;他人莫能说

佛告天子。汝解此义者。便可发问。

天子白佛。不解。世尊。不解。善逝。

佛复说偈言。

&nbsp;&nbsp;&nbsp;&nbsp;见等胜劣者&nbsp;&nbsp;&nbsp;&nbsp;则有言论生

&nbsp;&nbsp;&nbsp;&nbsp;三事不倾动&nbsp;&nbsp;&nbsp;&nbsp;则无软中上

佛告天子。解此义者。则可发问。

天子白佛。不解。世尊。不解。善逝。

佛复说偈言。

&nbsp;&nbsp;&nbsp;&nbsp;断爱及名色&nbsp;&nbsp;&nbsp;&nbsp;除慢无所系

&nbsp;&nbsp;&nbsp;&nbsp;寂灭息嗔恚&nbsp;&nbsp;&nbsp;&nbsp;离结绝悕望

&nbsp;&nbsp;&nbsp;&nbsp;不见于人天&nbsp;&nbsp;&nbsp;&nbsp;此世及他世

佛告天子。解此义者。乃可发问。

天子白佛。已解。世尊。已解。善逝。

佛说此经已。彼天子闻佛所说。欢喜随喜。即没不现。

### （一○七九）<a name="1079"></a>

[南传中部 第23经 蚁蛭经](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E4%B8%AD%E9%83%A8/023%20%E8%9A%81%E5%9E%A4%E7%BB%8F.md)

[别译杂阿含经 十八](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/01.md#18)

[增壹阿含经 三三](https://github.com/gwsice/buddhism/blob/master/%E6%97%A9%E6%9C%9F/%E5%A2%9E%E4%B8%80%E9%98%BF%E5%90%AB%E7%BB%8F/33.md#9)

如是我闻。

一时。佛在王舍城迦兰陀竹园。

时。有异比丘于后夜时至拓补河边。脱衣置岸边。入水洗浴。浴已。还上岸。著一衣。待身干。

时。有一天子放身光明。普照拓补河侧。问比丘言。比丘。比丘。此是丘冢。夜则起烟。昼则火然。彼婆罗门见已而作是言。坏此丘冢。发掘者智。持以刀剑。又见大龟。婆罗门见已。作是言。除此大龟。发掘者智。持以刀剑。见有氍氀。婆罗门见已。作此言。却此氍氀。发掘者智。持以刀剑。见有肉段。彼婆罗门见已。作是言。除此肉段。发掘者智。持以刀剑。见有屠杀。婆罗门见已。作是言。坏是屠杀处。发掘者智。持以刀剑。见有楞耆。彼婆罗门见已。作是言。却此楞耆。发掘者智。持以刀剑。见有二道。彼婆罗门见已。作是言。除此二道。发掘者智。持以刀剑。见有门扇。婆罗门见已。作是言。却此门扇。发掘者智。持以刀剑。见有大龙。婆罗门见已。作是言。止。勿却大龙。应当恭敬。比丘。汝来受此论。往问世尊。如佛所说。汝随受持。所以者何。除如来。我不见世间诸天．魔．梵．沙门．婆罗门于此论心悦乐者。若诸弟子从我所闻。然后能说。

尔时。比丘从彼天所闻此论已。往诣世尊。稽首礼足。退坐一面。以彼天子所问诸论广问世尊。云何为丘冢。云何为夜则起烟。云何为昼则火然。云何是婆罗门。云何发掘。云何智者。云何刀剑。云何为大龟。云何氍氀。云何为肉段。云何为屠杀处。云何为楞耆。云何为二道。云何为门扇。云何为大龙。

佛告比丘。丘冢者。谓众生身。粗四大色父母遗体。抟食．衣服．覆盖．澡浴．摩饰．长养。皆是变坏磨灭之法。夜起烟者。谓有人于夜时起。随觉随观。昼行其教。身业．口业。婆罗门者。谓如来．应．等正觉。发掘者。谓精勤方便。智士者。谓多闻圣弟子。刀剑者。谓智慧刀剑。大龟者。谓五盖。氍氀者。谓忿恨。肉段者。谓悭嫉。屠杀者。谓五欲功德。楞耆者。谓无明。二道。谓疑惑。门扇者。谓我慢。大龙者。谓漏尽罗汉。如是。比丘。若大师为声闻所作。哀愍悲念。以义安慰。于汝已作。汝等当作所作。当于曝露．林中．空舍．山泽．岩窟。敷草树叶。思惟禅思。不起放逸。莫令后悔。是则为我随顺之教。即说偈言。

&nbsp;&nbsp;&nbsp;&nbsp;说身为丘冢&nbsp;&nbsp;&nbsp;&nbsp;觉观夜起烟

&nbsp;&nbsp;&nbsp;&nbsp;昼业为火然&nbsp;&nbsp;&nbsp;&nbsp;婆罗门正觉

&nbsp;&nbsp;&nbsp;&nbsp;精进勤发掘&nbsp;&nbsp;&nbsp;&nbsp;黠慧明智士

&nbsp;&nbsp;&nbsp;&nbsp;以智慧利剑&nbsp;&nbsp;&nbsp;&nbsp;厌离胜进者

&nbsp;&nbsp;&nbsp;&nbsp;五盖为巨龟&nbsp;&nbsp;&nbsp;&nbsp;忿恨为氍氀

&nbsp;&nbsp;&nbsp;&nbsp;悭嫉为肉段&nbsp;&nbsp;&nbsp;&nbsp;五欲屠杀处

&nbsp;&nbsp;&nbsp;&nbsp;无明为楞耆&nbsp;&nbsp;&nbsp;&nbsp;疑惑于二道

&nbsp;&nbsp;&nbsp;&nbsp;门扇现我慢&nbsp;&nbsp;&nbsp;&nbsp;漏尽罗汉龙

&nbsp;&nbsp;&nbsp;&nbsp;究竟断诸论&nbsp;&nbsp;&nbsp;&nbsp;故我如是说

佛说此经已。彼比丘闻佛所说。欢喜奉行。

### （一○八○）

如是我闻。

一时。佛住波罗奈国仙人住处鹿野苑中。

尔时。世尊晨朝著衣持钵。入波罗奈城乞食。

时。有异比丘以不住心。其心惑乱。不摄诸根。晨朝著衣持钵。入波罗奈城乞食。是比丘遥见世尊。见已。摄持诸根。端视而行。世尊见是比丘摄持诸根。端视而行。见已入城。乞食毕。还精舍。举衣钵。洗足已。入室坐禅。晡时从禅觉。入僧中。敷坐具。于大众前坐。告诸比丘。我今晨朝著衣持钵。入波罗奈城乞食。见有比丘。以不住心．惑乱心。诸根放散。亦持衣钵入城乞食。彼遥见我。即自敛摄竟。为是谁。

时。彼比丘从座起。整衣服。到于佛前。偏袒右肩。合掌白佛。世尊。我于晨朝入城乞食。其心惑乱。不摄诸根行。遥见世尊。即自敛心。摄持诸根。

佛告比丘。善哉。善哉。汝见我已。能自敛心。摄持诸根。比丘。是法应当如是。若见比丘。亦应自摄持。若复见比丘尼．优婆塞．优婆夷。亦当如是摄持诸根。当得长夜以义饶益。安隐快乐。

尔时。众中复有异比丘说偈叹曰。

&nbsp;&nbsp;&nbsp;&nbsp;以其心迷乱&nbsp;&nbsp;&nbsp;&nbsp;不专系念住

&nbsp;&nbsp;&nbsp;&nbsp;晨朝持衣钵&nbsp;&nbsp;&nbsp;&nbsp;入城邑乞食

&nbsp;&nbsp;&nbsp;&nbsp;中路见大师&nbsp;&nbsp;&nbsp;&nbsp;威德容仪备

&nbsp;&nbsp;&nbsp;&nbsp;欣悦生惭愧&nbsp;&nbsp;&nbsp;&nbsp;即摄持诸根

佛说此经已。诸比丘闻佛所说。欢喜奉行。
