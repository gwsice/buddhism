## 杂阿含经卷第四十六

宋天竺三藏求那跋陀罗译

### （一二二二）

如是我闻。

一时。佛住舍卫国祇树给孤独园。

尔时。世尊告诸比丘。过去世时。天．阿修罗对阵斗战。阿修罗胜。诸天不如。时。天帝释军坏退散。极生恐怖。乘车北驰。还归天宫。

须弥山下道迳丛林。林下有金翅鸟巢。多有金翅鸟子。尔时。帝释恐车马过。践杀鸟子。告御者言。可回车还。勿杀鸟子。御者白王。阿修罗军后来逐人。若回还者。为彼所困。帝释告言。宁当回还为阿修罗杀。不以军众蹈杀众生。于道。御者转乘南向。阿修罗军遥见帝释转乘而还。谓为战策。即还退走。众大恐怖。坏阵流散。归阿修罗宫。

佛告诸比丘。彼天帝释于三十三天为自在王。以慈心故。威力摧伏阿修罗军。亦常赞叹慈心功德。汝等比丘正信．非家．出家学道。当修慈心。亦应赞叹慈心功德。

佛说此经已。诸比丘闻佛所说。欢喜奉行。

### （一二二三）

如是我闻。

一时。佛住王舍城迦兰陀竹园。

时。王舍城中有一士夫。贫穷辛苦。而住佛．法．僧。受持禁戒。多闻广学。力行惠施。正见成就。彼身坏命终。得生天上。生三十三天。有三事胜于余三十三天。何等为三。一者天寿。二者天色。三者天名称。诸三十三天见是天子三事特胜。天寿．天色．天名称胜。

余诸天见已。往诣天帝释所。作如是言。憍尸迦当知。有一天子始生此天。于先诸天三事特胜。天寿．天色及天名称。

时。天帝释告彼天子。诸仁者。我见此人于王舍城作一士夫。贫穷辛苦。于如来法．律得信向心。乃至正见成就。身坏命终。来生此天。于诸三十三天三事特胜。天寿．天色及天名称。时。天帝释即说偈言。

&nbsp;&nbsp;&nbsp;&nbsp;正信于如来&nbsp;&nbsp;&nbsp;&nbsp;决定不倾动

&nbsp;&nbsp;&nbsp;&nbsp;受持真实戒&nbsp;&nbsp;&nbsp;&nbsp;圣戒无厌者

&nbsp;&nbsp;&nbsp;&nbsp;于佛心清净&nbsp;&nbsp;&nbsp;&nbsp;成就于正见

&nbsp;&nbsp;&nbsp;&nbsp;当知非贫苦&nbsp;&nbsp;&nbsp;&nbsp;不空而自活

&nbsp;&nbsp;&nbsp;&nbsp;故于佛法僧&nbsp;&nbsp;&nbsp;&nbsp;当生清净信

&nbsp;&nbsp;&nbsp;&nbsp;智慧力增明&nbsp;&nbsp;&nbsp;&nbsp;思念佛正教

佛说此经已。诸比丘闻佛所说。欢喜奉行。

### （一二二四）

如是我闻。

一时。佛住王舍城耆阇崛山中。尔时。王舍城人普设大会。悉为请种种异道。

有事遮罗迦外道者作是念。我今请遮罗迦道天。先作福田。或有事外道出家者。有事尼乾子道者。有事老弟子者。有事大弟子者。有事佛弟子僧者。咸作是念。今当令佛面前僧。先作福田。

时。天帝释作是念。莫令王舍城诸人舍佛面前僧。而奉事余道。求索福田。我当疾往。为王舍城人建立福田。即化作大婆罗门。仪容严整。乘白马车。诸年少婆罗门众前后导从。持金斗伞盖。至王舍城。诣诸处处大众会中。

诸王舍城一切士女咸作是念。但当观望此大婆罗门所奉事处。我当从彼而先供养。为良福田。

时。天帝释知王舍城一切士女心之所念。驾乘导从。迳诣耆阇崛山。至于门外。除去五饰。往诣佛所。稽首佛足。退坐一面。而说偈言。

&nbsp;&nbsp;&nbsp;&nbsp;善分别显示&nbsp;&nbsp;&nbsp;&nbsp;一切法彼岸

&nbsp;&nbsp;&nbsp;&nbsp;悉度诸恐怖&nbsp;&nbsp;&nbsp;&nbsp;故稽首瞿昙

&nbsp;&nbsp;&nbsp;&nbsp;诸人普设会&nbsp;&nbsp;&nbsp;&nbsp;欲求大功德

&nbsp;&nbsp;&nbsp;&nbsp;各各设大施&nbsp;&nbsp;&nbsp;&nbsp;常愿有余果

&nbsp;&nbsp;&nbsp;&nbsp;愿为说福田&nbsp;&nbsp;&nbsp;&nbsp;令斯施果成

&nbsp;&nbsp;&nbsp;&nbsp;帝释大自在&nbsp;&nbsp;&nbsp;&nbsp;天王之所问

&nbsp;&nbsp;&nbsp;&nbsp;于耆阇崛山&nbsp;&nbsp;&nbsp;&nbsp;大师为记说

&nbsp;&nbsp;&nbsp;&nbsp;诸人普设会&nbsp;&nbsp;&nbsp;&nbsp;欲求大功德

&nbsp;&nbsp;&nbsp;&nbsp;各各设大施&nbsp;&nbsp;&nbsp;&nbsp;常愿有余果

&nbsp;&nbsp;&nbsp;&nbsp;今当说福田&nbsp;&nbsp;&nbsp;&nbsp;施得大果处

&nbsp;&nbsp;&nbsp;&nbsp;正向者有四&nbsp;&nbsp;&nbsp;&nbsp;四圣住于果

&nbsp;&nbsp;&nbsp;&nbsp;是名僧福田&nbsp;&nbsp;&nbsp;&nbsp;明行定具足

&nbsp;&nbsp;&nbsp;&nbsp;僧福田增广&nbsp;&nbsp;&nbsp;&nbsp;无量逾大海

&nbsp;&nbsp;&nbsp;&nbsp;调人师弟子&nbsp;&nbsp;&nbsp;&nbsp;照明显正法

&nbsp;&nbsp;&nbsp;&nbsp;斯等善供养&nbsp;&nbsp;&nbsp;&nbsp;施僧良福田

&nbsp;&nbsp;&nbsp;&nbsp;于僧良福田&nbsp;&nbsp;&nbsp;&nbsp;佛说得大果

&nbsp;&nbsp;&nbsp;&nbsp;以僧离五盖&nbsp;&nbsp;&nbsp;&nbsp;清净应赞叹

&nbsp;&nbsp;&nbsp;&nbsp;施彼最上田&nbsp;&nbsp;&nbsp;&nbsp;少施收大利

&nbsp;&nbsp;&nbsp;&nbsp;是故诸人者&nbsp;&nbsp;&nbsp;&nbsp;当施僧福田

&nbsp;&nbsp;&nbsp;&nbsp;增得胜妙法&nbsp;&nbsp;&nbsp;&nbsp;明行定相应

&nbsp;&nbsp;&nbsp;&nbsp;供此珍宝僧&nbsp;&nbsp;&nbsp;&nbsp;施主心欢喜

&nbsp;&nbsp;&nbsp;&nbsp;起于三种心&nbsp;&nbsp;&nbsp;&nbsp;施衣服饮食

&nbsp;&nbsp;&nbsp;&nbsp;离尘垢剑刺&nbsp;&nbsp;&nbsp;&nbsp;超度诸恶趣

&nbsp;&nbsp;&nbsp;&nbsp;躬自行启请&nbsp;&nbsp;&nbsp;&nbsp;自手平等与

&nbsp;&nbsp;&nbsp;&nbsp;自利亦利他&nbsp;&nbsp;&nbsp;&nbsp;是施获大利

&nbsp;&nbsp;&nbsp;&nbsp;慧者如是施&nbsp;&nbsp;&nbsp;&nbsp;净信心解脱

&nbsp;&nbsp;&nbsp;&nbsp;无罪安乐施&nbsp;&nbsp;&nbsp;&nbsp;乘智往生彼

时。天帝释闻佛所说。欢喜随喜。为佛作礼。即没不现。

尔时。王舍城诸人民即从座起。整衣服。为佛作礼。合掌白佛言。世尊。唯愿世尊与诸大众受我供养。尔时。世尊默然受请。

是王舍城人民知世尊默然受其请已。作礼而归。到诸人会处。具饮食。布置床座。晨朝遣使。白佛。时到。唯愿知时。

尔时。世尊与诸大众著衣持钵。至大会所。于大众前敷座而坐。

王舍城人知佛坐定。自行种种丰美饮食。食讫。洗钵澡漱毕。还复本座。听佛说法。

尔时。世尊为王舍城人种种说法。示教照喜已。从座起而去。

### （一二二五）

如是我闻。

一时。佛住王舍城耆阇崛山中。广说如上说。差别者。时。天帝释说异偈。而问佛言。

&nbsp;&nbsp;&nbsp;&nbsp;今请问瞿昙&nbsp;&nbsp;&nbsp;&nbsp;微密深妙慧

&nbsp;&nbsp;&nbsp;&nbsp;世尊之所体&nbsp;&nbsp;&nbsp;&nbsp;无障碍知见

众人普设会。偈如上广说。乃至为王舍城诸设会者说种种法。示教照喜已。从座起去。

### （一二二六）

如是我闻。

一时。佛在拘萨罗人间游行。至舍卫国祇树给孤独园。

时。波斯匿王闻世尊拘萨罗人间游行。至舍卫国祇树给孤独园。闻已。往诣佛所。稽首佛足。退坐一面。白佛言。世尊。我闻世尊自记说成阿耨多罗三藐三菩提。诸人传者。得非虚妄过长说耶。为如说说．如法说．随顺法说耶。非是他人损同法者。于其问答生厌薄处耶。

佛告大王。彼如是说。是真谛说。非为虚妄。如说说．如法说．随顺法说。非是他人损同法者。于其问答生厌薄处。所以者何。大王。我今实得阿耨多罗三藐三菩提故。

波斯匿王白佛言。虽复世尊作如是说。我犹故不信。所以者何。此间有诸宿重沙门．婆罗门。所谓富兰那迦叶．末迦利瞿舍梨子．删阇耶毗罗胝子．阿耆多枳舍钦婆罗．迦罗拘陀迦栴延．尼乾陀若提子。彼等不自说言得阿耨多罗三藐三菩提。何得世尊幼小年少。出家未久。而便自证得阿耨多罗三藐三菩提。

佛告大王。有四种虽小而不可轻。何等为四。刹利王子年少幼小而不可轻。龙子年少幼小而不可轻．小火虽微而不可轻．比丘幼小而不可轻。尔时。世尊即说偈言。

&nbsp;&nbsp;&nbsp;&nbsp;刹利形相具&nbsp;&nbsp;&nbsp;&nbsp;贵族发名称

&nbsp;&nbsp;&nbsp;&nbsp;虽复年幼稚&nbsp;&nbsp;&nbsp;&nbsp;智者所不轻

&nbsp;&nbsp;&nbsp;&nbsp;此必居王位&nbsp;&nbsp;&nbsp;&nbsp;顾念生怨害

&nbsp;&nbsp;&nbsp;&nbsp;是故难可轻&nbsp;&nbsp;&nbsp;&nbsp;应生大恭敬

&nbsp;&nbsp;&nbsp;&nbsp;善求自护者&nbsp;&nbsp;&nbsp;&nbsp;自护如护命

&nbsp;&nbsp;&nbsp;&nbsp;以平等自护&nbsp;&nbsp;&nbsp;&nbsp;而等护于命

&nbsp;&nbsp;&nbsp;&nbsp;聚落及空处&nbsp;&nbsp;&nbsp;&nbsp;见彼幼龙者

&nbsp;&nbsp;&nbsp;&nbsp;莫以小蛇故&nbsp;&nbsp;&nbsp;&nbsp;而生轻慢想

&nbsp;&nbsp;&nbsp;&nbsp;杂色小龙形&nbsp;&nbsp;&nbsp;&nbsp;亦应令安乐

&nbsp;&nbsp;&nbsp;&nbsp;轻蛇无士女&nbsp;&nbsp;&nbsp;&nbsp;悉为毒所害

&nbsp;&nbsp;&nbsp;&nbsp;是故自护者&nbsp;&nbsp;&nbsp;&nbsp;当如护己命

&nbsp;&nbsp;&nbsp;&nbsp;以斯善护己&nbsp;&nbsp;&nbsp;&nbsp;而等护于彼

&nbsp;&nbsp;&nbsp;&nbsp;猛火之所食&nbsp;&nbsp;&nbsp;&nbsp;虽小食无限

&nbsp;&nbsp;&nbsp;&nbsp;小烛亦能烧&nbsp;&nbsp;&nbsp;&nbsp;足薪则弥广

&nbsp;&nbsp;&nbsp;&nbsp;从微渐进烧&nbsp;&nbsp;&nbsp;&nbsp;尽聚落城邑

&nbsp;&nbsp;&nbsp;&nbsp;是故自护者&nbsp;&nbsp;&nbsp;&nbsp;当如护己命

&nbsp;&nbsp;&nbsp;&nbsp;以斯善护己&nbsp;&nbsp;&nbsp;&nbsp;而等护于彼

&nbsp;&nbsp;&nbsp;&nbsp;盛火之所焚&nbsp;&nbsp;&nbsp;&nbsp;百卉荡烧尽

&nbsp;&nbsp;&nbsp;&nbsp;灭已不盈缩&nbsp;&nbsp;&nbsp;&nbsp;戒火还复生

&nbsp;&nbsp;&nbsp;&nbsp;若轻毁比丘&nbsp;&nbsp;&nbsp;&nbsp;受持净戒火

&nbsp;&nbsp;&nbsp;&nbsp;烧身及子孙&nbsp;&nbsp;&nbsp;&nbsp;众灾流百世

&nbsp;&nbsp;&nbsp;&nbsp;如烧多罗树&nbsp;&nbsp;&nbsp;&nbsp;无有生长期

&nbsp;&nbsp;&nbsp;&nbsp;是故当自护&nbsp;&nbsp;&nbsp;&nbsp;如自护己命

&nbsp;&nbsp;&nbsp;&nbsp;以斯善自护&nbsp;&nbsp;&nbsp;&nbsp;而等护于彼

&nbsp;&nbsp;&nbsp;&nbsp;刹利形相具&nbsp;&nbsp;&nbsp;&nbsp;幼龙及小火

&nbsp;&nbsp;&nbsp;&nbsp;比丘具净戒&nbsp;&nbsp;&nbsp;&nbsp;不应起轻想

&nbsp;&nbsp;&nbsp;&nbsp;是故当自护&nbsp;&nbsp;&nbsp;&nbsp;如自护己命

&nbsp;&nbsp;&nbsp;&nbsp;以斯善自护&nbsp;&nbsp;&nbsp;&nbsp;而等护于彼

佛说此经已。波斯匿王闻佛所说。欢喜随喜。作礼而去。

### （一二二七）

如是我闻。

一时。佛住舍卫国祇树给孤独园。

时。波斯匿王有祖母。极所敬重。忽尔命终。出城阇维。供养舍利毕。弊衣乱发。来诣佛所。稽首佛足。退坐一面。

尔时。世尊告波斯匿王。大王。从何所来。弊衣乱发。

波斯匿王白佛。世尊。我亡祖母。极所敬重。舍我命终。出于城外阇维。供养毕。来诣世尊。

佛告大王。极爱重敬念祖亲耶。

波斯匿王白佛。世尊。极敬重爱恋。世尊。若国土所有象马七宝。乃至国位。悉持与人。能救祖母命者。悉当与之。既不能救。生死长辞。悲恋忧苦。不自堪胜。曾闻世尊所说。一切众生．一切虫．一切神。生者皆死。无不穷尽。无有出生而不死者。今日乃知世尊善说。

佛言。大王。如是。如是。一切众生．一切虫．一切神。生者辄死。终归穷尽。无有一生而不死者。

佛告大王。正使婆罗门大姓．刹利大姓．长者大姓。生者皆死。无不死者。正使刹利大王灌顶居位。王四天下。得力自在。于诸敌国无不降伏。终归有极。无不死者。若复。大王。生长寿天。王于天宫。自在快乐。终亦归尽。无不死者。若复。大王。罗汉比丘诸漏已尽。离诸重担。所作已作。逮得己利。尽诸有结。正智心善解脱。彼亦归尽。舍身涅槃。若复缘觉善调善寂。尽此身命。终归涅槃。诸佛世尊十力具足。四无所畏。胜师子吼。终亦舍身。取般涅槃。以如是比。大王当知。一切众生．一切虫．一切神。有生辄死。终归磨灭。无不死者。尔时。世尊复说偈言。

&nbsp;&nbsp;&nbsp;&nbsp;一切众生类&nbsp;&nbsp;&nbsp;&nbsp;有命终归死

&nbsp;&nbsp;&nbsp;&nbsp;各随业所趣&nbsp;&nbsp;&nbsp;&nbsp;善恶果自受

&nbsp;&nbsp;&nbsp;&nbsp;恶业堕地狱&nbsp;&nbsp;&nbsp;&nbsp;为善上升天

&nbsp;&nbsp;&nbsp;&nbsp;修习胜妙道&nbsp;&nbsp;&nbsp;&nbsp;漏尽般涅槃

&nbsp;&nbsp;&nbsp;&nbsp;如来及缘觉&nbsp;&nbsp;&nbsp;&nbsp;佛声闻弟子

&nbsp;&nbsp;&nbsp;&nbsp;会当舍身命&nbsp;&nbsp;&nbsp;&nbsp;何况俗凡夫

佛说此经已。波斯匿王闻佛所说。欢喜随喜。作礼而去。

### （一二二八）

如是我闻。

一时。佛住舍卫国祇树给孤独园。

时。波斯匿王独一静处。禅思思惟。作是念。云何为自念。云何为不自念。复作是念。若有行身恶行．行口恶行．行意恶行者。当知斯等为不自念。若复行身善行．行口善行．行意善行者。当知斯等则为自念。从禅觉已。往诣佛所。稽首佛足。退住一面。白佛言。世尊。我于静处独一思惟。作是念。云何为自念。云何为不自念。复作是念。若有行身恶行．行口恶行．行意恶行者。当知斯等为不自念。若复行身善行．行口善行．行意善行者。当知斯等则为自念。

佛告大王。如是。大王。如是。大王。若有行身恶行．行口恶行．行意恶行者。当知斯等为不自念。彼虽自谓。为自爱念。而实非自念。所以者何。无有恶知识所作恶不念者。所不念不爱者。所不爱所作如其自为自己所作者。是故斯等为不自念。

若复。大王。行身善行．行口善行．行意善行者。当知斯等则为自念。斯等自谓。不自爱惜己身。然其斯等实为自念。所以者何。无有善友。于善友所作念者。念作爱者。爱作如自为己所作者。是故斯等则为自念。尔时。世尊复说偈言。

&nbsp;&nbsp;&nbsp;&nbsp;谓为自念者&nbsp;&nbsp;&nbsp;&nbsp;不应造恶行

&nbsp;&nbsp;&nbsp;&nbsp;终不因恶行&nbsp;&nbsp;&nbsp;&nbsp;令己得安乐

&nbsp;&nbsp;&nbsp;&nbsp;谓为自念者&nbsp;&nbsp;&nbsp;&nbsp;终不造恶行

&nbsp;&nbsp;&nbsp;&nbsp;造诸善业者&nbsp;&nbsp;&nbsp;&nbsp;令己得安乐

&nbsp;&nbsp;&nbsp;&nbsp;若自爱念者&nbsp;&nbsp;&nbsp;&nbsp;善护而自护

&nbsp;&nbsp;&nbsp;&nbsp;如善护国王&nbsp;&nbsp;&nbsp;&nbsp;外防边境城

&nbsp;&nbsp;&nbsp;&nbsp;若自爱念者&nbsp;&nbsp;&nbsp;&nbsp;极善自宝藏

&nbsp;&nbsp;&nbsp;&nbsp;如善守之王&nbsp;&nbsp;&nbsp;&nbsp;内防边境城

&nbsp;&nbsp;&nbsp;&nbsp;如是自宝藏&nbsp;&nbsp;&nbsp;&nbsp;刹那无间缺

&nbsp;&nbsp;&nbsp;&nbsp;刹那缺致忧&nbsp;&nbsp;&nbsp;&nbsp;恶道长受苦

佛说此经已。波斯匿王闻佛所说。欢喜随喜。作礼而去。

### （一二二九）

如是我闻。

一时。佛住舍卫国祇树给孤独园。

尔时。波斯匿王独静思惟。作如是念。云何自护。云何不自护。复作是念。若有行身恶行．行口恶行．行意恶行者。当知斯等为不自护。若复行身善行．行口善行．行意善行者。当知斯等则为自护。从禅觉已。往诣佛所。稽首佛足。退坐一面。白佛言。世尊。我独静思惟。而作是念。云何为自护。云何为不自护。复作是念。若有行身恶行．行口恶行．行意恶行者。当知斯等为不自护。若复行身善行．行口善行．行意善行者。当知斯等则为自护。

佛告大王。如是。大王。如是。大王。若有行身恶行．行口恶行．行意恶行者。当知斯等为不自护。而彼自谓能自防护。象军．马军．车军．步军以自防护。虽谓自护。实非自护。所以者何。虽护于外。不护于内。是故。大王。名不自护。大王。若复有行身善行．行口善行．行意善行者。当知斯等则为自护。彼虽不以象．马．车．步四军自防。而实自护。所以者何。护其内者。名善自护。非谓防外。尔时。世尊复说偈言。

&nbsp;&nbsp;&nbsp;&nbsp;善护于身口&nbsp;&nbsp;&nbsp;&nbsp;及意一切业

&nbsp;&nbsp;&nbsp;&nbsp;惭愧而自防&nbsp;&nbsp;&nbsp;&nbsp;是名善守护

时。波斯匿王闻佛所说。欢喜随喜。作礼而去。

### （一二三○）

如是我闻。

一时。佛住舍卫国祇树给孤独园。

时。波斯匿王独静思惟。作是念。世少有人得胜妙财利能不放逸。能不贪著。能于众生不起恶行。世多有人得胜妙财利起于放逸。增其贪著。起诸邪行。作是念已。往诣佛所。稽首佛足。退坐一面。白佛言。世尊。我独静思惟。作是念。世间少有人得胜妙财。能于财利不起放逸。不起贪著。不作邪行。世多有人得胜妙财而起放逸。生于贪著。多起邪行。

佛告波斯匿王。如是。大王。如是。大王。世少有人得胜妙财利能不贪著。不起放逸。不起邪行。世多有人得胜妙财利。于财放逸。而起贪著。起诸邪行。大王当知。彼诸世人得胜财利。于财放逸。而起贪著。作邪行者。愚痴人。长夜当得不饶益苦。大王。譬如猎师．猎师弟子。空野林中张网施罥。多杀禽兽。困苦众生。恶业增广。如是。世人得胜妙财利。于财放逸。而起贪著。造诸邪行。亦复如是。是愚痴人。长夜当得不饶益苦。尔时。世尊复说偈言。

&nbsp;&nbsp;&nbsp;&nbsp;贪欲于胜财&nbsp;&nbsp;&nbsp;&nbsp;为贪所迷醉

&nbsp;&nbsp;&nbsp;&nbsp;狂乱不自觉&nbsp;&nbsp;&nbsp;&nbsp;犹如捕猎者

&nbsp;&nbsp;&nbsp;&nbsp;缘斯放逸故&nbsp;&nbsp;&nbsp;&nbsp;当受大苦报

佛说此经已。波斯匿王闻佛所说。欢喜随喜。作礼而去。

### （一二三一）

如是我闻。

一时。佛住舍卫国祇树给孤独园。

时。波斯匿王于正殿上自观察王事。见胜刹利大姓．见胜婆罗门大姓．见胜长者大姓因贪欲故。欺诈妄语。即作是念。止此断事。息此断事。我更不复亲临断事。我有贤子。当令断事。云何自见此胜刹利大姓．婆罗门大姓．长者大姓为贪欲故。欺诈妄语。

时。波斯匿王作是念已。往诣佛所。稽首佛足。退坐一面。白佛言。世尊。我于殿上自断王事。见诸胜刹利大姓．婆罗门大姓。长者大姓为贪利故。欺诈妄语。世尊。我见是事已。作是念。我从今日。止此断事。息此断事。我有贤子。当令其断。不亲自见此胜刹利大姓．婆罗门大姓．长者大姓缘贪利故。欺诈妄语。

佛告波斯匿王。如是。大王。如是。大王。彼胜刹利大姓．婆罗门大姓．长者大姓因贪利故。欺诈妄语。彼愚痴人长夜当得不饶益苦。大王当知。譬如渔师．渔师弟子。于河溪谷截流张网。残杀众生。令遭大苦。如是。大王。彼胜刹利大姓．婆罗门大姓．长者大姓因贪利故。欺诈妄语。长夜当得不饶益苦。尔时。世尊复说偈言。

&nbsp;&nbsp;&nbsp;&nbsp;于财起贪欲&nbsp;&nbsp;&nbsp;&nbsp;贪欲所迷醉

&nbsp;&nbsp;&nbsp;&nbsp;狂乱不自觉&nbsp;&nbsp;&nbsp;&nbsp;犹如渔捕者

&nbsp;&nbsp;&nbsp;&nbsp;缘斯恶业故&nbsp;&nbsp;&nbsp;&nbsp;当受剧苦报

佛说此经已。波斯匿王闻佛所说。欢喜随喜。作礼而去。

### （一二三二）

如是我闻。

一时。佛住舍卫国祇树给孤独园。

时。波斯匿王来诣佛所。稽首佛足。退坐一面。白佛言。世尊。此舍卫国有长者。名摩诃男。多财巨富。藏积真金至百千亿。况复余财。世尊。摩诃男长者如是巨富。作如是食用。食粗碎米．食豆羹．食腐败姜。著粗布衣．单皮革屣。乘羸败车。戴树叶盖。未曾闻其供养施与沙门．婆罗门。给恤贫苦．行路顿乏．诸乞丐者。闭门而食。莫令沙门．婆罗门．贫穷．行路．诸乞丐者见之。

佛告波斯匿王。此非正士。得胜财利。不自受用。不知供养父母。供给妻子．宗亲．眷属。恤诸仆使。施与知识。不知随时供给沙门．婆罗门。种胜福田。崇向胜处。长受安乐。未来生天。得胜财物。不知广用。收其大利。大王。譬如旷野湖池聚水。无有受用．洗浴．饮者。即于泽中煎熬消尽。如是。不善士夫得胜财物。乃至不广受用。收其大利。如彼池水。

大王。有善男子得胜财利。快乐受用。供养父母。供给妻子．宗亲．眷属。给恤仆使。施诸知识。时时供养沙门．婆罗门。种胜福田。崇向胜处。未来生天。得胜钱财。能广受用。倍收大利。譬如。大王。聚落．城郭边有池水。澄净清凉。树林荫覆。令人受乐。多众受用。乃至禽兽。如是。善男子得胜妙财。自供快乐。供养父母。乃至种胜福田。广收大利。尔时。世尊复说偈言。

&nbsp;&nbsp;&nbsp;&nbsp;旷野湖池水&nbsp;&nbsp;&nbsp;&nbsp;清凉极鲜净

&nbsp;&nbsp;&nbsp;&nbsp;无有受用者&nbsp;&nbsp;&nbsp;&nbsp;即于彼消尽

&nbsp;&nbsp;&nbsp;&nbsp;如是胜妙财&nbsp;&nbsp;&nbsp;&nbsp;恶士夫所得

&nbsp;&nbsp;&nbsp;&nbsp;不能自受用&nbsp;&nbsp;&nbsp;&nbsp;亦不供恤彼

&nbsp;&nbsp;&nbsp;&nbsp;徒自苦积聚&nbsp;&nbsp;&nbsp;&nbsp;聚已而自丧

&nbsp;&nbsp;&nbsp;&nbsp;慧者得胜财&nbsp;&nbsp;&nbsp;&nbsp;能自乐受用

&nbsp;&nbsp;&nbsp;&nbsp;广施作功德&nbsp;&nbsp;&nbsp;&nbsp;及与亲眷属

&nbsp;&nbsp;&nbsp;&nbsp;随所应给与&nbsp;&nbsp;&nbsp;&nbsp;如牛王领众

&nbsp;&nbsp;&nbsp;&nbsp;施与及受用&nbsp;&nbsp;&nbsp;&nbsp;不失所应者

&nbsp;&nbsp;&nbsp;&nbsp;乘理而寿终&nbsp;&nbsp;&nbsp;&nbsp;生天受福乐

佛说此经已。波斯匿王闻佛所说。欢喜随喜。作礼而去。

### （一二三三）

如是我闻。

一时。佛住舍卫国祇树给孤独园。

尔时。舍卫国有长者。名摩诃男。命终无有儿息。波斯匿王以无子．无亲属之财。悉入王家。波斯匿王日日挍阅财物。身蒙尘土。来诣佛所。稽首佛足。退坐一面。

尔时。世尊告波斯匿王。大王。从何所来。身蒙尘土。似有疲惓。

波斯匿王白佛。世尊。此国长者摩诃男。命终有无子之财。悉入王家。瞻视料理。致令疲劳。尘土坌身。从其舍来。

佛问波斯匿王。彼摩诃男长者大富多财耶。

波斯匿王白佛。大富。世尊。钱财甚多。百千巨亿金钱宝物。况复余财。世尊。彼摩诃男在世之时。粗衣恶食。如上广说。

佛告波斯匿王。彼摩诃男过去世时。遇多迦罗尸弃辟支佛。施一饭食。非净信心。不恭敬与。不自手与。施后变悔。言。此饭食自可供给我诸仆使。无辜持用。施于沙门。由是施福。七反往生三十三天。七反生此舍卫国中最胜族姓。最富钱财。以彼施辟支佛时。不净信心。不手自与。不恭敬与。施后随悔故。在所生处。虽得财富。犹故受用粗衣．粗食．粗弊卧具．屋舍．车乘。初不尝得上妙色．声．香．味．触。以自安身。

复次。大王。时。彼摩诃男长者杀其异母兄。取其财物。缘斯罪故。经百千岁。堕地狱中。彼余罪报生舍卫国。七反受身。常以无子。财没入王家。大王。摩诃男长者今此寿终。过去施报尽。于此身。以彼悭贪。于财放逸。因造过恶。于此命终已。堕地狱受极苦恼。

波斯匿王白佛言。世尊。摩诃男长者命终已。入地狱受苦痛耶。

佛言。如是。大王。已入地狱。

时。波斯匿王念彼悲泣。以衣拭泪。而说偈言。

&nbsp;&nbsp;&nbsp;&nbsp;财物真金宝&nbsp;&nbsp;&nbsp;&nbsp;象马庄严具

&nbsp;&nbsp;&nbsp;&nbsp;奴仆诸僮使&nbsp;&nbsp;&nbsp;&nbsp;及诸田宅等

&nbsp;&nbsp;&nbsp;&nbsp;一切皆遗弃&nbsp;&nbsp;&nbsp;&nbsp;裸神独游往

&nbsp;&nbsp;&nbsp;&nbsp;福运数已穷&nbsp;&nbsp;&nbsp;&nbsp;永舍于人身

&nbsp;&nbsp;&nbsp;&nbsp;彼今何所有&nbsp;&nbsp;&nbsp;&nbsp;何所持而去

&nbsp;&nbsp;&nbsp;&nbsp;于何事不舍&nbsp;&nbsp;&nbsp;&nbsp;如影之随形

尔时。世尊说偈答言。

&nbsp;&nbsp;&nbsp;&nbsp;唯有罪福业&nbsp;&nbsp;&nbsp;&nbsp;若人已作者

&nbsp;&nbsp;&nbsp;&nbsp;是则己之有&nbsp;&nbsp;&nbsp;&nbsp;彼则常持去

&nbsp;&nbsp;&nbsp;&nbsp;生死未曾舍&nbsp;&nbsp;&nbsp;&nbsp;如影之随形

&nbsp;&nbsp;&nbsp;&nbsp;如人少资粮&nbsp;&nbsp;&nbsp;&nbsp;涉远遭苦难

&nbsp;&nbsp;&nbsp;&nbsp;不修功德者&nbsp;&nbsp;&nbsp;&nbsp;必经恶道苦

&nbsp;&nbsp;&nbsp;&nbsp;如人丰资粮&nbsp;&nbsp;&nbsp;&nbsp;安乐以远游

&nbsp;&nbsp;&nbsp;&nbsp;修德淳厚者&nbsp;&nbsp;&nbsp;&nbsp;善趣长受乐

&nbsp;&nbsp;&nbsp;&nbsp;如人远游行&nbsp;&nbsp;&nbsp;&nbsp;岁久安隐归

&nbsp;&nbsp;&nbsp;&nbsp;宗亲善知识&nbsp;&nbsp;&nbsp;&nbsp;欢乐欣集会

&nbsp;&nbsp;&nbsp;&nbsp;善修功德者&nbsp;&nbsp;&nbsp;&nbsp;此没生他世

&nbsp;&nbsp;&nbsp;&nbsp;彼诸亲眷属&nbsp;&nbsp;&nbsp;&nbsp;见则心欢喜

&nbsp;&nbsp;&nbsp;&nbsp;是故当修福&nbsp;&nbsp;&nbsp;&nbsp;积集期永久

&nbsp;&nbsp;&nbsp;&nbsp;福德能为人&nbsp;&nbsp;&nbsp;&nbsp;建立他世乐

&nbsp;&nbsp;&nbsp;&nbsp;福德天所叹&nbsp;&nbsp;&nbsp;&nbsp;等修正行故

&nbsp;&nbsp;&nbsp;&nbsp;现世人不毁&nbsp;&nbsp;&nbsp;&nbsp;终则生天上

佛说此经已。波斯匿王闻佛所说。欢喜随喜。作礼而去。

### （一二三四）

如是我闻。

一时。佛住舍卫国祇树给孤独园。

尔时。波斯匿王普设大会。为大会故。以千特牛行列系住。集众供具。远集一切诸异外道。悉来聚集波斯匿王大会之处。

时。有众多比丘亦晨朝著衣持钵。入舍卫城乞食。闻波斯匿王普设大会。如上广说。乃至种种外道皆悉来集。闻已。乞食毕。还精舍。举衣钵。洗足已。往诣佛所。稽首佛足。退坐一面。白佛言。世尊。我等今日众多比丘晨朝著衣持钵。入舍卫城乞食。闻波斯匿王普设大会。如上广说。乃至种种异道集于会所。

尔时。世尊即说偈言。

&nbsp;&nbsp;&nbsp;&nbsp;月月设大会&nbsp;&nbsp;&nbsp;&nbsp;乃至百千数

&nbsp;&nbsp;&nbsp;&nbsp;不如正信佛&nbsp;&nbsp;&nbsp;&nbsp;十六分之一

&nbsp;&nbsp;&nbsp;&nbsp;如是信法僧&nbsp;&nbsp;&nbsp;&nbsp;慈念于众生

&nbsp;&nbsp;&nbsp;&nbsp;彼大会之福&nbsp;&nbsp;&nbsp;&nbsp;十六不及一

&nbsp;&nbsp;&nbsp;&nbsp;若人于世间&nbsp;&nbsp;&nbsp;&nbsp;亿年设福业

&nbsp;&nbsp;&nbsp;&nbsp;于直心敬礼&nbsp;&nbsp;&nbsp;&nbsp;四分不及一

佛说此经已。诸比丘闻佛所说。欢喜奉行。

### （一二三五）

如是我闻。

一时。佛住舍卫国祇树给孤独园。

时。波斯匿王忿诸国人。多所囚执。若刹利．若婆罗门．若鞞舍．若首陀罗．若旃陀罗。持戒．犯戒。在家．出家。悉皆被录。或锁．或杻械．或以绳缚。

时。有众多比丘晨朝著衣持钵。入舍卫城乞食。闻波斯匿王多所摄录。乃至或锁．或缚。乞食毕。还精舍。举衣钵。洗足已。往诣佛所。稽首佛足。退坐一面。白佛言。世尊。我等今日众多比丘入城乞食。闻波斯匿王多所收录。乃至锁缚。

尔时。世尊即说偈言。

&nbsp;&nbsp;&nbsp;&nbsp;非绳锁杻械&nbsp;&nbsp;&nbsp;&nbsp;名曰坚固缚

&nbsp;&nbsp;&nbsp;&nbsp;染污心顾念&nbsp;&nbsp;&nbsp;&nbsp;钱财宝妻子

&nbsp;&nbsp;&nbsp;&nbsp;是缚长且固&nbsp;&nbsp;&nbsp;&nbsp;虽缓难可脱

&nbsp;&nbsp;&nbsp;&nbsp;慧者不顾念&nbsp;&nbsp;&nbsp;&nbsp;世间五欲乐

&nbsp;&nbsp;&nbsp;&nbsp;是则断诸缚&nbsp;&nbsp;&nbsp;&nbsp;安隐永超世

佛说此经已。诸比丘闻佛所说。欢喜奉行。

### （一二三六）

如是我闻。

一时。佛住舍卫国祇树给孤独园。

时。波斯匿王．摩竭提国阿阇世王韦提希子共相违背。摩竭提王阿阇世韦提希子起四种军。象军．马军．车军．步军。来至拘萨罗国。波斯匿王闻阿阇世王韦提希子四种军至。亦集四种军。象军．马军．车军．步军。出共斗战。阿阇世王四军得胜。波斯匿王四军不如。退败星散。单车驰走。还舍卫城。

时。有众多比丘晨朝著衣持钵。入舍卫城乞食。闻摩竭提王阿阇世韦提希子起四种军。来至拘萨罗国。波斯匿王起四种军出共斗战。波斯匿王四军不如。退败星散。波斯匿王恐怖狼狈。单车驰走。还舍卫城。闻已。乞食毕。还精舍。举衣钵。洗足已。往诣佛所。稽首佛足。退坐一面。白佛言。世尊。我等今日众多比丘入城乞食。闻摩竭提主阿阇世王韦提希子起四种军。如是广说。乃至单车驰走。还舍卫城。

尔时。世尊即说偈言。

&nbsp;&nbsp;&nbsp;&nbsp;战胜增怨敌&nbsp;&nbsp;&nbsp;&nbsp;败苦卧不安

&nbsp;&nbsp;&nbsp;&nbsp;胜败二俱舍&nbsp;&nbsp;&nbsp;&nbsp;卧觉寂静乐

佛说此经已。诸比丘闻佛所说。欢喜奉行。

### （一二三七）

如是我闻。

一时。佛住舍卫国祇树给孤独园。

时。波斯匿王与摩竭提王阿阇世韦提希子共相违背。摩竭提王阿阇世韦提希子起四种军。来至拘萨罗国。波斯匿王倍兴四军。出共斗战。

波斯匿王四种军胜。阿阇世王四种军退。摧伏星散。波斯匿王悉皆虏掠阿阇世王象马．车乘．钱财宝物。生禽阿阇世王身。载以同车。俱诣佛所。稽首佛足。退坐一面。波斯匿王白佛言。世尊。此是阿阇世王韦提希子。长夜于我无怨恨人而生怨结。于好人所而作不好。然其是我善友之子。当放令还国。

佛告波斯匿王。善哉。大王。放其令去。令汝长夜安乐饶益。尔时。世尊即说偈言。

&nbsp;&nbsp;&nbsp;&nbsp;乃至力自在&nbsp;&nbsp;&nbsp;&nbsp;能广虏掠彼

&nbsp;&nbsp;&nbsp;&nbsp;助怨在力增&nbsp;&nbsp;&nbsp;&nbsp;倍收己他利

佛说此经已。波斯匿王及阿阇世王韦提希子闻佛所说。欢喜随喜。作礼而去。

### （一二三八）

如是我闻。

一时。佛住舍卫国祇树给孤独园。

时。波斯匿王独静思惟。作是念。世尊正法。现法离诸炽然。不待时节。通达现见。自觉证知此法。是善知识．善伴党。非是恶知识．恶伴党。作是念已。往诣佛所。稽首佛足。退坐一面。白佛言。世尊。我独静思惟。作是念。世尊正法。现法离诸炽然。不待时节。通达现见。自觉证知。是则善知识．善伴党。非恶知识．恶伴党。

佛告波斯匿王。如是。大王。如是。大王。世尊正法．律。现法离诸炽然。不待时节。通达现见。缘自觉知。是则善知识．善伴党。非恶知识．恶伴党。所以者何。我为善知识。众生有生法者。解脱于生。众生有老．病．死．忧．悲．恼．苦者。悉令解脱。

大王。我于一时住王舍城山谷精舍。时。阿难陀比丘独静思惟。作是念。半梵行者是善知识．善伴党。非恶知识．恶伴党。作是念已。来诣我所。稽首我足。退坐一面。白我言。世尊。我独静思惟。作是念。半梵行者是善知识．善伴党。非恶知识．恶伴党。我时告言。阿难。莫作是语。半梵行者是善知识．善伴党。非恶知识．恶伴党。所以者何。纯一满净。梵行清白。谓善知识．善伴党。非恶知识．恶伴党。所以者何。我常为诸众生作善知识。其诸众生有生故。当知世尊正法。现法令脱于生。有老．病．死．忧．悲．恼．苦者。离诸炽然。不待时节。现令脱恼苦。见通达。自觉证知。是则善知识．善伴党。非恶知识．恶伴党。尔时。世尊即说偈言。

&nbsp;&nbsp;&nbsp;&nbsp;赞叹不放逸&nbsp;&nbsp;&nbsp;&nbsp;是则佛正教

&nbsp;&nbsp;&nbsp;&nbsp;修禅不放逸&nbsp;&nbsp;&nbsp;&nbsp;逮得证诸漏

佛说此经已。波斯匿王闻佛所说。欢喜随喜。作礼而去。

### （一二三九）

如是我闻。

一时。佛住舍卫国祇树给孤独园。

时。波斯匿王独静思惟。作是念。颇有一法修习多修习。得现法愿满足．后世愿满足．现法后世愿满足不。作是念已。往诣佛所。稽首佛足。退坐一面。白佛言。世尊。我独静思惟。作是念。颇有一法修习多修习。得现法愿满足．得后世愿满足．现法后世愿满足不。

佛告波斯匿王。如是。大王。如是。大王。有一法修习多修习。得现法愿满足．得后世愿满足．得现法后世愿满足。谓不放逸善法。不放逸善法修习多修习。得现法愿满足．得后世愿满足．得现法后世愿满足。

大王。譬如世间所作粗业。彼一切皆依于地而得建立。不放逸善法亦复如是。修习多修习。得现法愿满足．得后世愿满足．得现法后法愿满足。如力。如是种子．根．坚。陆水足行。师子．舍宅。亦如是说。是故。大王。当住不放逸。当依不放逸。住不放逸．依不放逸已。夫人当作是念。大王住不放逸．依不放逸。我今亦当如是住不放逸．依不放逸。如是夫人。如是大臣．太子．猛将亦如是。国土人民应当念。大王住不放逸．依不放逸。夫人．太子．大臣．猛将住不放逸．依不放逸。我等亦应如是住不放逸．依不放逸。大王。若住不放逸．依不放逸者。则能自护。夫人．婇女亦能自保。仓藏财宝增长丰实。尔时。世尊即说偈言。

&nbsp;&nbsp;&nbsp;&nbsp;称誉不放逸&nbsp;&nbsp;&nbsp;&nbsp;毁呰放逸者

&nbsp;&nbsp;&nbsp;&nbsp;帝释不放逸&nbsp;&nbsp;&nbsp;&nbsp;能主忉利天

&nbsp;&nbsp;&nbsp;&nbsp;称誉不放逸&nbsp;&nbsp;&nbsp;&nbsp;毁呰放逸者

&nbsp;&nbsp;&nbsp;&nbsp;不放逸具足&nbsp;&nbsp;&nbsp;&nbsp;摄持于二义

&nbsp;&nbsp;&nbsp;&nbsp;一者现法利&nbsp;&nbsp;&nbsp;&nbsp;二后世亦然

&nbsp;&nbsp;&nbsp;&nbsp;是名无间等&nbsp;&nbsp;&nbsp;&nbsp;甚深智慧者

佛说此经已。波斯匿王闻佛所说。欢喜随喜。作礼而去。

### （一二四○）

如是我闻。

一时。佛住舍卫国祇树给孤独园。

时。波斯匿王独静思惟。作是念。此有三法。一切世间所不爱念。何等为三。谓老．病．死。如是三法。一切世间所不爱念。若无此三法世间所不爱者。诸佛世尊不出于世。世间亦不知有诸佛如来所觉知法为人广说。以有此三法世间所不爱念。谓老．病．死故。诸佛如来出兴于世。世间知有诸佛如来所觉知法广宣说者。波斯匿王作是念已。来诣佛所。稽首佛足。退坐一面。以其所念。广白世尊。

佛告波斯匿王。如是。大王。如是。大王。此有三法。世间所不爱念。谓老．病．死。乃至世间知有如来所觉知法为人广说。尔时。世尊复说偈言。

&nbsp;&nbsp;&nbsp;&nbsp;王所乘宝车&nbsp;&nbsp;&nbsp;&nbsp;终归有朽坏

&nbsp;&nbsp;&nbsp;&nbsp;此身亦复然&nbsp;&nbsp;&nbsp;&nbsp;迁移会归老

&nbsp;&nbsp;&nbsp;&nbsp;唯如来正法&nbsp;&nbsp;&nbsp;&nbsp;无有衰老相

&nbsp;&nbsp;&nbsp;&nbsp;禀斯正法者&nbsp;&nbsp;&nbsp;&nbsp;永到安隐处

&nbsp;&nbsp;&nbsp;&nbsp;但凡鄙衰老&nbsp;&nbsp;&nbsp;&nbsp;丑弊恶形类

&nbsp;&nbsp;&nbsp;&nbsp;衰老来践蹈&nbsp;&nbsp;&nbsp;&nbsp;迷魅愚夫心

&nbsp;&nbsp;&nbsp;&nbsp;若人寿百岁&nbsp;&nbsp;&nbsp;&nbsp;常虑死随至

&nbsp;&nbsp;&nbsp;&nbsp;老病竞追逐&nbsp;&nbsp;&nbsp;&nbsp;伺便辄加害

佛说此经已。波斯匿王闻佛所说。欢喜随喜。作礼而去。
