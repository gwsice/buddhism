## 杂阿含经卷第四十八

宋天竺三藏求那跋陀罗译

### （一二六七）

<a name="1267"></a>

如是我闻。

一时。佛住舍卫国祇树给孤独园。

时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园。

时。彼天子白佛言。世尊。比丘。比丘度驶流耶。

佛言。如是。天子。

天子复问。无所攀缘。亦无所住。度驶流耶。

佛言。如是。天子。

天子复问。无所攀缘。亦无所住而度驶流。其义云何。

佛言。天子。我如是．如是抱。如是．如是直进。则不为水之所[漂*寸]。如是．如是不抱。如是．如是不直进。则为水所[漂*寸]。如是。天子。名为无所攀缘。亦无所住而度驶流。

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一二六八）

<a name="1268"></a>

如是我闻。

一时。佛住舍卫国祇树给孤独园。时。有一天子。容色绝妙。于后夜时来诣佛所。稽首佛足。退坐一面。其身光明遍照祇树给孤独园。

时。彼天子白佛言。比丘知一切众生所著．所集。决定解脱．广解脱．极广解脱耶。

佛告天子。我悉知一切众生所著．所集。决定解脱．广解脱．极广解脱。天子白佛。比丘云何知一切众生所著．所集。决定解脱．广解脱．极广解脱。

佛告天子。爱喜灭尽。我心解脱。心解脱已。故知一切众生所著．所集。决定解脱．广解脱．极广解脱。

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一二六九）

<a name="1269"></a>

如是我闻。

一时。佛住舍卫国祇树给孤独园。

时。有一天子。容色绝妙。于后夜时来诣佛所。稽首佛足。身诸光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;谁度于诸流&nbsp;&nbsp;&nbsp;&nbsp;昼夜勤精进

&nbsp;&nbsp;&nbsp;&nbsp;不攀亦不住&nbsp;&nbsp;&nbsp;&nbsp;何染而不著

尔时。世尊说偈答言。

&nbsp;&nbsp;&nbsp;&nbsp;一切戒具足&nbsp;&nbsp;&nbsp;&nbsp;智慧善正受

&nbsp;&nbsp;&nbsp;&nbsp;内思惟系念&nbsp;&nbsp;&nbsp;&nbsp;度难度诸流

&nbsp;&nbsp;&nbsp;&nbsp;不乐于欲想&nbsp;&nbsp;&nbsp;&nbsp;超越于色结

&nbsp;&nbsp;&nbsp;&nbsp;不系亦不住&nbsp;&nbsp;&nbsp;&nbsp;于染亦不著

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一二七○）

<a name="1270"></a>

如是我闻。

一时。佛住王舍城山谷精舍。

时。有拘迦尼。是光明天女。容色绝妙。于后夜时来诣佛所。稽首佛足。身诸光明遍照山谷。

时。拘迦尼天女而说偈言。

&nbsp;&nbsp;&nbsp;&nbsp;其心不为恶&nbsp;&nbsp;&nbsp;&nbsp;及身口世间

&nbsp;&nbsp;&nbsp;&nbsp;五欲悉虚空&nbsp;&nbsp;&nbsp;&nbsp;正智正系念

&nbsp;&nbsp;&nbsp;&nbsp;不习近众苦&nbsp;&nbsp;&nbsp;&nbsp;非义和合者

佛告天女。如是。如是。

&nbsp;&nbsp;&nbsp;&nbsp;其心不为恶&nbsp;&nbsp;&nbsp;&nbsp;及身口世间

&nbsp;&nbsp;&nbsp;&nbsp;五欲悉虚空&nbsp;&nbsp;&nbsp;&nbsp;正智正系念

&nbsp;&nbsp;&nbsp;&nbsp;不习近众苦&nbsp;&nbsp;&nbsp;&nbsp;非义和合者

时。拘迦那娑天女闻佛所说。欢喜随喜。稽首佛足。即没不现。

尔时。世尊夜过晨朝。入于僧中。敷尼师坛。于大众前坐。告诸比丘。昨日夜后。有拘迦那天女。容色绝妙。来诣我所。稽首我足。退坐一面而说偈言。

&nbsp;&nbsp;&nbsp;&nbsp;其心不为恶&nbsp;&nbsp;&nbsp;&nbsp;及身口世间

&nbsp;&nbsp;&nbsp;&nbsp;五欲悉虚空&nbsp;&nbsp;&nbsp;&nbsp;正智正系念

&nbsp;&nbsp;&nbsp;&nbsp;不习近众苦&nbsp;&nbsp;&nbsp;&nbsp;非义和合者

我即答言。如是。天女。如是。天女。

&nbsp;&nbsp;&nbsp;&nbsp;其心不为恶&nbsp;&nbsp;&nbsp;&nbsp;及身口世间

&nbsp;&nbsp;&nbsp;&nbsp;五欲悉虚空&nbsp;&nbsp;&nbsp;&nbsp;正智正系念

&nbsp;&nbsp;&nbsp;&nbsp;不习近众苦&nbsp;&nbsp;&nbsp;&nbsp;非义和合者

说是语时。拘迦尼天女闻我所说。欢喜随喜。稽首我足。即没不现。

佛说此经已。诸比丘闻佛所说。欢喜奉行。

### （一二七一）

<a name="1271"></a>

如是我闻。

一时。佛住王舍城山谷精舍。

尔时。尊者阿难告诸比丘。我今当说四句法经。谛听。善思。当为汝说何等为四句法经。

尔时。尊者阿难即说偈言。

&nbsp;&nbsp;&nbsp;&nbsp;其心不为恶&nbsp;&nbsp;&nbsp;&nbsp;及身口世间

&nbsp;&nbsp;&nbsp;&nbsp;五欲悉虚空&nbsp;&nbsp;&nbsp;&nbsp;正智正系念

&nbsp;&nbsp;&nbsp;&nbsp;不习近众苦&nbsp;&nbsp;&nbsp;&nbsp;非义和合者

诸比丘。是名四句法经。

尔时。有一异婆罗门。去尊者阿难不远。为诸年少婆罗门受诵经。时。彼婆罗门作是念。若沙门阿难所说偈。于我所说经。便是非人所说。

时。彼婆罗门即往诣佛所。与世尊面相问讯慰劳已。退坐一面。白佛言。瞿昙。沙门阿难所说偈言。

&nbsp;&nbsp;&nbsp;&nbsp;其心不为恶&nbsp;&nbsp;&nbsp;&nbsp;及身口世间

&nbsp;&nbsp;&nbsp;&nbsp;五欲悉虚空&nbsp;&nbsp;&nbsp;&nbsp;正智正系念

&nbsp;&nbsp;&nbsp;&nbsp;不习近众苦&nbsp;&nbsp;&nbsp;&nbsp;非义和合者

如是等所说。则是非人语。非为人语。

佛告婆罗门。如是。如是。婆罗门。是非人语。非为人语也。时。有拘迦尼天女来诣我所。稽首我足。退坐一面而说偈言。

&nbsp;&nbsp;&nbsp;&nbsp;其心不为恶&nbsp;&nbsp;&nbsp;&nbsp;及身口世间

&nbsp;&nbsp;&nbsp;&nbsp;五欲悉虚空&nbsp;&nbsp;&nbsp;&nbsp;正智正系念

&nbsp;&nbsp;&nbsp;&nbsp;不习近众苦&nbsp;&nbsp;&nbsp;&nbsp;非义和合者

我时答言。如是。如是。如天女所言。

&nbsp;&nbsp;&nbsp;&nbsp;其心不为恶&nbsp;&nbsp;&nbsp;&nbsp;及身口世间

&nbsp;&nbsp;&nbsp;&nbsp;五欲悉虚空&nbsp;&nbsp;&nbsp;&nbsp;正智正系念

&nbsp;&nbsp;&nbsp;&nbsp;不习近众苦&nbsp;&nbsp;&nbsp;&nbsp;非义和合者

是故。婆罗门。当知此所说偈。是非人所说。非是人所说也。

佛说此经已。彼婆罗门闻佛所说。欢喜随喜。礼佛足而去。

### （一二七二）

<a name="1272"></a>

如是我闻。

一时。佛住王舍城山谷精舍。

时。有拘迦那娑天女。是光明天女。起大电光炽然。归佛．归法．归比丘僧。来诣佛所。稽首佛足。退坐一面。其身光明普照山谷。即于佛前而说偈言。

&nbsp;&nbsp;&nbsp;&nbsp;其心不为恶&nbsp;&nbsp;&nbsp;&nbsp;及身口世间

&nbsp;&nbsp;&nbsp;&nbsp;五欲悉虚空&nbsp;&nbsp;&nbsp;&nbsp;正智正系念

&nbsp;&nbsp;&nbsp;&nbsp;不习近众苦&nbsp;&nbsp;&nbsp;&nbsp;非义和合者

尔时。世尊告天女言。如是。如是。天女。如汝所说。

&nbsp;&nbsp;&nbsp;&nbsp;其心不为恶&nbsp;&nbsp;&nbsp;&nbsp;及身口世间

&nbsp;&nbsp;&nbsp;&nbsp;五欲悉虚空&nbsp;&nbsp;&nbsp;&nbsp;正智正系念

&nbsp;&nbsp;&nbsp;&nbsp;不习近众苦&nbsp;&nbsp;&nbsp;&nbsp;非义和合者

尔时。拘迦那娑天女闻佛所说。欢喜随喜。稽首佛足。即没不现。

尔时。世尊夜过晨朝入僧中。敷尼师坛。于大众前坐。告诸比丘。于昨后夜。拘迦那娑天女。光明之天女。来诣我所。稽首我足。退坐一面。而说偈言。

&nbsp;&nbsp;&nbsp;&nbsp;其心不为恶&nbsp;&nbsp;&nbsp;&nbsp;及身口世间

&nbsp;&nbsp;&nbsp;&nbsp;五欲悉虚空&nbsp;&nbsp;&nbsp;&nbsp;正智正系念

&nbsp;&nbsp;&nbsp;&nbsp;不习近众苦&nbsp;&nbsp;&nbsp;&nbsp;非义和合者

我时答言。如是。天女。如是。天女。如汝所说。

&nbsp;&nbsp;&nbsp;&nbsp;其心不为恶&nbsp;&nbsp;&nbsp;&nbsp;及身口世间

&nbsp;&nbsp;&nbsp;&nbsp;五欲悉虚空&nbsp;&nbsp;&nbsp;&nbsp;正智正系念

&nbsp;&nbsp;&nbsp;&nbsp;不习近众苦&nbsp;&nbsp;&nbsp;&nbsp;非义和合者

&nbsp;&nbsp;&nbsp;&nbsp;拘迦那天女&nbsp;&nbsp;&nbsp;&nbsp;电光炎炽然

&nbsp;&nbsp;&nbsp;&nbsp;敬礼佛法僧&nbsp;&nbsp;&nbsp;&nbsp;说偈义饶益

佛说此经已。诸比丘闻佛所说。欢喜奉行。

### （一二七三）

<a name="1273"></a>

如是我闻。

一时。佛住王舍城山谷精舍。

时。有拘迦那娑天女。光明之天女。放电光明。炎照炽然。于后夜时来诣佛所。稽首佛足。退坐一面。其身光明普照山谷。即于佛前而说偈言。

&nbsp;&nbsp;&nbsp;&nbsp;我能广分别&nbsp;&nbsp;&nbsp;&nbsp;如来正法律

&nbsp;&nbsp;&nbsp;&nbsp;今且但略说&nbsp;&nbsp;&nbsp;&nbsp;足以表其心

&nbsp;&nbsp;&nbsp;&nbsp;其心不为恶&nbsp;&nbsp;&nbsp;&nbsp;及身口世间

&nbsp;&nbsp;&nbsp;&nbsp;五欲悉虚空&nbsp;&nbsp;&nbsp;&nbsp;正智正系念

&nbsp;&nbsp;&nbsp;&nbsp;不习近众苦&nbsp;&nbsp;&nbsp;&nbsp;非义和合者

佛告天女。如是。天女。如是。天女。如汝所说。

&nbsp;&nbsp;&nbsp;&nbsp;其心不为恶&nbsp;&nbsp;&nbsp;&nbsp;及身口世间

&nbsp;&nbsp;&nbsp;&nbsp;五欲悉虚空&nbsp;&nbsp;&nbsp;&nbsp;正智正系念

&nbsp;&nbsp;&nbsp;&nbsp;不习近众苦&nbsp;&nbsp;&nbsp;&nbsp;非义和合者

时。拘迦那娑天女闻佛所说。欢喜稽首。即没不现。

尔时。世尊夜过晨朝。入于僧前。于大众中敷座而坐。告诸比丘。昨后夜时。拘迦那娑天女来诣我所。恭敬作礼。退坐一面而说偈言。

&nbsp;&nbsp;&nbsp;&nbsp;我能广分别&nbsp;&nbsp;&nbsp;&nbsp;如来正法律

&nbsp;&nbsp;&nbsp;&nbsp;今且但略说&nbsp;&nbsp;&nbsp;&nbsp;足以表我心

&nbsp;&nbsp;&nbsp;&nbsp;其心不为恶&nbsp;&nbsp;&nbsp;&nbsp;及身口世间

&nbsp;&nbsp;&nbsp;&nbsp;五欲悉虚空&nbsp;&nbsp;&nbsp;&nbsp;正智正系念

&nbsp;&nbsp;&nbsp;&nbsp;不习近众苦&nbsp;&nbsp;&nbsp;&nbsp;非义和合者

我时答言。如是。天女。如汝所说。

&nbsp;&nbsp;&nbsp;&nbsp;其心不为恶&nbsp;&nbsp;&nbsp;&nbsp;及身口世间

&nbsp;&nbsp;&nbsp;&nbsp;五欲悉虚伪&nbsp;&nbsp;&nbsp;&nbsp;正智正系念

&nbsp;&nbsp;&nbsp;&nbsp;不习近众苦&nbsp;&nbsp;&nbsp;&nbsp;非义和合者

时。彼天女闻我所说。欢喜随喜。稽首我足。即没不现。

佛说此经已。诸比丘闻佛所说。欢喜奉行。

### （一二七四）

<a name="1274"></a>

如是我闻。

一时。佛住毗舍离猕猴池侧重阁讲堂。

时。有拘迦那娑天女．朱卢陀天女。容色绝妙。于后夜时来诣佛所。稽首佛足。退坐一面。其身光明遍照一切猕猴池侧。

时。朱卢陀天女说偈白佛。

&nbsp;&nbsp;&nbsp;&nbsp;大师等正觉&nbsp;&nbsp;&nbsp;&nbsp;住毗舍离国

&nbsp;&nbsp;&nbsp;&nbsp;拘迦那朱卢&nbsp;&nbsp;&nbsp;&nbsp;稽首恭敬礼

&nbsp;&nbsp;&nbsp;&nbsp;我昔未曾闻&nbsp;&nbsp;&nbsp;&nbsp;牟尼正法律

&nbsp;&nbsp;&nbsp;&nbsp;今乃得亲见&nbsp;&nbsp;&nbsp;&nbsp;现前说正法

&nbsp;&nbsp;&nbsp;&nbsp;若于圣法律&nbsp;&nbsp;&nbsp;&nbsp;恶慧生厌恶

&nbsp;&nbsp;&nbsp;&nbsp;必当堕恶道&nbsp;&nbsp;&nbsp;&nbsp;长夜受诸苦

&nbsp;&nbsp;&nbsp;&nbsp;若于圣法律&nbsp;&nbsp;&nbsp;&nbsp;正念律仪备

&nbsp;&nbsp;&nbsp;&nbsp;彼则生天上&nbsp;&nbsp;&nbsp;&nbsp;长夜受安乐

拘迦娑天女复说偈言。

&nbsp;&nbsp;&nbsp;&nbsp;其心不为恶&nbsp;&nbsp;&nbsp;&nbsp;及身口世间

&nbsp;&nbsp;&nbsp;&nbsp;五欲悉虚伪&nbsp;&nbsp;&nbsp;&nbsp;正智正系念

&nbsp;&nbsp;&nbsp;&nbsp;不习近众苦&nbsp;&nbsp;&nbsp;&nbsp;非义和合者

佛告天女。如是。如是。如汝所说。

&nbsp;&nbsp;&nbsp;&nbsp;其心不为恶&nbsp;&nbsp;&nbsp;&nbsp;及身口世间

&nbsp;&nbsp;&nbsp;&nbsp;五欲悉虚伪&nbsp;&nbsp;&nbsp;&nbsp;正智正系念

&nbsp;&nbsp;&nbsp;&nbsp;不习近众苦&nbsp;&nbsp;&nbsp;&nbsp;非义和合者

时。彼天女闻佛所说。欢喜随喜。即没不现。

尔时。世尊夜过晨朝入僧中。敷座而坐。告诸比丘。昨后夜时。有二天女。容色绝妙。来诣我所。为我作礼。退坐一面。朱卢陀天女而说偈言。

&nbsp;&nbsp;&nbsp;&nbsp;大师等正觉&nbsp;&nbsp;&nbsp;&nbsp;住毗舍离国

&nbsp;&nbsp;&nbsp;&nbsp;我拘迦那娑&nbsp;&nbsp;&nbsp;&nbsp;及以朱卢陀

&nbsp;&nbsp;&nbsp;&nbsp;如是二天女&nbsp;&nbsp;&nbsp;&nbsp;稽首礼佛足

&nbsp;&nbsp;&nbsp;&nbsp;我昔未曾闻&nbsp;&nbsp;&nbsp;&nbsp;牟尼正法律

&nbsp;&nbsp;&nbsp;&nbsp;今乃见正觉&nbsp;&nbsp;&nbsp;&nbsp;演说微妙法

&nbsp;&nbsp;&nbsp;&nbsp;若于正法律&nbsp;&nbsp;&nbsp;&nbsp;厌恶住恶慧

&nbsp;&nbsp;&nbsp;&nbsp;必堕于恶道&nbsp;&nbsp;&nbsp;&nbsp;长夜受大苦

&nbsp;&nbsp;&nbsp;&nbsp;若于正法律&nbsp;&nbsp;&nbsp;&nbsp;正念律仪备

&nbsp;&nbsp;&nbsp;&nbsp;生善趣天上&nbsp;&nbsp;&nbsp;&nbsp;长夜受安乐

拘迦那天女复说偈言。

&nbsp;&nbsp;&nbsp;&nbsp;其心不为恶&nbsp;&nbsp;&nbsp;&nbsp;及身口世间

&nbsp;&nbsp;&nbsp;&nbsp;五欲悉虚伪&nbsp;&nbsp;&nbsp;&nbsp;正智正系念

&nbsp;&nbsp;&nbsp;&nbsp;不习近众苦&nbsp;&nbsp;&nbsp;&nbsp;非义和合者

我时答言。如是。如是。如汝所说。

&nbsp;&nbsp;&nbsp;&nbsp;其心不为恶&nbsp;&nbsp;&nbsp;&nbsp;及身口世间

&nbsp;&nbsp;&nbsp;&nbsp;五欲悉虚伪&nbsp;&nbsp;&nbsp;&nbsp;正智正系念

&nbsp;&nbsp;&nbsp;&nbsp;不习近众苦&nbsp;&nbsp;&nbsp;&nbsp;非义和合者

佛说此经已。诸比丘闻佛所说。欢喜奉行。

### （一二七五）

<a name="1275"></a>

如是我闻。

一时。佛住舍卫国祇树给孤独园。

时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园。

时。彼天子而说偈言。

&nbsp;&nbsp;&nbsp;&nbsp;无触不报触&nbsp;&nbsp;&nbsp;&nbsp;触则以触报

&nbsp;&nbsp;&nbsp;&nbsp;以触报触故&nbsp;&nbsp;&nbsp;&nbsp;不嗔不招嗔

尔时。世尊说偈答言。

&nbsp;&nbsp;&nbsp;&nbsp;有于不嗔人&nbsp;&nbsp;&nbsp;&nbsp;而加之以嗔

&nbsp;&nbsp;&nbsp;&nbsp;清净之正士&nbsp;&nbsp;&nbsp;&nbsp;离诸烦恼结

&nbsp;&nbsp;&nbsp;&nbsp;于彼起恶心&nbsp;&nbsp;&nbsp;&nbsp;恶心还自中

&nbsp;&nbsp;&nbsp;&nbsp;如逆风扬尘&nbsp;&nbsp;&nbsp;&nbsp;还自坌其身

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一二七六）

<a name="1276"></a>

如是我闻。

一时。佛住舍卫国祇树给孤独园。

时。有一天子。容色绝妙。来诣佛所。稽首佛足。身诸光明遍照祇树给孤独园。

时。彼天子而说偈言。

&nbsp;&nbsp;&nbsp;&nbsp;愚痴人所行&nbsp;&nbsp;&nbsp;&nbsp;不合于黠慧

&nbsp;&nbsp;&nbsp;&nbsp;自所行恶行&nbsp;&nbsp;&nbsp;&nbsp;为自恶知识

&nbsp;&nbsp;&nbsp;&nbsp;所造众恶行&nbsp;&nbsp;&nbsp;&nbsp;终获苦果报

尔时。世尊说偈答言。

&nbsp;&nbsp;&nbsp;&nbsp;既作不善业&nbsp;&nbsp;&nbsp;&nbsp;终则受诸恼

&nbsp;&nbsp;&nbsp;&nbsp;造业虽欢喜&nbsp;&nbsp;&nbsp;&nbsp;啼泣受其报

&nbsp;&nbsp;&nbsp;&nbsp;造诸善业者&nbsp;&nbsp;&nbsp;&nbsp;终则不热恼

&nbsp;&nbsp;&nbsp;&nbsp;欢喜而造业&nbsp;&nbsp;&nbsp;&nbsp;安乐受其报

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一二七七）

<a name="1277"></a>

如是我闻。

一时。佛住舍卫国祇树给孤独园。

时。有一天子。容色绝妙。于后夜时来诣佛所。稽首佛足。身诸光明遍照祇树给孤独园。

时。彼天子而说偈言。

&nbsp;&nbsp;&nbsp;&nbsp;不可常言说&nbsp;&nbsp;&nbsp;&nbsp;亦不一向听

&nbsp;&nbsp;&nbsp;&nbsp;而得于道迹&nbsp;&nbsp;&nbsp;&nbsp;坚固正超度

&nbsp;&nbsp;&nbsp;&nbsp;思惟善寂灭&nbsp;&nbsp;&nbsp;&nbsp;解脱诸魔缚

&nbsp;&nbsp;&nbsp;&nbsp;能行说之可&nbsp;&nbsp;&nbsp;&nbsp;不行不应说

&nbsp;&nbsp;&nbsp;&nbsp;不行而说者&nbsp;&nbsp;&nbsp;&nbsp;智者则知非

&nbsp;&nbsp;&nbsp;&nbsp;不行己所应&nbsp;&nbsp;&nbsp;&nbsp;不作而言作

&nbsp;&nbsp;&nbsp;&nbsp;是则同贼非

尔时。世尊告天子言。汝今有所嫌责耶。

天子白佛。悔过。世尊。悔过。善逝。

尔时。世尊熙怡微笑。

时。彼天子复说偈言。

&nbsp;&nbsp;&nbsp;&nbsp;我今悔其过&nbsp;&nbsp;&nbsp;&nbsp;世尊不纳受

&nbsp;&nbsp;&nbsp;&nbsp;内怀于恶心&nbsp;&nbsp;&nbsp;&nbsp;抱怨而不舍

尔时。世尊说偈答言。

&nbsp;&nbsp;&nbsp;&nbsp;言说悔过辞&nbsp;&nbsp;&nbsp;&nbsp;内不息其心

&nbsp;&nbsp;&nbsp;&nbsp;云何得息怨&nbsp;&nbsp;&nbsp;&nbsp;何名为修善

时。彼天子复说偈言。

&nbsp;&nbsp;&nbsp;&nbsp;谁不有其过&nbsp;&nbsp;&nbsp;&nbsp;何人无有罪

&nbsp;&nbsp;&nbsp;&nbsp;谁复无愚痴&nbsp;&nbsp;&nbsp;&nbsp;孰能常坚固

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一二七八）

<a name="1278"></a>

如是我闻。

一时。佛住王舍城迦兰陀竹园。

时。有瞿迦梨比丘。是提婆达多伴党。来诣佛所。稽首佛足。退坐一面。

尔时。世尊告瞿迦梨比丘。瞿迦梨。汝何故于舍利弗．目揵连清净梵行所。起不清净心。长夜当得不饶益苦。

瞿迦梨比丘白佛言。世尊。我今信世尊语。所说无异。但舍利弗．大目揵连心有恶欲。如是第二．第三说。瞿迦梨比丘。提婆达多伴党于世尊所再三说中。违反不受。从座起去。去已。其身周遍生诸疱疮。皆如栗。渐渐增长。皆如桃李。

时。瞿迦梨比丘患苦痛。口说是言。极烧。极烧。脓血流出。身坏命终。生大钵昙摩地狱。

时。有三天子。容色绝妙。于后夜时来诣佛所。稽首佛足。退坐一面。时。一天子白佛言。瞿迦梨比丘。提婆达多伴党今已命终。时。第二天子作是言。诸尊当知。瞿迦梨比丘命终堕地狱中。第三天子即说偈言。

&nbsp;&nbsp;&nbsp;&nbsp;士夫生世间&nbsp;&nbsp;&nbsp;&nbsp;斧在口中生

&nbsp;&nbsp;&nbsp;&nbsp;还自斩其身&nbsp;&nbsp;&nbsp;&nbsp;斯由其恶言

&nbsp;&nbsp;&nbsp;&nbsp;应毁便称誉&nbsp;&nbsp;&nbsp;&nbsp;应誉而便毁

&nbsp;&nbsp;&nbsp;&nbsp;其罪生于口&nbsp;&nbsp;&nbsp;&nbsp;死堕恶道中

&nbsp;&nbsp;&nbsp;&nbsp;博弈亡失财&nbsp;&nbsp;&nbsp;&nbsp;是非为大咎

&nbsp;&nbsp;&nbsp;&nbsp;毁佛及声闻&nbsp;&nbsp;&nbsp;&nbsp;是则为大过

彼三天子说是偈已。即没不现。

尔时。世尊夜过晨朝。来入僧中。于大众前敷座而坐。告诸比丘。昨后夜时。有三天子来诣我所。稽首我足。退坐一面。第一天子语我言。世尊。瞿迦梨比丘。提婆达多伴党今已命终。第二天子语余天子言。瞿迦梨比丘命终堕地狱中。第三天子即说偈言。

&nbsp;&nbsp;&nbsp;&nbsp;士夫生世间&nbsp;&nbsp;&nbsp;&nbsp;斧在口中生

&nbsp;&nbsp;&nbsp;&nbsp;还自斩其身&nbsp;&nbsp;&nbsp;&nbsp;斯由其恶言

&nbsp;&nbsp;&nbsp;&nbsp;应毁便称誉&nbsp;&nbsp;&nbsp;&nbsp;应誉而便毁

&nbsp;&nbsp;&nbsp;&nbsp;其罪口中生&nbsp;&nbsp;&nbsp;&nbsp;死则堕恶道

说是偈已。即没不现。诸比丘。汝等欲闻生阿浮陀地狱众生其寿齐限不。

诸比丘白佛。今正是时。唯愿世尊为诸大众说阿浮陀地狱众生寿命齐限。诸比丘闻已。当受奉行。

佛告比丘。谛听。善思。当为汝说。譬如拘萨罗国。四斗为一阿罗。四阿罗为一独笼那。十六独笼那为一阇摩那。十六阇摩那为一摩尼。二十摩尼为一佉梨。二十佉梨为一仓。满中芥子。若使有人百年百年取一芥子。如是乃至满仓芥子都尽。阿浮陀地狱众生寿命犹故不尽。如是二十阿浮陀地狱众生寿等一尼罗浮陀地狱众生寿。二十尼罗浮陀地狱众生寿等一阿吒吒地狱众生寿。二十阿吒吒地狱众生寿等一阿波波地狱众生寿。二十阿波波地狱众生寿等一阿休休地狱众生寿。二十阿休休地狱众生寿等一优钵罗地狱众生寿。二十优钵罗地狱众生寿等一钵昙摩地狱众生寿。二十钵昙摩地狱众生寿等一摩诃钵昙摩地狱众生寿。

比丘。彼瞿迦梨比丘命终堕摩诃钵昙摩地狱中。以彼于尊者舍利弗．大目揵连比丘生恶心．诽谤故。是故。诸比丘。当作是学。于彼烧燋炷所。尚不欲毁坏。况毁坏有识众生。佛告诸比丘。当如是学。

佛说此经已。诸比丘闻佛所说。欢喜奉行。

### （一二七九）

<a name="1279"></a>

如是我闻。

一时。佛住舍卫国祇树给孤独园。

时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;退落堕负处&nbsp;&nbsp;&nbsp;&nbsp;云何而得知

&nbsp;&nbsp;&nbsp;&nbsp;唯愿世尊说&nbsp;&nbsp;&nbsp;&nbsp;云何负处门

尔时。世尊说偈答言。

&nbsp;&nbsp;&nbsp;&nbsp;胜处易得知&nbsp;&nbsp;&nbsp;&nbsp;负处知亦易

&nbsp;&nbsp;&nbsp;&nbsp;乐法为胜处&nbsp;&nbsp;&nbsp;&nbsp;毁法为负处

&nbsp;&nbsp;&nbsp;&nbsp;爱乐恶知识&nbsp;&nbsp;&nbsp;&nbsp;不爱善知识

&nbsp;&nbsp;&nbsp;&nbsp;善友生怨结&nbsp;&nbsp;&nbsp;&nbsp;是名堕负门

&nbsp;&nbsp;&nbsp;&nbsp;爱乐不善人&nbsp;&nbsp;&nbsp;&nbsp;善人反憎恶

&nbsp;&nbsp;&nbsp;&nbsp;欲恶不欲善&nbsp;&nbsp;&nbsp;&nbsp;是名负处门

&nbsp;&nbsp;&nbsp;&nbsp;斗秤以欺人&nbsp;&nbsp;&nbsp;&nbsp;是名堕负门

&nbsp;&nbsp;&nbsp;&nbsp;博弈耽嗜酒&nbsp;&nbsp;&nbsp;&nbsp;游轻著女色

&nbsp;&nbsp;&nbsp;&nbsp;费丧于财物&nbsp;&nbsp;&nbsp;&nbsp;是名堕负门

&nbsp;&nbsp;&nbsp;&nbsp;女人不自守&nbsp;&nbsp;&nbsp;&nbsp;舍主随他行

&nbsp;&nbsp;&nbsp;&nbsp;男子心放荡&nbsp;&nbsp;&nbsp;&nbsp;舍妻随外色

&nbsp;&nbsp;&nbsp;&nbsp;如是为家者&nbsp;&nbsp;&nbsp;&nbsp;斯皆堕负门

&nbsp;&nbsp;&nbsp;&nbsp;老妇得少夫&nbsp;&nbsp;&nbsp;&nbsp;心常怀嫉姤

&nbsp;&nbsp;&nbsp;&nbsp;怀嫉卧不安&nbsp;&nbsp;&nbsp;&nbsp;是则堕负门

&nbsp;&nbsp;&nbsp;&nbsp;老夫得少妇&nbsp;&nbsp;&nbsp;&nbsp;堕负处亦然

&nbsp;&nbsp;&nbsp;&nbsp;常乐著睡眠&nbsp;&nbsp;&nbsp;&nbsp;知识同游戏

&nbsp;&nbsp;&nbsp;&nbsp;怠堕好嗔恨&nbsp;&nbsp;&nbsp;&nbsp;斯皆堕负门

&nbsp;&nbsp;&nbsp;&nbsp;多财结朋友&nbsp;&nbsp;&nbsp;&nbsp;酒食奢不节

&nbsp;&nbsp;&nbsp;&nbsp;多费丧财物&nbsp;&nbsp;&nbsp;&nbsp;斯皆堕负门

&nbsp;&nbsp;&nbsp;&nbsp;小财多贪爱&nbsp;&nbsp;&nbsp;&nbsp;生于刹利心

&nbsp;&nbsp;&nbsp;&nbsp;常求为王者&nbsp;&nbsp;&nbsp;&nbsp;是则堕负门

&nbsp;&nbsp;&nbsp;&nbsp;求珠珰璎珞&nbsp;&nbsp;&nbsp;&nbsp;革屣履伞盖

&nbsp;&nbsp;&nbsp;&nbsp;庄严自悭惜&nbsp;&nbsp;&nbsp;&nbsp;是则堕负门

&nbsp;&nbsp;&nbsp;&nbsp;受他丰美食&nbsp;&nbsp;&nbsp;&nbsp;自悭惜其财

&nbsp;&nbsp;&nbsp;&nbsp;食他不反报&nbsp;&nbsp;&nbsp;&nbsp;是则堕负门

&nbsp;&nbsp;&nbsp;&nbsp;沙门婆罗门&nbsp;&nbsp;&nbsp;&nbsp;屈请入其舍

&nbsp;&nbsp;&nbsp;&nbsp;悭惜不时施&nbsp;&nbsp;&nbsp;&nbsp;是则堕负门

&nbsp;&nbsp;&nbsp;&nbsp;沙门婆罗门&nbsp;&nbsp;&nbsp;&nbsp;次第行乞食

&nbsp;&nbsp;&nbsp;&nbsp;呵责不欲施&nbsp;&nbsp;&nbsp;&nbsp;是则堕负门

&nbsp;&nbsp;&nbsp;&nbsp;若父母年老&nbsp;&nbsp;&nbsp;&nbsp;不及时奉养

&nbsp;&nbsp;&nbsp;&nbsp;有财而不施&nbsp;&nbsp;&nbsp;&nbsp;是则堕负门

&nbsp;&nbsp;&nbsp;&nbsp;于父母兄弟&nbsp;&nbsp;&nbsp;&nbsp;捶打而骂辱

&nbsp;&nbsp;&nbsp;&nbsp;无有尊卑序&nbsp;&nbsp;&nbsp;&nbsp;是则堕负门

&nbsp;&nbsp;&nbsp;&nbsp;佛及弟子众&nbsp;&nbsp;&nbsp;&nbsp;在家与出家

&nbsp;&nbsp;&nbsp;&nbsp;毁呰不恭敬&nbsp;&nbsp;&nbsp;&nbsp;是则堕负门

&nbsp;&nbsp;&nbsp;&nbsp;实非阿罗汉&nbsp;&nbsp;&nbsp;&nbsp;罗汉过自称

&nbsp;&nbsp;&nbsp;&nbsp;是则世间贼&nbsp;&nbsp;&nbsp;&nbsp;堕于负处门

&nbsp;&nbsp;&nbsp;&nbsp;此世间负处&nbsp;&nbsp;&nbsp;&nbsp;我知见故说

&nbsp;&nbsp;&nbsp;&nbsp;犹如险怖道&nbsp;&nbsp;&nbsp;&nbsp;慧者当远避

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一二八○）

<a name="1280"></a>

如是我闻。

一时。佛住舍卫国祇树给孤独园。

时。有一天子。容色绝妙。于后夜时来诣佛所。稽首佛足。退坐一面。其身光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;谁屈下而屈下&nbsp;&nbsp;&nbsp;&nbsp;谁高举而随举

&nbsp;&nbsp;&nbsp;&nbsp;云何童子戏&nbsp;&nbsp;&nbsp;&nbsp;如童块相掷

尔时。世尊说偈答言。

&nbsp;&nbsp;&nbsp;&nbsp;爱下则随下&nbsp;&nbsp;&nbsp;&nbsp;爱举则随举

&nbsp;&nbsp;&nbsp;&nbsp;爱戏于愚夫&nbsp;&nbsp;&nbsp;&nbsp;如童块相掷

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一二八一）

<a name="1281"></a>

如是我闻。

一时。佛住舍卫国祇树给孤独园。

时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园。

时。彼天子而说偈言。

&nbsp;&nbsp;&nbsp;&nbsp;决定以遮遮&nbsp;&nbsp;&nbsp;&nbsp;意妄想而来

&nbsp;&nbsp;&nbsp;&nbsp;若人遮一切&nbsp;&nbsp;&nbsp;&nbsp;不令其逼迫

尔时。世尊说偈答言。

&nbsp;&nbsp;&nbsp;&nbsp;决定以遮遮&nbsp;&nbsp;&nbsp;&nbsp;意妄想而来

&nbsp;&nbsp;&nbsp;&nbsp;不必一切遮&nbsp;&nbsp;&nbsp;&nbsp;但遮其恶业

&nbsp;&nbsp;&nbsp;&nbsp;遮彼彼恶已&nbsp;&nbsp;&nbsp;&nbsp;不令其逼迫

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一二八二）

<a name="1282"></a>

如是我闻。

一时。佛住舍卫国祇树给孤独园。

时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;云何得名称&nbsp;&nbsp;&nbsp;&nbsp;云何得大财

&nbsp;&nbsp;&nbsp;&nbsp;云何德流闻&nbsp;&nbsp;&nbsp;&nbsp;云何得善友

尔时。世尊说偈答言。

&nbsp;&nbsp;&nbsp;&nbsp;持戒得名称&nbsp;&nbsp;&nbsp;&nbsp;布施得大财

&nbsp;&nbsp;&nbsp;&nbsp;真实德流闻&nbsp;&nbsp;&nbsp;&nbsp;恩惠得善友

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一二八三）

<a name="1283"></a>

如是我闻。

一时。佛住舍卫国祇树给孤独园。

时。有天子容色绝妙。于后夜时来诣佛所。稽首佛足。其身光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;云何人所作&nbsp;&nbsp;&nbsp;&nbsp;智慧以求财

&nbsp;&nbsp;&nbsp;&nbsp;等摄受于财&nbsp;&nbsp;&nbsp;&nbsp;若胜若复劣

尔时。世尊说偈答言。

&nbsp;&nbsp;&nbsp;&nbsp;始学功巧业&nbsp;&nbsp;&nbsp;&nbsp;方便集财物

&nbsp;&nbsp;&nbsp;&nbsp;得彼财物已&nbsp;&nbsp;&nbsp;&nbsp;当应作四分

&nbsp;&nbsp;&nbsp;&nbsp;一分自食用&nbsp;&nbsp;&nbsp;&nbsp;二分营生业

&nbsp;&nbsp;&nbsp;&nbsp;余一分藏密&nbsp;&nbsp;&nbsp;&nbsp;以拟于贫乏

&nbsp;&nbsp;&nbsp;&nbsp;营生之业者&nbsp;&nbsp;&nbsp;&nbsp;田种行商贾

&nbsp;&nbsp;&nbsp;&nbsp;牧牛羊兴息&nbsp;&nbsp;&nbsp;&nbsp;邸舍以求利

&nbsp;&nbsp;&nbsp;&nbsp;造屋舍床卧&nbsp;&nbsp;&nbsp;&nbsp;六种资生具

&nbsp;&nbsp;&nbsp;&nbsp;方便修众具&nbsp;&nbsp;&nbsp;&nbsp;安乐以存世

&nbsp;&nbsp;&nbsp;&nbsp;如是善修业&nbsp;&nbsp;&nbsp;&nbsp;黠慧以求财

&nbsp;&nbsp;&nbsp;&nbsp;财宝随顺生&nbsp;&nbsp;&nbsp;&nbsp;如众流归海

&nbsp;&nbsp;&nbsp;&nbsp;如是财饶益&nbsp;&nbsp;&nbsp;&nbsp;如蜂集众味

&nbsp;&nbsp;&nbsp;&nbsp;昼夜财增长&nbsp;&nbsp;&nbsp;&nbsp;犹如蚁积堆

&nbsp;&nbsp;&nbsp;&nbsp;不付老子财&nbsp;&nbsp;&nbsp;&nbsp;不寄边境民

&nbsp;&nbsp;&nbsp;&nbsp;不信奸狡人&nbsp;&nbsp;&nbsp;&nbsp;及诸悭吝者

&nbsp;&nbsp;&nbsp;&nbsp;亲附成事者&nbsp;&nbsp;&nbsp;&nbsp;远离不成事

&nbsp;&nbsp;&nbsp;&nbsp;能成事士夫&nbsp;&nbsp;&nbsp;&nbsp;犹如火炽然

&nbsp;&nbsp;&nbsp;&nbsp;善友贵重人&nbsp;&nbsp;&nbsp;&nbsp;敏密修良者

&nbsp;&nbsp;&nbsp;&nbsp;同气亲兄弟&nbsp;&nbsp;&nbsp;&nbsp;善能相摄受

&nbsp;&nbsp;&nbsp;&nbsp;居亲眷属中&nbsp;&nbsp;&nbsp;&nbsp;摽显若牛王

&nbsp;&nbsp;&nbsp;&nbsp;各随其所应&nbsp;&nbsp;&nbsp;&nbsp;分财施饮食

&nbsp;&nbsp;&nbsp;&nbsp;寿尽而命终&nbsp;&nbsp;&nbsp;&nbsp;当生天受乐

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一二八四）

<a name="1284"></a>

如是我闻。

一时。佛住舍卫国祇树给孤独园。

尔时。世尊告诸比丘。过去世时。拘萨罗国有弹琴人。名曰粗牛。于拘萨罗国人间游行。止息野中。时。有六广大天宫天女。来至憍萨罗国粗牛弹琴人所。语粗牛弹琴人言。阿舅。阿舅。为我弹琴。我当歌舞。粗牛弹琴者言。如是。姊妹。我当为汝弹琴。汝当语我汝是何人。何由生此。天女答言。阿舅。且弹琴。我当歌舞。于歌颂中。自说所以生此因缘。彼拘萨罗国粗牛弹琴人即便弹琴。彼六天女即便歌舞。

第一天女说偈歌言。

&nbsp;&nbsp;&nbsp;&nbsp;若男子女人&nbsp;&nbsp;&nbsp;&nbsp;胜妙衣惠施

&nbsp;&nbsp;&nbsp;&nbsp;施衣因缘故&nbsp;&nbsp;&nbsp;&nbsp;所生得殊胜

&nbsp;&nbsp;&nbsp;&nbsp;施所爱念物&nbsp;&nbsp;&nbsp;&nbsp;生天随所欲

&nbsp;&nbsp;&nbsp;&nbsp;见我居宫殿&nbsp;&nbsp;&nbsp;&nbsp;乘空而游行

&nbsp;&nbsp;&nbsp;&nbsp;天身如金聚&nbsp;&nbsp;&nbsp;&nbsp;天女百中胜

&nbsp;&nbsp;&nbsp;&nbsp;观察斯福德&nbsp;&nbsp;&nbsp;&nbsp;回向中之最

第二天女复说偈言。

&nbsp;&nbsp;&nbsp;&nbsp;若男子女人&nbsp;&nbsp;&nbsp;&nbsp;胜妙香惠施

&nbsp;&nbsp;&nbsp;&nbsp;爱念可意施&nbsp;&nbsp;&nbsp;&nbsp;生天随所欲

&nbsp;&nbsp;&nbsp;&nbsp;见我处宫殿&nbsp;&nbsp;&nbsp;&nbsp;乘空而游行

&nbsp;&nbsp;&nbsp;&nbsp;天身若金聚&nbsp;&nbsp;&nbsp;&nbsp;天女百中胜

&nbsp;&nbsp;&nbsp;&nbsp;观察斯福德&nbsp;&nbsp;&nbsp;&nbsp;回向中之最

第三天女复说偈言。

&nbsp;&nbsp;&nbsp;&nbsp;若男子女人&nbsp;&nbsp;&nbsp;&nbsp;以食而惠施

&nbsp;&nbsp;&nbsp;&nbsp;可意爱念施&nbsp;&nbsp;&nbsp;&nbsp;生天随所欲

&nbsp;&nbsp;&nbsp;&nbsp;见我居宫殿&nbsp;&nbsp;&nbsp;&nbsp;乘虚而游行

&nbsp;&nbsp;&nbsp;&nbsp;天身如金聚&nbsp;&nbsp;&nbsp;&nbsp;天女百中胜

&nbsp;&nbsp;&nbsp;&nbsp;观察斯福德&nbsp;&nbsp;&nbsp;&nbsp;回向中之最

第四天女复说偈言。

&nbsp;&nbsp;&nbsp;&nbsp;忆念余生时&nbsp;&nbsp;&nbsp;&nbsp;曾为人婢使

&nbsp;&nbsp;&nbsp;&nbsp;不盗不贪嗜&nbsp;&nbsp;&nbsp;&nbsp;勤修不懈怠

&nbsp;&nbsp;&nbsp;&nbsp;量腹自节身&nbsp;&nbsp;&nbsp;&nbsp;分餐救贫人

&nbsp;&nbsp;&nbsp;&nbsp;今见居宫殿&nbsp;&nbsp;&nbsp;&nbsp;乘虚而游行

&nbsp;&nbsp;&nbsp;&nbsp;天身如金聚&nbsp;&nbsp;&nbsp;&nbsp;天女百中胜

&nbsp;&nbsp;&nbsp;&nbsp;观察斯福德&nbsp;&nbsp;&nbsp;&nbsp;供养中为最

第五天女复说偈言。

&nbsp;&nbsp;&nbsp;&nbsp;忆念余生时&nbsp;&nbsp;&nbsp;&nbsp;为人作子妇

&nbsp;&nbsp;&nbsp;&nbsp;嫜姑性狂暴&nbsp;&nbsp;&nbsp;&nbsp;常加粗涩言

&nbsp;&nbsp;&nbsp;&nbsp;执节修妇礼&nbsp;&nbsp;&nbsp;&nbsp;卑逊而奉顺

&nbsp;&nbsp;&nbsp;&nbsp;今见处宫殿&nbsp;&nbsp;&nbsp;&nbsp;乘虚而游行

&nbsp;&nbsp;&nbsp;&nbsp;天身如金聚&nbsp;&nbsp;&nbsp;&nbsp;天女百中胜

&nbsp;&nbsp;&nbsp;&nbsp;观察斯福德&nbsp;&nbsp;&nbsp;&nbsp;供养中为最

第六天女复说偈言。

&nbsp;&nbsp;&nbsp;&nbsp;昔曾见行迹&nbsp;&nbsp;&nbsp;&nbsp;比丘比丘尼

&nbsp;&nbsp;&nbsp;&nbsp;从其闻正法&nbsp;&nbsp;&nbsp;&nbsp;一宿受斋戒

&nbsp;&nbsp;&nbsp;&nbsp;今见处天宫&nbsp;&nbsp;&nbsp;&nbsp;乘虚而游行

&nbsp;&nbsp;&nbsp;&nbsp;天身如金聚&nbsp;&nbsp;&nbsp;&nbsp;天女百中胜

&nbsp;&nbsp;&nbsp;&nbsp;观察斯福德&nbsp;&nbsp;&nbsp;&nbsp;回向中之最

尔时。拘萨罗国粗牛弹琴人而说偈言。

&nbsp;&nbsp;&nbsp;&nbsp;我今善来此&nbsp;&nbsp;&nbsp;&nbsp;拘萨罗林中

&nbsp;&nbsp;&nbsp;&nbsp;得见此天女&nbsp;&nbsp;&nbsp;&nbsp;具足妙天身

&nbsp;&nbsp;&nbsp;&nbsp;既见又闻说&nbsp;&nbsp;&nbsp;&nbsp;当增修善业

&nbsp;&nbsp;&nbsp;&nbsp;缘今修功德&nbsp;&nbsp;&nbsp;&nbsp;亦当生天上

说是语已。此诸天女即没不现。

佛说此经已。诸比丘闻佛所说。欢喜奉行。

### （一二八五）

<a name="1285"></a>

如是我闻。

一时。佛住舍卫国祇树给孤独园。

时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;何法起应灭&nbsp;&nbsp;&nbsp;&nbsp;何生应防护

&nbsp;&nbsp;&nbsp;&nbsp;何法应当离&nbsp;&nbsp;&nbsp;&nbsp;等观何得乐

尔时。世尊说偈答言。

&nbsp;&nbsp;&nbsp;&nbsp;嗔恚起应灭&nbsp;&nbsp;&nbsp;&nbsp;贪生逆防护

&nbsp;&nbsp;&nbsp;&nbsp;无明应舍离&nbsp;&nbsp;&nbsp;&nbsp;等观真谛乐

&nbsp;&nbsp;&nbsp;&nbsp;欲生诸烦恼&nbsp;&nbsp;&nbsp;&nbsp;欲为生苦本

&nbsp;&nbsp;&nbsp;&nbsp;调伏烦恼者&nbsp;&nbsp;&nbsp;&nbsp;众苦则调伏

&nbsp;&nbsp;&nbsp;&nbsp;调伏众苦者&nbsp;&nbsp;&nbsp;&nbsp;烦恼亦调伏

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

于是。天子闻佛所说。欢喜随喜。稽首佛足。即没不现。

### （一二八六）

<a name="1286"></a>

如是我闻。

一时。佛住舍卫国祇树给孤独园。

时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;若人行放逸&nbsp;&nbsp;&nbsp;&nbsp;愚痴离恶慧

&nbsp;&nbsp;&nbsp;&nbsp;禅思不放逸&nbsp;&nbsp;&nbsp;&nbsp;疾得尽诸漏

尔时。世尊说偈答言。

&nbsp;&nbsp;&nbsp;&nbsp;非世间众事&nbsp;&nbsp;&nbsp;&nbsp;是则之为欲

&nbsp;&nbsp;&nbsp;&nbsp;心法驰觉想&nbsp;&nbsp;&nbsp;&nbsp;是名士夫欲

&nbsp;&nbsp;&nbsp;&nbsp;世间种种事&nbsp;&nbsp;&nbsp;&nbsp;常在于世间

&nbsp;&nbsp;&nbsp;&nbsp;智慧修禅思&nbsp;&nbsp;&nbsp;&nbsp;爱欲永潜伏

&nbsp;&nbsp;&nbsp;&nbsp;信为士夫伴&nbsp;&nbsp;&nbsp;&nbsp;不信则不度

&nbsp;&nbsp;&nbsp;&nbsp;信增其名称&nbsp;&nbsp;&nbsp;&nbsp;命终得生天

&nbsp;&nbsp;&nbsp;&nbsp;于身虚空想&nbsp;&nbsp;&nbsp;&nbsp;名色不坚固

&nbsp;&nbsp;&nbsp;&nbsp;不著名色者&nbsp;&nbsp;&nbsp;&nbsp;远离于积聚

&nbsp;&nbsp;&nbsp;&nbsp;观此真实义&nbsp;&nbsp;&nbsp;&nbsp;如解脱哀愍

&nbsp;&nbsp;&nbsp;&nbsp;由斯智慧故&nbsp;&nbsp;&nbsp;&nbsp;世称叹供养

&nbsp;&nbsp;&nbsp;&nbsp;能断众杂相&nbsp;&nbsp;&nbsp;&nbsp;超绝生死流

&nbsp;&nbsp;&nbsp;&nbsp;超度诸流已&nbsp;&nbsp;&nbsp;&nbsp;是名为比丘

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

于是。天子闻佛所说。欢喜随喜。稽首佛足。即没不现。

### （一二八七）

<a name="1287"></a>

如是我闻。

一时。佛住舍卫国祇树给孤独园。

时。有天子容色绝妙。于后夜时来诣佛所。稽首佛足。其身光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;与何人同处&nbsp;&nbsp;&nbsp;&nbsp;复与谁共事

&nbsp;&nbsp;&nbsp;&nbsp;知何等人法&nbsp;&nbsp;&nbsp;&nbsp;名为胜非恶

尔时。世尊说偈答言。

&nbsp;&nbsp;&nbsp;&nbsp;与正士同游&nbsp;&nbsp;&nbsp;&nbsp;正士同其事

&nbsp;&nbsp;&nbsp;&nbsp;解知正士法&nbsp;&nbsp;&nbsp;&nbsp;是则胜非恶

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一二八八）

<a name="1288"></a>

如是我闻。

一时。佛住舍卫国祇树给孤独园。

时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园。

时。彼天子而说偈言。

&nbsp;&nbsp;&nbsp;&nbsp;悭吝生于心&nbsp;&nbsp;&nbsp;&nbsp;不能行布施

&nbsp;&nbsp;&nbsp;&nbsp;明智求福者&nbsp;&nbsp;&nbsp;&nbsp;乃能行其惠

尔时。世尊说偈答言。

&nbsp;&nbsp;&nbsp;&nbsp;怖畏不行施&nbsp;&nbsp;&nbsp;&nbsp;常得不施怖

&nbsp;&nbsp;&nbsp;&nbsp;怖畏于饥渴&nbsp;&nbsp;&nbsp;&nbsp;悭惜从怖生

&nbsp;&nbsp;&nbsp;&nbsp;此世及他世&nbsp;&nbsp;&nbsp;&nbsp;常痴饥渴畏

&nbsp;&nbsp;&nbsp;&nbsp;死则不随死&nbsp;&nbsp;&nbsp;&nbsp;独往无资粮

&nbsp;&nbsp;&nbsp;&nbsp;少财能施者&nbsp;&nbsp;&nbsp;&nbsp;多财难亦舍

&nbsp;&nbsp;&nbsp;&nbsp;难舍而能舍&nbsp;&nbsp;&nbsp;&nbsp;是则为难施

&nbsp;&nbsp;&nbsp;&nbsp;无知者不觉&nbsp;&nbsp;&nbsp;&nbsp;慧者知难知

&nbsp;&nbsp;&nbsp;&nbsp;以法养妻子&nbsp;&nbsp;&nbsp;&nbsp;少财净心施

&nbsp;&nbsp;&nbsp;&nbsp;百千耶盛会&nbsp;&nbsp;&nbsp;&nbsp;所获其福利

&nbsp;&nbsp;&nbsp;&nbsp;比前如法施&nbsp;&nbsp;&nbsp;&nbsp;十六不及一

&nbsp;&nbsp;&nbsp;&nbsp;打缚恼众生&nbsp;&nbsp;&nbsp;&nbsp;所得诸财物

&nbsp;&nbsp;&nbsp;&nbsp;惠施安国土&nbsp;&nbsp;&nbsp;&nbsp;是名有罪施

&nbsp;&nbsp;&nbsp;&nbsp;方之平等施&nbsp;&nbsp;&nbsp;&nbsp;称量所不及

&nbsp;&nbsp;&nbsp;&nbsp;如法不行非&nbsp;&nbsp;&nbsp;&nbsp;所得财物施

&nbsp;&nbsp;&nbsp;&nbsp;难施而行施&nbsp;&nbsp;&nbsp;&nbsp;是应贤圣施

&nbsp;&nbsp;&nbsp;&nbsp;所往常获福&nbsp;&nbsp;&nbsp;&nbsp;寿终上生天

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一二八九）

<a name="1289"></a>

如是我闻。

一时。佛住王舍城金婆罗山金婆罗鬼神住处石室中。

尔时。世尊金枪刺足。未经几时。起身苦痛。能得舍心。正智正念。堪忍自安。无退减想。

彼有山神天子八人。作是念。今日世尊住王舍城金婆罗山金婆罗鬼神住处石室中。金枪刺足。起身苦痛而能舍心。正念正智。堪忍自安。无所退减。我等当往面前赞叹。作是念已。往诣佛所。稽首礼足。退住一面。

第一天神说偈叹言。

&nbsp;&nbsp;&nbsp;&nbsp;沙门瞿昙&nbsp;&nbsp;&nbsp;&nbsp;人中师子

&nbsp;&nbsp;&nbsp;&nbsp;身遭苦痛&nbsp;&nbsp;&nbsp;&nbsp;堪忍自安

&nbsp;&nbsp;&nbsp;&nbsp;正智正念&nbsp;&nbsp;&nbsp;&nbsp;无所退减

第二天子复赞叹言。

&nbsp;&nbsp;&nbsp;&nbsp;大士之大龙&nbsp;&nbsp;&nbsp;&nbsp;大士之牛王

&nbsp;&nbsp;&nbsp;&nbsp;大士夫勇力&nbsp;&nbsp;&nbsp;&nbsp;大士夫良马

&nbsp;&nbsp;&nbsp;&nbsp;大士夫上首&nbsp;&nbsp;&nbsp;&nbsp;大士夫之胜

第三天子复赞叹言。

&nbsp;&nbsp;&nbsp;&nbsp;此沙门瞿昙&nbsp;&nbsp;&nbsp;&nbsp;士夫分陀利

&nbsp;&nbsp;&nbsp;&nbsp;身生诸苦痛&nbsp;&nbsp;&nbsp;&nbsp;而能行舍心

&nbsp;&nbsp;&nbsp;&nbsp;正智正念住&nbsp;&nbsp;&nbsp;&nbsp;堪忍以自安

&nbsp;&nbsp;&nbsp;&nbsp;而无所退减

第四天子复赞叹言。若有于沙门瞿昙。士夫分陀利所说违反嫌责。当知斯等长夜当得不饶益苦。唯除不知真实者。

第五天子复说偈言。

&nbsp;&nbsp;&nbsp;&nbsp;观彼三昧定&nbsp;&nbsp;&nbsp;&nbsp;善住于正受

&nbsp;&nbsp;&nbsp;&nbsp;解脱离诸尘&nbsp;&nbsp;&nbsp;&nbsp;不踊亦不没

&nbsp;&nbsp;&nbsp;&nbsp;其心安隐住&nbsp;&nbsp;&nbsp;&nbsp;而得心解脱

第六天子复说偈言。

&nbsp;&nbsp;&nbsp;&nbsp;经历五百岁&nbsp;&nbsp;&nbsp;&nbsp;诵婆罗门典

&nbsp;&nbsp;&nbsp;&nbsp;精勤修苦行&nbsp;&nbsp;&nbsp;&nbsp;不解脱离尘

&nbsp;&nbsp;&nbsp;&nbsp;是则卑下类&nbsp;&nbsp;&nbsp;&nbsp;不得度彼岸

第七天子复说偈言。

&nbsp;&nbsp;&nbsp;&nbsp;为欲之所迫&nbsp;&nbsp;&nbsp;&nbsp;持戒之所缚

&nbsp;&nbsp;&nbsp;&nbsp;勇捍行苦行&nbsp;&nbsp;&nbsp;&nbsp;经历于百年

&nbsp;&nbsp;&nbsp;&nbsp;其心不解脱&nbsp;&nbsp;&nbsp;&nbsp;不离于尘垢

&nbsp;&nbsp;&nbsp;&nbsp;是则卑下类&nbsp;&nbsp;&nbsp;&nbsp;不度于彼岸

第八天子复说偈言。

&nbsp;&nbsp;&nbsp;&nbsp;心居憍慢欲&nbsp;&nbsp;&nbsp;&nbsp;不能自调伏

&nbsp;&nbsp;&nbsp;&nbsp;不得三昧定&nbsp;&nbsp;&nbsp;&nbsp;牟尼之正受

&nbsp;&nbsp;&nbsp;&nbsp;独一居山林&nbsp;&nbsp;&nbsp;&nbsp;其心常放逸

&nbsp;&nbsp;&nbsp;&nbsp;于彼死魔军&nbsp;&nbsp;&nbsp;&nbsp;不得度彼岸

时。彼山神天子八人各各赞叹已。稽首佛足。即没不现。

### （一二九○）

<a name="1290"></a>

如是我闻。

一时。佛住舍卫国祇树给孤独园。

时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园。

时。彼天子而说偈言。

&nbsp;&nbsp;&nbsp;&nbsp;广无过于地&nbsp;&nbsp;&nbsp;&nbsp;深无逾于海

&nbsp;&nbsp;&nbsp;&nbsp;高无过须弥&nbsp;&nbsp;&nbsp;&nbsp;大士无毗纽

尔时。世尊说偈答言。

&nbsp;&nbsp;&nbsp;&nbsp;广无过于爱&nbsp;&nbsp;&nbsp;&nbsp;深无逾于腹

&nbsp;&nbsp;&nbsp;&nbsp;高莫过憍慢&nbsp;&nbsp;&nbsp;&nbsp;大士无胜佛

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

于是。天子闻佛所说。欢喜随喜。稽首佛足。即没不现。

### （一二九一）

<a name="1291"></a>

如是我闻。

一时。佛住舍卫国祇树给孤独园。

时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;何物火不烧&nbsp;&nbsp;&nbsp;&nbsp;何风不能吹

&nbsp;&nbsp;&nbsp;&nbsp;水灾坏大地&nbsp;&nbsp;&nbsp;&nbsp;何物不流散

&nbsp;&nbsp;&nbsp;&nbsp;恶王及盗贼&nbsp;&nbsp;&nbsp;&nbsp;强劫人财物

&nbsp;&nbsp;&nbsp;&nbsp;何男子女人&nbsp;&nbsp;&nbsp;&nbsp;不为其所夺

&nbsp;&nbsp;&nbsp;&nbsp;云何珍宝藏&nbsp;&nbsp;&nbsp;&nbsp;终竟不亡失

尔时。世尊说偈答言。

&nbsp;&nbsp;&nbsp;&nbsp;福火所不烧&nbsp;&nbsp;&nbsp;&nbsp;福风不能吹

&nbsp;&nbsp;&nbsp;&nbsp;水灾坏大地&nbsp;&nbsp;&nbsp;&nbsp;福水不流散

&nbsp;&nbsp;&nbsp;&nbsp;恶王及盗贼&nbsp;&nbsp;&nbsp;&nbsp;强夺人财宝

&nbsp;&nbsp;&nbsp;&nbsp;若男子女人&nbsp;&nbsp;&nbsp;&nbsp;福不被劫夺

&nbsp;&nbsp;&nbsp;&nbsp;乐报之宝藏&nbsp;&nbsp;&nbsp;&nbsp;终竟不亡失

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

于是。天子闻佛所说。欢喜随喜。即没不现。

### （一二九二）

<a name="1292"></a>

如是我闻。

一时。佛住舍卫国祇树给孤独园。

时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;谁当持资粮&nbsp;&nbsp;&nbsp;&nbsp;何物贼不劫

&nbsp;&nbsp;&nbsp;&nbsp;何人劫而遮&nbsp;&nbsp;&nbsp;&nbsp;何人劫不遮

&nbsp;&nbsp;&nbsp;&nbsp;何人常来诣&nbsp;&nbsp;&nbsp;&nbsp;智慧者喜乐

尔时。世尊说偈答言。

&nbsp;&nbsp;&nbsp;&nbsp;信者持资粮&nbsp;&nbsp;&nbsp;&nbsp;福德劫不夺

&nbsp;&nbsp;&nbsp;&nbsp;贼劫夺则遮&nbsp;&nbsp;&nbsp;&nbsp;沙门夺欢喜

&nbsp;&nbsp;&nbsp;&nbsp;沙门常来诣&nbsp;&nbsp;&nbsp;&nbsp;智慧者欣乐

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

于是。天子闻佛所说。欢喜随喜。稽首佛足。即没不现。

### （一二九三）

<a name="1293"></a>

如是我闻。

一时。佛住舍卫国祇树给孤独园。

时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;一切相映障&nbsp;&nbsp;&nbsp;&nbsp;知一切世间

&nbsp;&nbsp;&nbsp;&nbsp;乐安慰一切&nbsp;&nbsp;&nbsp;&nbsp;唯愿世尊说

&nbsp;&nbsp;&nbsp;&nbsp;云何是世间&nbsp;&nbsp;&nbsp;&nbsp;最为难得者

是时。世尊说偈答言。

&nbsp;&nbsp;&nbsp;&nbsp;为主而行忍&nbsp;&nbsp;&nbsp;&nbsp;无财而欲施

&nbsp;&nbsp;&nbsp;&nbsp;遭难而行法&nbsp;&nbsp;&nbsp;&nbsp;富贵修远离

&nbsp;&nbsp;&nbsp;&nbsp;如是四法者&nbsp;&nbsp;&nbsp;&nbsp;是则为最难

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

于是。天子闻佛所说。欢喜随喜。稽首佛足。即没不现。
