## 杂阿含经卷第四十五

宋天竺三藏求那跋陀罗译

### （一一九八）

<a name="1198"></a>

如是我闻。

一时。佛住舍卫国祇树给孤独园。

时。有阿腊毗比丘尼。住舍卫国王园精舍比丘尼众中。时。阿腊毗比丘尼晨朝著衣持钵。入舍卫城乞食。食已。还精舍。举衣钵。洗足。持尼师坛。著右肩上。入安陀林坐禅。

时。魔波旬作是念。今沙门瞿昙住舍卫国祇树给孤独园。有弟子阿腊毗比丘尼。住舍卫国王园精舍比丘尼众中。晨朝著衣持钵。入舍卫城乞食。食已。还精舍。举衣钵。洗足已。持尼师坛。著右肩上。入安陀林坐禅。我今当往。为作留难。即化作年少。容貌端正。往诣彼比丘尼所。语比丘尼言。阿姨。欲何处去。

比丘尼答言。贤者。到远离处去。

时。魔波旬即说偈言。

&nbsp;&nbsp;&nbsp;&nbsp;世间无有出&nbsp;&nbsp;&nbsp;&nbsp;用求远离为

&nbsp;&nbsp;&nbsp;&nbsp;还服食五欲&nbsp;&nbsp;&nbsp;&nbsp;勿令后变悔

时。阿腊毗比丘尼作是念。是谁。欲恐怖我。为是人耶。为非人耶。奸狡人耶。

心即念言。此必恶魔欲乱我耳。觉知已。而说偈言。

&nbsp;&nbsp;&nbsp;&nbsp;世间有出要&nbsp;&nbsp;&nbsp;&nbsp;我自知所得

&nbsp;&nbsp;&nbsp;&nbsp;鄙下之恶魔&nbsp;&nbsp;&nbsp;&nbsp;汝不知其道

&nbsp;&nbsp;&nbsp;&nbsp;譬如利刀害&nbsp;&nbsp;&nbsp;&nbsp;五欲亦如是

&nbsp;&nbsp;&nbsp;&nbsp;譬如斩肉形&nbsp;&nbsp;&nbsp;&nbsp;苦受阴亦然

&nbsp;&nbsp;&nbsp;&nbsp;如汝向所说&nbsp;&nbsp;&nbsp;&nbsp;服乐五欲者

&nbsp;&nbsp;&nbsp;&nbsp;是则不可乐&nbsp;&nbsp;&nbsp;&nbsp;大恐怖之处

&nbsp;&nbsp;&nbsp;&nbsp;离一切喜乐&nbsp;&nbsp;&nbsp;&nbsp;舍诸大闇冥

&nbsp;&nbsp;&nbsp;&nbsp;以灭尽作证&nbsp;&nbsp;&nbsp;&nbsp;安住离诸漏

&nbsp;&nbsp;&nbsp;&nbsp;觉知汝恶魔&nbsp;&nbsp;&nbsp;&nbsp;寻即自灭去

时。魔波旬作是念。彼阿腊毗比丘尼已知我心。愁忧不乐。即没不现。

### （一一九九）

<a name="1199"></a>

如是我闻。

一时。佛住舍卫国祇树给孤独园。

时。有苏摩比丘尼。住舍卫国王园精舍比丘尼众中。晨朝著衣持钵。入舍卫城乞食。食已。还精舍。举衣钵。洗足毕。持尼师坛。著右肩上。至安陀林坐禅。

时。魔波旬作是念。今沙门瞿昙住舍卫国祇树给孤独园。有苏摩比丘尼。住舍卫国王园精舍比丘尼众中。晨朝著衣持钵。入舍卫城乞食。食已。还精舍。举衣钵。洗足毕。持尼师檀。著右肩上。入安陀林坐禅。我今当往。为作留难。即化作年少。容貌端正。往至苏摩比丘尼所。问言。阿姨。欲至何所。

答言。贤者。欲至远离处去。

时。魔波旬即说偈言。

&nbsp;&nbsp;&nbsp;&nbsp;仙人所住处&nbsp;&nbsp;&nbsp;&nbsp;是处甚难得

&nbsp;&nbsp;&nbsp;&nbsp;非彼二指智&nbsp;&nbsp;&nbsp;&nbsp;能得到彼处

时。苏摩比丘尼作是念。此是何等。欲恐怖我。为人。为非人。为奸狡人。作此思惟已。决定智生。知是恶魔来欲娆乱。即说偈言。

&nbsp;&nbsp;&nbsp;&nbsp;心入于正受&nbsp;&nbsp;&nbsp;&nbsp;女形复何为

&nbsp;&nbsp;&nbsp;&nbsp;智或若生已&nbsp;&nbsp;&nbsp;&nbsp;逮得无上法

&nbsp;&nbsp;&nbsp;&nbsp;若于男女想&nbsp;&nbsp;&nbsp;&nbsp;心不得俱离

&nbsp;&nbsp;&nbsp;&nbsp;彼即随魔说&nbsp;&nbsp;&nbsp;&nbsp;汝应往语彼

&nbsp;&nbsp;&nbsp;&nbsp;离于一切苦&nbsp;&nbsp;&nbsp;&nbsp;舍一切闇冥

&nbsp;&nbsp;&nbsp;&nbsp;逮得灭尽证&nbsp;&nbsp;&nbsp;&nbsp;安住诸漏尽

&nbsp;&nbsp;&nbsp;&nbsp;觉知汝恶魔&nbsp;&nbsp;&nbsp;&nbsp;即自磨灭去

时。魔波旬作是念。苏摩比丘尼已知我心。内怀忧悔。即没不现。

### （一二○○）

<a name="1200"></a>

如是我闻。

一时。佛住舍卫国祇树给孤独园。

时。有吉离舍瞿昙弥比丘尼。住舍卫国王园精舍比丘尼众中。晨朝著衣持钵。至舍卫城乞食。食已。还精舍。举衣钵。洗足毕。持尼师坛。著肩上。入安陀林。于一树下结跏趺坐。入昼正受。

时。魔波旬作是念。今沙门瞿昙住舍卫国祇树给孤独园。时。吉离舍瞿昙弥比丘尼住舍卫国王园精舍比丘尼众中。晨朝著衣持钵。入舍卫城乞食。食已。还精舍。举衣钵。洗足毕。持尼师坛。著肩上。入安陀林。于一树下结跏趺坐。入昼正受。我今当往。为作留难。即化作年少。容貌端正。往至吉离舍瞿昙弥比丘尼所。而说偈言。


&nbsp;&nbsp;&nbsp;&nbsp;汝何丧其子&nbsp;&nbsp;&nbsp;&nbsp;涕泣忧愁貌

&nbsp;&nbsp;&nbsp;&nbsp;独坐于树下&nbsp;&nbsp;&nbsp;&nbsp;何求于男子

时。吉离舍瞿昙弥比丘尼作是念。为谁恐怖我。为人。为非人。为奸狡者。如是思惟。生决定智。恶魔波旬来娆我耳。即说偈言。

&nbsp;&nbsp;&nbsp;&nbsp;无边际诸子&nbsp;&nbsp;&nbsp;&nbsp;一切皆亡失

&nbsp;&nbsp;&nbsp;&nbsp;此则男子边&nbsp;&nbsp;&nbsp;&nbsp;已度男子表

&nbsp;&nbsp;&nbsp;&nbsp;不恼不忧愁&nbsp;&nbsp;&nbsp;&nbsp;佛教作已作

&nbsp;&nbsp;&nbsp;&nbsp;一切离爱苦&nbsp;&nbsp;&nbsp;&nbsp;舍一切闇冥

&nbsp;&nbsp;&nbsp;&nbsp;已灭尽作证&nbsp;&nbsp;&nbsp;&nbsp;安隐尽诸漏

&nbsp;&nbsp;&nbsp;&nbsp;已知汝弊魔&nbsp;&nbsp;&nbsp;&nbsp;于此自灭去
时。魔波旬作是念。吉离舍瞿昙弥比丘尼已知我心。愁忧苦恼。即没不现。

### （一二○一）

<a name="1201"></a>

如是我闻。

一时。佛住舍卫国祇树给孤独园。

时。有优钵罗色比丘尼。住舍卫国王园比丘尼众中。晨朝著衣持钵。入舍卫城乞食。食已。还精舍。举衣钵。洗足毕。持尼师坛。著肩上。入安陀林。坐一树下。入昼正受。

时。魔波旬作是念。今沙门瞿昙住舍卫国祇树给孤独园。优钵罗色比丘尼住舍卫国王园比丘尼众中。晨朝著衣持钵。入舍卫城乞食。食已。还精舍。举衣钵。洗足毕。持尼师坛。著肩上。入安陀林。坐一树下。入昼正受。我今当往。为作留难。即化作年少。容貌端正。至优钵罗色比丘尼所。而说偈言。

&nbsp;&nbsp;&nbsp;&nbsp;妙华坚固树&nbsp;&nbsp;&nbsp;&nbsp;依止其树下

&nbsp;&nbsp;&nbsp;&nbsp;独一无等侣&nbsp;&nbsp;&nbsp;&nbsp;不畏恶人耶

时。优钵罗色比丘尼作是念。为何等人。欲恐怖我。为是人。为非人。为奸狡人。如是思惟。即得觉知。必是恶魔波旬欲乱我耳。即说偈言。

&nbsp;&nbsp;&nbsp;&nbsp;设使有百千&nbsp;&nbsp;&nbsp;&nbsp;皆是奸狡人

&nbsp;&nbsp;&nbsp;&nbsp;如汝等恶魔&nbsp;&nbsp;&nbsp;&nbsp;来至我所者

&nbsp;&nbsp;&nbsp;&nbsp;不能动毛发&nbsp;&nbsp;&nbsp;&nbsp;不畏汝恶魔

魔复说偈言。

&nbsp;&nbsp;&nbsp;&nbsp;我今入汝腹&nbsp;&nbsp;&nbsp;&nbsp;住于内藏中

&nbsp;&nbsp;&nbsp;&nbsp;或住两眉间&nbsp;&nbsp;&nbsp;&nbsp;汝不能见我

时。优钵罗色比丘尼复说偈言。

&nbsp;&nbsp;&nbsp;&nbsp;我心有大力&nbsp;&nbsp;&nbsp;&nbsp;善修习神通

&nbsp;&nbsp;&nbsp;&nbsp;大缚已解脱&nbsp;&nbsp;&nbsp;&nbsp;不畏汝恶魔

&nbsp;&nbsp;&nbsp;&nbsp;我已吐三垢&nbsp;&nbsp;&nbsp;&nbsp;恐怖之根本

&nbsp;&nbsp;&nbsp;&nbsp;住于不恐地&nbsp;&nbsp;&nbsp;&nbsp;不畏于魔军

&nbsp;&nbsp;&nbsp;&nbsp;于一切爱喜&nbsp;&nbsp;&nbsp;&nbsp;离一切闇冥

&nbsp;&nbsp;&nbsp;&nbsp;已证于寂灭&nbsp;&nbsp;&nbsp;&nbsp;安住诸漏尽

&nbsp;&nbsp;&nbsp;&nbsp;觉知汝恶魔&nbsp;&nbsp;&nbsp;&nbsp;自当消灭去

时。魔波旬作是念。优钵罗色比丘尼已知我心。内怀忧愁。即没不现。

### （一二○二）

<a name="1202"></a>

如是我闻。

一时。佛住舍卫国祇树给孤独园。

时。尸罗比丘尼住舍卫国王园比丘尼众中。晨朝著衣持钵。入舍卫城乞食。食已。还精舍。举衣钵。洗足毕。持尼师坛。著肩上。入安陀林。坐一树下。入昼正受。

时。魔波旬作是念。今沙门瞿昙住舍卫国祇树给孤独园。尸罗比丘尼住舍卫国王园精舍比丘尼众中。晨朝著衣持钵。入舍卫城乞食。食已。还精舍。举衣钵。洗足毕。持尼师坛。著肩上。入安陀林。坐一树下。入昼正受。我今当往。为作留难。即化作年少。容貌端正。往到尸罗比丘尼前而说偈言。

&nbsp;&nbsp;&nbsp;&nbsp;众生云何生&nbsp;&nbsp;&nbsp;&nbsp;谁为其作者

&nbsp;&nbsp;&nbsp;&nbsp;众生何处起&nbsp;&nbsp;&nbsp;&nbsp;去复至何所

尸罗比丘尼作是念。此是何人。欲恐怖我。为人。为非人。为奸狡人。作是思惟已。即生知觉。此是恶魔欲作留难。即说偈言。

&nbsp;&nbsp;&nbsp;&nbsp;汝谓有众生&nbsp;&nbsp;&nbsp;&nbsp;此则恶魔见

&nbsp;&nbsp;&nbsp;&nbsp;唯有空阴聚&nbsp;&nbsp;&nbsp;&nbsp;无是众生者

&nbsp;&nbsp;&nbsp;&nbsp;如和合众材&nbsp;&nbsp;&nbsp;&nbsp;世名之为车

&nbsp;&nbsp;&nbsp;&nbsp;诸阴因缘合&nbsp;&nbsp;&nbsp;&nbsp;假名为众生

&nbsp;&nbsp;&nbsp;&nbsp;其生则苦生&nbsp;&nbsp;&nbsp;&nbsp;住亦即苦住

&nbsp;&nbsp;&nbsp;&nbsp;无余法生苦&nbsp;&nbsp;&nbsp;&nbsp;苦生苦自灭

&nbsp;&nbsp;&nbsp;&nbsp;舍一切爱苦&nbsp;&nbsp;&nbsp;&nbsp;离一切闇冥

&nbsp;&nbsp;&nbsp;&nbsp;已证于寂灭&nbsp;&nbsp;&nbsp;&nbsp;安住诸漏尽

&nbsp;&nbsp;&nbsp;&nbsp;已知汝恶魔&nbsp;&nbsp;&nbsp;&nbsp;则自消灭去

时。魔波旬作是念。尸罗比丘尼已知我心。内怀忧戚。即没不现。

### （一二○三）

<a name="1203"></a>

如是我闻。

一时。佛住舍卫国祇树给孤独园。

时。毗罗比丘尼住舍卫国王园比丘尼众中。晨朝著衣持钵。入舍卫城乞食。食已。还精舍。举衣钵。洗足毕。持尼师坛。著肩上。入安陀林。坐一树下。入昼正受。

时。魔波旬作是念。今沙门瞿昙住舍卫国祇树给孤独园。毗罗比丘尼住舍卫国王园比丘尼众中。晨朝著衣持钵。入舍卫城乞食。食已。还精舍。举衣钵。洗足毕。持尼师坛。著肩上。入安陀林。坐一树下。入昼正受。我当往彼。为作留难。即化作年少。容貌端正。至毗罗比丘尼所而说偈言。

&nbsp;&nbsp;&nbsp;&nbsp;云何作此形&nbsp;&nbsp;&nbsp;&nbsp;谁为其作者

&nbsp;&nbsp;&nbsp;&nbsp;此形何处起&nbsp;&nbsp;&nbsp;&nbsp;形去至何所

毗罗比丘尼作是念。是何人来恐怖我。为人。为非人。为奸狡人。如是思惟。即得知觉。恶魔波旬欲作娆乱。即说偈言。

&nbsp;&nbsp;&nbsp;&nbsp;此形不自造&nbsp;&nbsp;&nbsp;&nbsp;亦非他所作

&nbsp;&nbsp;&nbsp;&nbsp;因缘会而生&nbsp;&nbsp;&nbsp;&nbsp;缘散即磨灭

&nbsp;&nbsp;&nbsp;&nbsp;如世诸种子&nbsp;&nbsp;&nbsp;&nbsp;因大地而生

&nbsp;&nbsp;&nbsp;&nbsp;因地水火风&nbsp;&nbsp;&nbsp;&nbsp;阴界入亦然

&nbsp;&nbsp;&nbsp;&nbsp;因缘和合生&nbsp;&nbsp;&nbsp;&nbsp;缘离则磨灭

&nbsp;&nbsp;&nbsp;&nbsp;舍一切爱苦&nbsp;&nbsp;&nbsp;&nbsp;离一切闇冥

&nbsp;&nbsp;&nbsp;&nbsp;已证于寂灭&nbsp;&nbsp;&nbsp;&nbsp;安住诸漏尽

&nbsp;&nbsp;&nbsp;&nbsp;恶魔以知汝&nbsp;&nbsp;&nbsp;&nbsp;即自磨灭去

时。魔波旬作是念。毗罗比丘尼已知我心。生大忧戚。即没不现。

### （一二○四）

<a name="1204"></a>

如是我闻。

一时。佛住舍卫国祇树给孤独园。

时。有毗阇耶比丘尼。住舍卫国王园比丘尼众中。晨朝著衣持钵。入舍卫城乞食。食已。还精舍。举衣钵。洗足毕。持尼师坛。著肩上。入安陀林。坐一树下。入昼正受。

时。魔波旬作是念。此沙门瞿昙住舍卫国祇树给孤独园。弟子毗阇耶比丘尼住舍卫国王园比丘尼众中。晨朝著衣持钵。入舍卫城乞食。食已。还精舍。举衣钵。洗足毕。持尼师坛。著肩上。入安陀林。坐一树下。入昼正受。我今当往。为作留难。即化作年少。容貌端正。往至其前而说偈言。

&nbsp;&nbsp;&nbsp;&nbsp;汝今年幼少&nbsp;&nbsp;&nbsp;&nbsp;我亦是年少

&nbsp;&nbsp;&nbsp;&nbsp;当共于此处&nbsp;&nbsp;&nbsp;&nbsp;作五种音乐

&nbsp;&nbsp;&nbsp;&nbsp;而共相娱乐&nbsp;&nbsp;&nbsp;&nbsp;用是禅思为

时。毗阇耶比丘尼作是念。此何等人。欲恐怖我。为是人耶。为非人耶。为奸狡人耶。如是思惟已。即得知觉。是魔波旬欲作娆乱。即说偈言。

&nbsp;&nbsp;&nbsp;&nbsp;歌舞作众伎&nbsp;&nbsp;&nbsp;&nbsp;种种相娱乐

&nbsp;&nbsp;&nbsp;&nbsp;今悉已惠汝&nbsp;&nbsp;&nbsp;&nbsp;非我之所须

&nbsp;&nbsp;&nbsp;&nbsp;若寂灭正受&nbsp;&nbsp;&nbsp;&nbsp;及天人五欲

&nbsp;&nbsp;&nbsp;&nbsp;一切持相与&nbsp;&nbsp;&nbsp;&nbsp;亦非我所须

&nbsp;&nbsp;&nbsp;&nbsp;舍一切喜欢&nbsp;&nbsp;&nbsp;&nbsp;离一切闇冥

&nbsp;&nbsp;&nbsp;&nbsp;寂灭以作证&nbsp;&nbsp;&nbsp;&nbsp;安住诸漏尽

&nbsp;&nbsp;&nbsp;&nbsp;已知汝恶魔&nbsp;&nbsp;&nbsp;&nbsp;当自消灭去

时。魔波旬作是念。是毗阇耶比丘尼已知我心。内怀忧戚。即没不现。

### （一二○五）

<a name="1205"></a>

如是我闻。

一时。佛住舍卫国祇树给孤独园。

时。遮罗比丘尼住舍卫国王园比丘尼众中。晨朝著衣持钵。入舍卫城乞食。食已。还精舍。举衣钵。洗足毕。持尼师坛。著肩上。至安陀林。坐一树下。入昼正受。

时。魔波旬作是念。今沙门瞿昙在舍卫国祇树给孤独园。遮罗比丘尼亦住舍卫国王园比丘尼众中。晨朝著衣持钵。入舍卫城乞食。食已。还精舍。洗足毕。举衣钵。持尼师坛。著肩上。入安陀林。坐一树下。入昼正受。我今当往。为作留难。化作年少。容貌端正。至遮罗比丘尼前而说偈言。


&nbsp;&nbsp;&nbsp;&nbsp;觉受生为乐&nbsp;&nbsp;&nbsp;&nbsp;生服受五欲

&nbsp;&nbsp;&nbsp;&nbsp;为谁教受汝&nbsp;&nbsp;&nbsp;&nbsp;令厌离于生

时。遮罗比丘尼作是念。此是何人。欲作恐怖。为人。为非人。为奸狡人。而来至此。欲作娆乱。即说偈言。

&nbsp;&nbsp;&nbsp;&nbsp;生者必有死&nbsp;&nbsp;&nbsp;&nbsp;生则受诸苦

&nbsp;&nbsp;&nbsp;&nbsp;鞭打诸恼苦&nbsp;&nbsp;&nbsp;&nbsp;一切缘生有

&nbsp;&nbsp;&nbsp;&nbsp;当断一切苦&nbsp;&nbsp;&nbsp;&nbsp;超越一切生

&nbsp;&nbsp;&nbsp;&nbsp;慧眼观圣谛&nbsp;&nbsp;&nbsp;&nbsp;牟尼所说法

&nbsp;&nbsp;&nbsp;&nbsp;苦苦及苦集&nbsp;&nbsp;&nbsp;&nbsp;灭尽离诸苦

&nbsp;&nbsp;&nbsp;&nbsp;修习八正道&nbsp;&nbsp;&nbsp;&nbsp;安隐趣涅槃

&nbsp;&nbsp;&nbsp;&nbsp;大师平等法&nbsp;&nbsp;&nbsp;&nbsp;我欣乐彼法

&nbsp;&nbsp;&nbsp;&nbsp;我知彼法故&nbsp;&nbsp;&nbsp;&nbsp;不复乐受生

&nbsp;&nbsp;&nbsp;&nbsp;一切离爱喜&nbsp;&nbsp;&nbsp;&nbsp;舍一切闇冥

&nbsp;&nbsp;&nbsp;&nbsp;寂灭以作证&nbsp;&nbsp;&nbsp;&nbsp;安住诸漏尽

&nbsp;&nbsp;&nbsp;&nbsp;觉知汝恶魔&nbsp;&nbsp;&nbsp;&nbsp;自当消灭去

时。魔波旬作是念。遮罗比丘尼已知我心。内怀忧戚。即没不现。

### （一二○六）

<a name="1206"></a>

如是我闻。

一时。佛住舍卫国祇树给孤独园。

时。优波遮罗比丘尼亦住舍卫国王园比丘尼众中。晨朝著衣持钵。入舍卫城乞食。食已。还精舍。举衣钵。洗足毕。持尼师坛。著肩上。入安陀林。坐一树下。入昼正受。

时。魔波旬作是念。今沙门瞿昙住舍卫国祇树给孤独园。优波遮罗比丘尼亦住舍卫国王园比丘尼众中。晨朝著衣持钵。入舍卫城乞食。食已。还精舍。举衣钵。洗足毕。持尼师坛。著肩上。入安陀林。坐一树下。入昼正受。我今当往。为作留难。即化作年少。容貌端正。至优波遮罗比丘尼所而说偈言。

&nbsp;&nbsp;&nbsp;&nbsp;三十三天上&nbsp;&nbsp;&nbsp;&nbsp;炎魔兜率陀

&nbsp;&nbsp;&nbsp;&nbsp;化乐他自在&nbsp;&nbsp;&nbsp;&nbsp;发愿得往生

优波遮罗比丘尼作是念。此何等人。欲恐怖我。为人。为非人。为是奸狡人。自思觉悟。必是恶魔欲作娆乱。而说偈言。

&nbsp;&nbsp;&nbsp;&nbsp;三十三天上&nbsp;&nbsp;&nbsp;&nbsp;炎魔兜率陀

&nbsp;&nbsp;&nbsp;&nbsp;化乐他自在&nbsp;&nbsp;&nbsp;&nbsp;斯等诸天上

&nbsp;&nbsp;&nbsp;&nbsp;不离有为行&nbsp;&nbsp;&nbsp;&nbsp;故随魔自在

&nbsp;&nbsp;&nbsp;&nbsp;一切诸世间&nbsp;&nbsp;&nbsp;&nbsp;悉是众行聚

&nbsp;&nbsp;&nbsp;&nbsp;一切诸世间&nbsp;&nbsp;&nbsp;&nbsp;悉皆动摇法

&nbsp;&nbsp;&nbsp;&nbsp;一切诸世间&nbsp;&nbsp;&nbsp;&nbsp;苦火常炽然

&nbsp;&nbsp;&nbsp;&nbsp;一切诸世间&nbsp;&nbsp;&nbsp;&nbsp;悉皆烟尘起

&nbsp;&nbsp;&nbsp;&nbsp;不动亦不摇&nbsp;&nbsp;&nbsp;&nbsp;不习近凡夫

&nbsp;&nbsp;&nbsp;&nbsp;不随于魔趣&nbsp;&nbsp;&nbsp;&nbsp;于是处娱乐

&nbsp;&nbsp;&nbsp;&nbsp;离一切爱苦&nbsp;&nbsp;&nbsp;&nbsp;舍一切闇冥

&nbsp;&nbsp;&nbsp;&nbsp;寂灭以作证&nbsp;&nbsp;&nbsp;&nbsp;安住诸漏尽

&nbsp;&nbsp;&nbsp;&nbsp;已觉汝恶魔&nbsp;&nbsp;&nbsp;&nbsp;则自磨灭去

时。魔波旬作是念。优波遮罗比丘尼已知我心。内怀忧戚。即没不现。

### （一二○七）

<a name="1207"></a>

如是我闻。

一时。佛住舍卫国祇树给孤独园。

时。尸利沙遮罗比丘尼亦住舍卫国王园比丘尼众中。晨朝著衣持钵。入舍卫城乞食。食已。还精舍。举衣钵。洗足毕。持尼师坛。著肩上。入安陀林。坐一树下。入昼正受。

时。魔波旬作是念。今沙门瞿昙住舍卫国祇树给孤独园。时。尸利沙遮罗比丘尼亦住舍卫国王园比丘尼众中。晨朝著衣持钵。入舍卫城乞食。食已。还精舍。举衣钵。洗足毕。持尼师坛。著肩上。入安陀林。坐一树下。入昼正受。我当往彼。为作留难。化作年少。容貌端正。往到尸利沙遮罗比丘尼所而作是言。阿姨。汝乐何等诸道。

比丘尼答言。我都无所乐。

时。魔波旬即说偈言。

&nbsp;&nbsp;&nbsp;&nbsp;汝何所咨受&nbsp;&nbsp;&nbsp;&nbsp;剃头作沙门

&nbsp;&nbsp;&nbsp;&nbsp;身著袈裟衣&nbsp;&nbsp;&nbsp;&nbsp;而作出家相

&nbsp;&nbsp;&nbsp;&nbsp;不乐于诸道&nbsp;&nbsp;&nbsp;&nbsp;而守愚痴住

时。尸利沙遮罗比丘尼作是念。此何等人。欲恐怖我。为人。为非人。为奸狡人。如是思惟已。即自知觉。恶魔波旬欲作娆乱。即说偈言。

&nbsp;&nbsp;&nbsp;&nbsp;此法外诸道&nbsp;&nbsp;&nbsp;&nbsp;诸见所缠缚

&nbsp;&nbsp;&nbsp;&nbsp;缚于诸见已&nbsp;&nbsp;&nbsp;&nbsp;常随魔自在

&nbsp;&nbsp;&nbsp;&nbsp;若生释种家&nbsp;&nbsp;&nbsp;&nbsp;禀无比大师

&nbsp;&nbsp;&nbsp;&nbsp;能伏诸魔怨&nbsp;&nbsp;&nbsp;&nbsp;不为彼所伏

&nbsp;&nbsp;&nbsp;&nbsp;清净一切脱&nbsp;&nbsp;&nbsp;&nbsp;道眼普观察

&nbsp;&nbsp;&nbsp;&nbsp;一切智悉知&nbsp;&nbsp;&nbsp;&nbsp;最胜离诸漏

&nbsp;&nbsp;&nbsp;&nbsp;彼则我大师&nbsp;&nbsp;&nbsp;&nbsp;我唯乐彼法

&nbsp;&nbsp;&nbsp;&nbsp;我入彼法已&nbsp;&nbsp;&nbsp;&nbsp;得远离寂灭

&nbsp;&nbsp;&nbsp;&nbsp;离一切爱喜&nbsp;&nbsp;&nbsp;&nbsp;舍一切闇冥

&nbsp;&nbsp;&nbsp;&nbsp;寂灭以作证&nbsp;&nbsp;&nbsp;&nbsp;安住诸漏尽

&nbsp;&nbsp;&nbsp;&nbsp;已知汝恶魔&nbsp;&nbsp;&nbsp;&nbsp;如是自灭去

时。魔波旬作是念。尸利沙遮罗比丘尼已知我心。内怀忧戚。即没不现。

### （一二○八）

<a name="1208"></a>

如是我闻。

一时。佛住瞻婆国揭伽池侧。

尔时。世尊月十五日布萨时。于大众前坐。月初出时。时。有尊者婆耆舍于大众中。作是念。我今欲于佛前叹月譬偈。作是念已。即从坐起。整衣服。为佛作礼。合掌白佛言。世尊。欲有所说。善逝。欲有所说。

佛告婆耆舍。欲说者便说。

时。尊者婆耆舍即于佛前而说偈言。

&nbsp;&nbsp;&nbsp;&nbsp;如月停虚空&nbsp;&nbsp;&nbsp;&nbsp;明净无云翳

&nbsp;&nbsp;&nbsp;&nbsp;光炎明晖曜&nbsp;&nbsp;&nbsp;&nbsp;普照于十方

&nbsp;&nbsp;&nbsp;&nbsp;如来亦如是&nbsp;&nbsp;&nbsp;&nbsp;慧光照世间

&nbsp;&nbsp;&nbsp;&nbsp;功德善名称&nbsp;&nbsp;&nbsp;&nbsp;周遍满十方

尊者婆耆舍说是偈时。诸比丘闻其所说。皆大欢喜。

### （一二○九）

<a name="1209"></a>

如是我闻。

一时。佛住瞻婆国揭伽池侧。

尔时。尊者阿若憍陈如久住空闲阿练若处。来诣佛所。稽首佛足。以面掩佛足上。而说是言。久不见世尊。久不见善逝。

尔时。尊者婆耆舍在于会中。作是念。我今当于尊者阿若憍陈如面前。以上座譬而赞叹之。作此念已。即从坐起。整衣服。为佛作礼。合掌白佛。世尊。欲有所说。善逝。欲有所说。

佛告婆耆舍。欲说时便说。

时。尊者婆耆舍即说偈言。

&nbsp;&nbsp;&nbsp;&nbsp;上座之上座&nbsp;&nbsp;&nbsp;&nbsp;尊者憍陈如

&nbsp;&nbsp;&nbsp;&nbsp;已度已超越&nbsp;&nbsp;&nbsp;&nbsp;得安乐正受

&nbsp;&nbsp;&nbsp;&nbsp;于阿练若处&nbsp;&nbsp;&nbsp;&nbsp;常乐于远离

&nbsp;&nbsp;&nbsp;&nbsp;声闻之所应&nbsp;&nbsp;&nbsp;&nbsp;大师正法教

&nbsp;&nbsp;&nbsp;&nbsp;一切悉皆陈&nbsp;&nbsp;&nbsp;&nbsp;正受不放逸

&nbsp;&nbsp;&nbsp;&nbsp;大德力三明&nbsp;&nbsp;&nbsp;&nbsp;他心智明了

&nbsp;&nbsp;&nbsp;&nbsp;上座憍陈如&nbsp;&nbsp;&nbsp;&nbsp;护持佛法财

&nbsp;&nbsp;&nbsp;&nbsp;增上恭敬心&nbsp;&nbsp;&nbsp;&nbsp;头面礼佛足

尊者婆耆舍说是语时。诸比丘闻其所说。皆大欢喜。

### （一二一○）

<a name="1210"></a>

如是我闻。

一时。佛住瞻婆国揭伽池侧。

时。尊者舍利弗在供养堂。有众多比丘集会而为说法。句味满足。辩才简净。易解乐闻。不阂不断。深义显现。彼诸比丘专至乐听。尊重忆念。一心侧听。

时。尊者婆耆舍在于会中。作是念。我当于尊者舍利弗面前说偈赞叹。作是念已。即起。合掌白尊者舍利弗。我欲有所说。

舍利弗告言。随所乐说。

尊者婆耆舍即说偈言。

&nbsp;&nbsp;&nbsp;&nbsp;善能略说法&nbsp;&nbsp;&nbsp;&nbsp;令众广开解

&nbsp;&nbsp;&nbsp;&nbsp;贤优婆提舍&nbsp;&nbsp;&nbsp;&nbsp;于大众宣畅

&nbsp;&nbsp;&nbsp;&nbsp;当所说法时&nbsp;&nbsp;&nbsp;&nbsp;咽喉出美声

&nbsp;&nbsp;&nbsp;&nbsp;悦乐爱念声&nbsp;&nbsp;&nbsp;&nbsp;调和渐进声

&nbsp;&nbsp;&nbsp;&nbsp;闻声皆欣乐&nbsp;&nbsp;&nbsp;&nbsp;专念不移转

尊者婆耆舍说此语时。诸比丘闻其所说。皆大欢喜。

### （一二一一）

<a name="1211"></a>

如是我闻。

一时。佛住王舍城那伽山侧。五百比丘俱。皆是阿罗汉。诸漏已尽。所作已作。离诸重担。逮得己利。断诸有结。正智心善解脱。

尊者大目揵连观大众心。一切皆悉解脱贪欲。时。尊者婆耆舍于大众中。作是念。我今当于世尊及比丘僧面前说偈赞叹。作是念已。即从座起。整衣服。合掌白佛言。世尊。欲有所说。善逝。欲有所说。

佛告婆耆舍。随所乐说。

时。尊者婆耆舍即说偈言。

&nbsp;&nbsp;&nbsp;&nbsp;导师无上士&nbsp;&nbsp;&nbsp;&nbsp;住那伽山侧

&nbsp;&nbsp;&nbsp;&nbsp;五百比丘众&nbsp;&nbsp;&nbsp;&nbsp;亲奉于大师

&nbsp;&nbsp;&nbsp;&nbsp;尊者大目连&nbsp;&nbsp;&nbsp;&nbsp;神通谛明了

&nbsp;&nbsp;&nbsp;&nbsp;观彼大众心&nbsp;&nbsp;&nbsp;&nbsp;悉皆离贪欲

&nbsp;&nbsp;&nbsp;&nbsp;如是具足度&nbsp;&nbsp;&nbsp;&nbsp;牟尼度彼岸

&nbsp;&nbsp;&nbsp;&nbsp;持此最后身&nbsp;&nbsp;&nbsp;&nbsp;我今稽首礼

尊者婆耆舍说是语时。诸比丘闻其所说。皆大欢喜。

### （一二一二）

<a name="1212"></a>

如是我闻。

一时。佛住王舍城迦兰陀竹园夏安居。与大比丘众五百人俱。皆是阿罗汉。诸漏已尽。所作已作。离诸重担。断除有结。正智心善解脱。除一比丘。谓尊者阿难。世尊记说彼现法当得无知证。

尔时。世尊临十五日月食受时。于大众前敷座而坐。坐已。告诸比丘。我为婆罗门。得般涅槃。持后边身。为大医师。拔诸剑刺。我为婆罗门。得般涅槃。持此后边身。无上医师。能拔剑刺。汝等为子。从我口生。从法化生。得法余财。当怀受我。莫令我若身．若口．若心有可嫌责事。

尔时。尊者舍利弗在众会中。从座起。整衣服。为佛作礼。合掌白佛。世尊向者作如是言。我为婆罗门。得般涅槃。持最后身。无上大医。能拔剑刺。汝为我子。从佛口生。从法化生。得法余财。诸比丘。当怀受我。莫令我身．口．心有可嫌责。我等不见世尊身．口．心有可嫌责事。所以者何。世尊不调伏者能令调伏。不寂静者能令寂静。不稣息者能令稣息。不般涅槃者能令般涅槃。如来知道。如来说道。如来向道。然后声闻成就。随道．宗道。奉受师教。如其教授。正向欣乐真如善法。

我于世尊都不见有可嫌责身．口．心行。我今于世尊所。乞愿怀受见闻疑罪。若身．口．心有嫌责事。

佛告舍利弗。我不见汝有见闻疑身．口．心可嫌责事。所以者何。汝舍利弗持戒多闻。少欲知足。修行远离。精勤方便。正念正受。捷疾智慧．明利智慧．出要智慧．厌离智慧．大智慧．广智慧．深智慧．无比智慧。智宝成就。示教照喜。亦常赞叹示教照喜。为众说法。未曾疲倦。

譬如转轮圣王。第一长子应受灌顶而未灌顶。已住灌顶仪法。如父之法。所可转者亦当随转。汝今如是。为我长子。邻受灌顶而未灌顶。住于仪法。我所应转法轮。汝亦随转。得无所起。尽诸有漏。心善解脱。如是。舍利弗。我于汝所。都无见闻疑身．口．心可嫌责事。

舍利弗白佛言。世尊。若我无有见闻疑身．口．心可嫌责事。此诸五百诸比丘得无有见闻疑身．口．心可嫌责事耶。

佛告舍利弗。我于此五百比丘亦不见有见闻疑身．口．心可嫌责事。所以者何。此五百比丘皆是阿罗汉。诸漏已尽。所作已作。已舍重担。断诸有结。正智心善解脱。除一比丘。谓尊者阿难。我记说彼于现法中得无知证。是故。诸五百比丘我不见其有身．口．心见闻疑罪可嫌责者。

舍利弗白佛言。世尊。此五百比丘既无有见闻疑身．口．心可嫌责事。然此中几比丘得三明。几比丘俱解脱。几比丘慧解脱。

佛告舍利弗。此五百比丘中。九十比丘得三明。九十比丘得俱解脱。余者慧解脱。舍利弗。此诸比丘离诸飘转。无有皮肤。真实坚固。

时。尊者婆耆舍在众会中。作是念。我今当于世尊及大众面前叹说怀受偈。作是念已。即从座起。整衣服。为佛作礼。右膝著地。合掌白佛。世尊。欲有所说。善逝。欲有所说。

佛告婆耆舍。随所乐说。

时。婆耆舍即说偈言。

&nbsp;&nbsp;&nbsp;&nbsp;十五清净日&nbsp;&nbsp;&nbsp;&nbsp;其众五百人

&nbsp;&nbsp;&nbsp;&nbsp;断除一切结&nbsp;&nbsp;&nbsp;&nbsp;有尽大仙人

&nbsp;&nbsp;&nbsp;&nbsp;清净相习近&nbsp;&nbsp;&nbsp;&nbsp;清净广解脱

&nbsp;&nbsp;&nbsp;&nbsp;不更受诸有&nbsp;&nbsp;&nbsp;&nbsp;生死已永绝

&nbsp;&nbsp;&nbsp;&nbsp;所作者已作&nbsp;&nbsp;&nbsp;&nbsp;得一切漏尽

&nbsp;&nbsp;&nbsp;&nbsp;五盖已云除&nbsp;&nbsp;&nbsp;&nbsp;拔刺根本爱

&nbsp;&nbsp;&nbsp;&nbsp;师子无所畏&nbsp;&nbsp;&nbsp;&nbsp;离一切有余

&nbsp;&nbsp;&nbsp;&nbsp;害诸有怨结&nbsp;&nbsp;&nbsp;&nbsp;超越有余境

&nbsp;&nbsp;&nbsp;&nbsp;诸有漏怨敌&nbsp;&nbsp;&nbsp;&nbsp;皆悉已潜伏

&nbsp;&nbsp;&nbsp;&nbsp;犹如转轮王&nbsp;&nbsp;&nbsp;&nbsp;怀受诸眷属

&nbsp;&nbsp;&nbsp;&nbsp;慈心广宣化&nbsp;&nbsp;&nbsp;&nbsp;海内悉奉用

&nbsp;&nbsp;&nbsp;&nbsp;能伏魔怨敌&nbsp;&nbsp;&nbsp;&nbsp;为无上导师

&nbsp;&nbsp;&nbsp;&nbsp;信敬心奉事&nbsp;&nbsp;&nbsp;&nbsp;三明老死灭

&nbsp;&nbsp;&nbsp;&nbsp;为法之真子&nbsp;&nbsp;&nbsp;&nbsp;无有飘转患

&nbsp;&nbsp;&nbsp;&nbsp;拔诸烦恼刺&nbsp;&nbsp;&nbsp;&nbsp;敬礼日种胤

佛说是经已。诸比丘闻佛所说。欢喜奉行。

### （一二一三）

<a name="1213"></a>

如是我闻。

一时。佛住王舍城迦兰陀竹园。

尔时。尊者尼拘律相住于旷野禽兽住处。尊者婆耆舍出家未久。有如是威仪。依聚落城邑住。晨朝著衣持钵。于彼聚落城邑乞食。善护其身。守诸根门。摄心系念。食已。还住处。举衣钵。洗足毕。入室坐禅。速从禅觉。不著乞食。而彼无有随时教授．无有教诫者。心不安乐。周圆隐覆。如是深住。

时。尊者婆耆舍作是念。我不得利。难得非易得。我不随时得教授．教诫。不得欣乐周圆隐覆心住。我今当赞叹自厌之偈。即说偈言。

&nbsp;&nbsp;&nbsp;&nbsp;当舍乐不乐&nbsp;&nbsp;&nbsp;&nbsp;及一切贪觉

&nbsp;&nbsp;&nbsp;&nbsp;于邻无所作&nbsp;&nbsp;&nbsp;&nbsp;离染名比丘

&nbsp;&nbsp;&nbsp;&nbsp;于六觉心想&nbsp;&nbsp;&nbsp;&nbsp;驰骋于世间

&nbsp;&nbsp;&nbsp;&nbsp;恶不善隐覆&nbsp;&nbsp;&nbsp;&nbsp;不能去皮肤

&nbsp;&nbsp;&nbsp;&nbsp;秽污乐于心&nbsp;&nbsp;&nbsp;&nbsp;是不名比丘

&nbsp;&nbsp;&nbsp;&nbsp;有余缚所缚&nbsp;&nbsp;&nbsp;&nbsp;见闻觉识俱

&nbsp;&nbsp;&nbsp;&nbsp;于欲觉悟者&nbsp;&nbsp;&nbsp;&nbsp;彼处不复染

&nbsp;&nbsp;&nbsp;&nbsp;如是不染者&nbsp;&nbsp;&nbsp;&nbsp;是则为牟尼

&nbsp;&nbsp;&nbsp;&nbsp;大地及虚空&nbsp;&nbsp;&nbsp;&nbsp;世间诸色像

&nbsp;&nbsp;&nbsp;&nbsp;斯皆磨灭法&nbsp;&nbsp;&nbsp;&nbsp;寂然自决定

&nbsp;&nbsp;&nbsp;&nbsp;法器久修习&nbsp;&nbsp;&nbsp;&nbsp;而得三摩提

&nbsp;&nbsp;&nbsp;&nbsp;不触不谄伪&nbsp;&nbsp;&nbsp;&nbsp;其心极专至

&nbsp;&nbsp;&nbsp;&nbsp;彼圣久涅槃&nbsp;&nbsp;&nbsp;&nbsp;系念待时灭

时。尊者婆耆舍说自厌离偈。心自开觉。于不乐等开觉已。欣乐心住。

### （一二一四）

<a name="1214"></a>

如是我闻。

一时。佛住舍卫国祇树给孤独园。

尔时。尊者阿难陀晨朝著衣持钵。入舍卫城乞食。以尊者婆耆舍为伴。时。尊者婆耆舍见女人有上妙色。见已。贪欲心起。

时。尊者婆耆舍作是念。我今得不利。得苦非得乐。我今见年少女人有妙绝之色。贪欲心生。今为生厌离故。而说偈言。

&nbsp;&nbsp;&nbsp;&nbsp;贪欲所覆故&nbsp;&nbsp;&nbsp;&nbsp;炽然烧我心

&nbsp;&nbsp;&nbsp;&nbsp;今尊者阿难&nbsp;&nbsp;&nbsp;&nbsp;为我灭贪火

&nbsp;&nbsp;&nbsp;&nbsp;慈心哀愍故&nbsp;&nbsp;&nbsp;&nbsp;方便为我说

尊者阿难说偈答言。

&nbsp;&nbsp;&nbsp;&nbsp;以彼颠倒想&nbsp;&nbsp;&nbsp;&nbsp;炽然烧其心

&nbsp;&nbsp;&nbsp;&nbsp;远离于净想&nbsp;&nbsp;&nbsp;&nbsp;长养贪欲者

&nbsp;&nbsp;&nbsp;&nbsp;当修不净观&nbsp;&nbsp;&nbsp;&nbsp;常一心正受

&nbsp;&nbsp;&nbsp;&nbsp;速灭贪欲火&nbsp;&nbsp;&nbsp;&nbsp;莫令烧其心

&nbsp;&nbsp;&nbsp;&nbsp;谛观察诸行&nbsp;&nbsp;&nbsp;&nbsp;苦空非有我

&nbsp;&nbsp;&nbsp;&nbsp;系念正观身&nbsp;&nbsp;&nbsp;&nbsp;多修习厌离

&nbsp;&nbsp;&nbsp;&nbsp;修习于无相&nbsp;&nbsp;&nbsp;&nbsp;灭除憍慢使

&nbsp;&nbsp;&nbsp;&nbsp;得慢无间等&nbsp;&nbsp;&nbsp;&nbsp;究竟于苦边

尊者阿难说是语时。尊者婆耆舍闻其所说。欢喜奉行。

### （一二一五）

<a name="1215"></a>

如是我闻。

一时。佛住舍卫国祇树给孤独园。

时。有一长者请佛及僧就其舍食。入其舍已。尊者婆耆舍直日住守。请其食分。

时。有众多长者妇女从聚落出。往诣精舍。时。尊者婆耆舍见年少女人容色端正。贪欲心起。

时。尊者婆耆舍作是念。我今不利。不得利。得苦不得乐。见他女人容色端正。贪欲心生。我今当说厌离偈。念已。而说偈言。

&nbsp;&nbsp;&nbsp;&nbsp;我已得出离&nbsp;&nbsp;&nbsp;&nbsp;非家而出家

&nbsp;&nbsp;&nbsp;&nbsp;贪欲随逐我&nbsp;&nbsp;&nbsp;&nbsp;如牛念他苗

&nbsp;&nbsp;&nbsp;&nbsp;当如大将子&nbsp;&nbsp;&nbsp;&nbsp;大力执强弓

&nbsp;&nbsp;&nbsp;&nbsp;能破彼重阵&nbsp;&nbsp;&nbsp;&nbsp;一人摧伏千

&nbsp;&nbsp;&nbsp;&nbsp;今于日种胤&nbsp;&nbsp;&nbsp;&nbsp;面前闻所说

&nbsp;&nbsp;&nbsp;&nbsp;正趣涅槃道&nbsp;&nbsp;&nbsp;&nbsp;决定心乐住

&nbsp;&nbsp;&nbsp;&nbsp;如是不放逸&nbsp;&nbsp;&nbsp;&nbsp;寂灭正受住

&nbsp;&nbsp;&nbsp;&nbsp;无能于我心&nbsp;&nbsp;&nbsp;&nbsp;幻惑欺诳者

&nbsp;&nbsp;&nbsp;&nbsp;决定善观察&nbsp;&nbsp;&nbsp;&nbsp;安住于正法

&nbsp;&nbsp;&nbsp;&nbsp;正使无量数&nbsp;&nbsp;&nbsp;&nbsp;欲来欺惑我

&nbsp;&nbsp;&nbsp;&nbsp;如是等恶魔&nbsp;&nbsp;&nbsp;&nbsp;莫能见于我

时。尊者婆耆舍说是偈已。心得安住。

### （一二一六）

<a name="1216"></a>

如是我闻。

一时。佛住舍卫国祇树给孤独园。

时。尊者婆耆舍自以智慧堪能善说。于法聪明梵行所生憍慢心。即自心念。我不利。不得利。得苦不得乐。我自以智慧轻慢于彼聪明梵行者。我今当说能生厌离偈。即说偈言。

&nbsp;&nbsp;&nbsp;&nbsp;瞿昙莫生慢&nbsp;&nbsp;&nbsp;&nbsp;断慢令无余

&nbsp;&nbsp;&nbsp;&nbsp;莫起慢觉想&nbsp;&nbsp;&nbsp;&nbsp;莫退生变悔

&nbsp;&nbsp;&nbsp;&nbsp;莫隐覆于他&nbsp;&nbsp;&nbsp;&nbsp;泥犁杀慢堕

&nbsp;&nbsp;&nbsp;&nbsp;正受能除忧&nbsp;&nbsp;&nbsp;&nbsp;见道住正道

&nbsp;&nbsp;&nbsp;&nbsp;其心得喜乐&nbsp;&nbsp;&nbsp;&nbsp;见道自摄持

&nbsp;&nbsp;&nbsp;&nbsp;是故无碍辩&nbsp;&nbsp;&nbsp;&nbsp;清净离诸盖

&nbsp;&nbsp;&nbsp;&nbsp;断一切诸慢&nbsp;&nbsp;&nbsp;&nbsp;起一切明处

&nbsp;&nbsp;&nbsp;&nbsp;正念于三明&nbsp;&nbsp;&nbsp;&nbsp;神足他心智

时。尊者婆耆舍说此生厌离偈已。心得清净。

### （一二一七）

<a name="1217"></a>

如是我闻。

一时。佛住舍卫国祇树给孤独园。

时。尊者婆耆舍住舍卫国东园鹿子母讲堂。独一思惟。不放逸住。专修自业。逮得三明。身作证。

时。尊者婆耆舍作是念。我独一静处思惟。不放逸住。专修自业。起于三明。身作证。今当说偈赞叹三明。即说偈言。

&nbsp;&nbsp;&nbsp;&nbsp;本欲心狂惑&nbsp;&nbsp;&nbsp;&nbsp;聚落及家家

&nbsp;&nbsp;&nbsp;&nbsp;游行遇见佛&nbsp;&nbsp;&nbsp;&nbsp;授我殊胜法

&nbsp;&nbsp;&nbsp;&nbsp;瞿昙哀愍故&nbsp;&nbsp;&nbsp;&nbsp;为我说正法

&nbsp;&nbsp;&nbsp;&nbsp;闻法得净信&nbsp;&nbsp;&nbsp;&nbsp;舍非家出家

&nbsp;&nbsp;&nbsp;&nbsp;闻彼说法已&nbsp;&nbsp;&nbsp;&nbsp;正住于法教

&nbsp;&nbsp;&nbsp;&nbsp;勤方便系念&nbsp;&nbsp;&nbsp;&nbsp;坚固常堪能

&nbsp;&nbsp;&nbsp;&nbsp;逮得于三明&nbsp;&nbsp;&nbsp;&nbsp;于佛教已作

&nbsp;&nbsp;&nbsp;&nbsp;世尊善显示&nbsp;&nbsp;&nbsp;&nbsp;日种苗胤说

&nbsp;&nbsp;&nbsp;&nbsp;为生盲众生&nbsp;&nbsp;&nbsp;&nbsp;开其出要门

&nbsp;&nbsp;&nbsp;&nbsp;苦苦及苦因&nbsp;&nbsp;&nbsp;&nbsp;苦灭尽作证

&nbsp;&nbsp;&nbsp;&nbsp;八圣离苦道&nbsp;&nbsp;&nbsp;&nbsp;安乐趣涅槃

&nbsp;&nbsp;&nbsp;&nbsp;善义善句味&nbsp;&nbsp;&nbsp;&nbsp;梵行无过上

&nbsp;&nbsp;&nbsp;&nbsp;世尊善显示&nbsp;&nbsp;&nbsp;&nbsp;涅槃济众生

### （一二一八）

<a name="1218"></a>

如是我闻。

一时。佛住舍卫国祇树给孤独园。

尔时。世尊告诸比丘。我今当说四法句。谛听。善思。当为汝说。何等为四。

&nbsp;&nbsp;&nbsp;&nbsp;贤圣善说法&nbsp;&nbsp;&nbsp;&nbsp;是则为最上

&nbsp;&nbsp;&nbsp;&nbsp;爱说非不爱&nbsp;&nbsp;&nbsp;&nbsp;是则为第二

&nbsp;&nbsp;&nbsp;&nbsp;谛说非虚妄&nbsp;&nbsp;&nbsp;&nbsp;是则第三说

&nbsp;&nbsp;&nbsp;&nbsp;法说不异言&nbsp;&nbsp;&nbsp;&nbsp;是则为第四

诸比丘。是名说四法句。

尔时。尊者婆耆舍于众会中。作是念。世尊于四众中说四法句。我当以四种赞叹称誉随喜。即从座起。整衣服。为佛作礼。合掌白佛言。世尊。欲有所说。善逝。欲有所说。

佛告婆耆舍。随所乐说。

时。尊者婆耆舍即说偈言。

&nbsp;&nbsp;&nbsp;&nbsp;若善说法者&nbsp;&nbsp;&nbsp;&nbsp;于己不恼迫

&nbsp;&nbsp;&nbsp;&nbsp;亦不恐怖他&nbsp;&nbsp;&nbsp;&nbsp;是则为善说

&nbsp;&nbsp;&nbsp;&nbsp;所说爱说者&nbsp;&nbsp;&nbsp;&nbsp;说令彼欢喜

&nbsp;&nbsp;&nbsp;&nbsp;不令彼为恶&nbsp;&nbsp;&nbsp;&nbsp;是则为爱说

&nbsp;&nbsp;&nbsp;&nbsp;谛说知甘露&nbsp;&nbsp;&nbsp;&nbsp;谛说知无上

&nbsp;&nbsp;&nbsp;&nbsp;谛义说法说&nbsp;&nbsp;&nbsp;&nbsp;正士建立处

&nbsp;&nbsp;&nbsp;&nbsp;如佛所说法&nbsp;&nbsp;&nbsp;&nbsp;安隐涅槃道

&nbsp;&nbsp;&nbsp;&nbsp;灭除一切苦&nbsp;&nbsp;&nbsp;&nbsp;是名善说法

佛说此经已。诸比丘闻佛所说。欢喜奉行。

### （一二一九）

<a name="1219"></a>

如是我闻。

一时。佛住王舍城那伽山侧。与千比丘俱。皆是阿罗汉。尽诸有漏。所作已作。离诸重担。逮得己利。尽诸有结。正智心善解脱。

尔时。尊者婆耆舍住王舍城寒林中丘塳间。作是念。今世尊住王舍城那伽山侧。与千比丘俱。皆是阿罗汉。诸漏已尽。所作已作。离诸重担。逮得己利。尽诸有结。正智心善解脱。我今当往。各别赞叹世尊及比丘僧。作是念已。即往诣佛所。稽首礼足。退住一面。而说偈言。

&nbsp;&nbsp;&nbsp;&nbsp;无上之导师&nbsp;&nbsp;&nbsp;&nbsp;住那伽山侧

&nbsp;&nbsp;&nbsp;&nbsp;千比丘眷属&nbsp;&nbsp;&nbsp;&nbsp;奉事于如来

&nbsp;&nbsp;&nbsp;&nbsp;大师广说法&nbsp;&nbsp;&nbsp;&nbsp;清凉涅槃道

&nbsp;&nbsp;&nbsp;&nbsp;专听清白法&nbsp;&nbsp;&nbsp;&nbsp;正觉之所说

&nbsp;&nbsp;&nbsp;&nbsp;正觉尊所敬&nbsp;&nbsp;&nbsp;&nbsp;处于大众中

&nbsp;&nbsp;&nbsp;&nbsp;德阴之大龙&nbsp;&nbsp;&nbsp;&nbsp;仙人之上首

&nbsp;&nbsp;&nbsp;&nbsp;兴功德密云&nbsp;&nbsp;&nbsp;&nbsp;普雨声闻众

&nbsp;&nbsp;&nbsp;&nbsp;起于昼正受&nbsp;&nbsp;&nbsp;&nbsp;来奉觐大师

&nbsp;&nbsp;&nbsp;&nbsp;弟子婆耆舍&nbsp;&nbsp;&nbsp;&nbsp;稽首而顶礼

世尊。欲有所说。唯然。善逝。欲有所说。

佛告婆耆舍。随汝所说。莫先思惟。

时。婆耆舍即说偈言。

&nbsp;&nbsp;&nbsp;&nbsp;波旬起微恶&nbsp;&nbsp;&nbsp;&nbsp;潜制令速灭

&nbsp;&nbsp;&nbsp;&nbsp;能掩障诸魔&nbsp;&nbsp;&nbsp;&nbsp;令自觉知过

&nbsp;&nbsp;&nbsp;&nbsp;观察解结缚&nbsp;&nbsp;&nbsp;&nbsp;分别清白法

&nbsp;&nbsp;&nbsp;&nbsp;明照如日月&nbsp;&nbsp;&nbsp;&nbsp;为诸异道王

&nbsp;&nbsp;&nbsp;&nbsp;超出智作证&nbsp;&nbsp;&nbsp;&nbsp;演说第一法

&nbsp;&nbsp;&nbsp;&nbsp;出烦恼诸流&nbsp;&nbsp;&nbsp;&nbsp;说道无量种

&nbsp;&nbsp;&nbsp;&nbsp;建立于甘露&nbsp;&nbsp;&nbsp;&nbsp;见谛真实法

&nbsp;&nbsp;&nbsp;&nbsp;如是随顺道&nbsp;&nbsp;&nbsp;&nbsp;如是师难得

&nbsp;&nbsp;&nbsp;&nbsp;建立甘露道&nbsp;&nbsp;&nbsp;&nbsp;见谛崇远离

&nbsp;&nbsp;&nbsp;&nbsp;世尊善说法&nbsp;&nbsp;&nbsp;&nbsp;能除人阴盖

&nbsp;&nbsp;&nbsp;&nbsp;明见于诸法&nbsp;&nbsp;&nbsp;&nbsp;为调伏随学

尊者婆耆舍说是偈已。诸比丘闻其所说。皆大欢喜。

### （一二二○）

<a name="1220"></a>

如是我闻。

一时。佛住波罗奈国仙人住处鹿野苑中。尔时。世尊为比丘众说四圣谛相应法。谓此苦圣谛．此苦集圣谛．此苦灭圣谛．此苦灭道迹圣谛。

时。尊者婆耆舍在会中。作是念。我今当于世尊面前赞叹拔箭之譬。如是念已。即从座起。整衣服。合掌白佛言。唯然。世尊。欲有所说。唯然。善逝。欲有所说。

佛告婆耆舍。随所乐说。

时。尊者婆耆舍即说偈言。

&nbsp;&nbsp;&nbsp;&nbsp;我今敬礼佛&nbsp;&nbsp;&nbsp;&nbsp;哀愍诸众生

&nbsp;&nbsp;&nbsp;&nbsp;第一拔利箭&nbsp;&nbsp;&nbsp;&nbsp;善解治众病

&nbsp;&nbsp;&nbsp;&nbsp;迦露医投药&nbsp;&nbsp;&nbsp;&nbsp;波睺罗治药

&nbsp;&nbsp;&nbsp;&nbsp;及彼瞻婆耆&nbsp;&nbsp;&nbsp;&nbsp;耆婆医疗病

&nbsp;&nbsp;&nbsp;&nbsp;或有病小差&nbsp;&nbsp;&nbsp;&nbsp;名为善治病

&nbsp;&nbsp;&nbsp;&nbsp;后时病还发&nbsp;&nbsp;&nbsp;&nbsp;抱病遂至死

&nbsp;&nbsp;&nbsp;&nbsp;正觉大医王&nbsp;&nbsp;&nbsp;&nbsp;善投众生药

&nbsp;&nbsp;&nbsp;&nbsp;究竟除众苦&nbsp;&nbsp;&nbsp;&nbsp;不复受诸有

&nbsp;&nbsp;&nbsp;&nbsp;乃至百千种&nbsp;&nbsp;&nbsp;&nbsp;那由他病数

&nbsp;&nbsp;&nbsp;&nbsp;佛悉为疗治&nbsp;&nbsp;&nbsp;&nbsp;究竟于苦边

&nbsp;&nbsp;&nbsp;&nbsp;诸医来会者&nbsp;&nbsp;&nbsp;&nbsp;我今悉告汝

&nbsp;&nbsp;&nbsp;&nbsp;得甘露法药&nbsp;&nbsp;&nbsp;&nbsp;随所乐而服

&nbsp;&nbsp;&nbsp;&nbsp;第一拔利箭&nbsp;&nbsp;&nbsp;&nbsp;善觉知众病

&nbsp;&nbsp;&nbsp;&nbsp;治中之最上&nbsp;&nbsp;&nbsp;&nbsp;故稽首瞿昙

尊者婆耆舍说是语时。诸比丘闻其所说。皆大欢喜。

### （一二二一）

<a name="1221"></a>

如是我闻。

一时。佛住王舍城迦兰陀竹园。

时。有尊者尼拘律想住于旷野禽兽之处。疾病委笃。尊者婆耆舍为看病人。瞻视供养。

彼尊者尼拘律想以疾病故。遂般涅槃。

时。尊者婆耆舍作是念。我和上为有余涅槃。无余涅槃。我今当求其相。

尔时。尊者婆耆舍供养尊者尼拘律想舍利已。持衣钵。向王舍城。次第到王舍城。举衣钵。洗足已。诣佛所。稽首礼足。退住一面。而说偈言。

&nbsp;&nbsp;&nbsp;&nbsp;我今礼大师&nbsp;&nbsp;&nbsp;&nbsp;等正觉无灭

&nbsp;&nbsp;&nbsp;&nbsp;于此现法中&nbsp;&nbsp;&nbsp;&nbsp;一切疑网断

&nbsp;&nbsp;&nbsp;&nbsp;旷野住比丘&nbsp;&nbsp;&nbsp;&nbsp;命终般涅槃

&nbsp;&nbsp;&nbsp;&nbsp;威仪摄诸根&nbsp;&nbsp;&nbsp;&nbsp;大德称于世

&nbsp;&nbsp;&nbsp;&nbsp;世尊为制名&nbsp;&nbsp;&nbsp;&nbsp;名尼拘律想

&nbsp;&nbsp;&nbsp;&nbsp;我今问世尊&nbsp;&nbsp;&nbsp;&nbsp;彼不动解脱

&nbsp;&nbsp;&nbsp;&nbsp;精进勤方便&nbsp;&nbsp;&nbsp;&nbsp;功德为我说

&nbsp;&nbsp;&nbsp;&nbsp;我为释迦种&nbsp;&nbsp;&nbsp;&nbsp;世尊法弟子

&nbsp;&nbsp;&nbsp;&nbsp;及余皆欲知&nbsp;&nbsp;&nbsp;&nbsp;圆道眼所说

&nbsp;&nbsp;&nbsp;&nbsp;我等住于此&nbsp;&nbsp;&nbsp;&nbsp;一切皆欲闻

&nbsp;&nbsp;&nbsp;&nbsp;世尊为大师&nbsp;&nbsp;&nbsp;&nbsp;无上救世间

&nbsp;&nbsp;&nbsp;&nbsp;断疑大牟尼&nbsp;&nbsp;&nbsp;&nbsp;智慧已具备

&nbsp;&nbsp;&nbsp;&nbsp;圆照神道眼&nbsp;&nbsp;&nbsp;&nbsp;光明显四众

&nbsp;&nbsp;&nbsp;&nbsp;犹如天帝释&nbsp;&nbsp;&nbsp;&nbsp;曜三十三天

&nbsp;&nbsp;&nbsp;&nbsp;诸贪欲疑惑&nbsp;&nbsp;&nbsp;&nbsp;皆从无明起

&nbsp;&nbsp;&nbsp;&nbsp;若得遇如来&nbsp;&nbsp;&nbsp;&nbsp;断灭悉无余

&nbsp;&nbsp;&nbsp;&nbsp;世尊神道眼&nbsp;&nbsp;&nbsp;&nbsp;世间为最上

&nbsp;&nbsp;&nbsp;&nbsp;灭除众生愚&nbsp;&nbsp;&nbsp;&nbsp;如风飘游尘

&nbsp;&nbsp;&nbsp;&nbsp;一切诸世间&nbsp;&nbsp;&nbsp;&nbsp;烦恼覆隐没

&nbsp;&nbsp;&nbsp;&nbsp;设余悉无有&nbsp;&nbsp;&nbsp;&nbsp;明目如佛者

&nbsp;&nbsp;&nbsp;&nbsp;慧光照一切&nbsp;&nbsp;&nbsp;&nbsp;令同大精进

&nbsp;&nbsp;&nbsp;&nbsp;唯愿大智尊&nbsp;&nbsp;&nbsp;&nbsp;当为众记说

&nbsp;&nbsp;&nbsp;&nbsp;言出微妙声&nbsp;&nbsp;&nbsp;&nbsp;我等专心听

&nbsp;&nbsp;&nbsp;&nbsp;柔软音演说&nbsp;&nbsp;&nbsp;&nbsp;诸世间普闻

&nbsp;&nbsp;&nbsp;&nbsp;犹如热渴逼&nbsp;&nbsp;&nbsp;&nbsp;求索清凉水

&nbsp;&nbsp;&nbsp;&nbsp;如佛无减知&nbsp;&nbsp;&nbsp;&nbsp;我等亦求知

尊者婆耆舍复说偈言。

&nbsp;&nbsp;&nbsp;&nbsp;今闻无上士&nbsp;&nbsp;&nbsp;&nbsp;记说其功德

&nbsp;&nbsp;&nbsp;&nbsp;不空修梵行&nbsp;&nbsp;&nbsp;&nbsp;我闻大欢喜

&nbsp;&nbsp;&nbsp;&nbsp;如说随说得&nbsp;&nbsp;&nbsp;&nbsp;顺牟尼弟子

&nbsp;&nbsp;&nbsp;&nbsp;灭生死长縻&nbsp;&nbsp;&nbsp;&nbsp;虚伪幻化缚

&nbsp;&nbsp;&nbsp;&nbsp;以见世尊故&nbsp;&nbsp;&nbsp;&nbsp;能断除诸爱

&nbsp;&nbsp;&nbsp;&nbsp;度生死彼岸&nbsp;&nbsp;&nbsp;&nbsp;不复受诸有

佛说此经已。尊者婆耆舍闻佛所说。欢喜随喜。作礼而去。
