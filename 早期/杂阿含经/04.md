## 杂阿含经卷第四

宋天竺三藏求那跋陀罗译

### （八八）

<a name="88"></a>

如是我闻。

一时。佛住舍卫国祇树给孤独园。

时。有年少婆罗门名郁多罗。来诣佛所。与世尊面相问讯慰劳已。退坐一面。白佛言。世尊。我常如法行乞。持用供养父母。令得乐离苦。世尊。我作如是。为多福不。

佛告郁多罗。实有多福。所以者何。若有如法乞求。供养父母。令其安乐。除苦恼者。实有大福。尔时。世尊即说偈言。

&nbsp;&nbsp;&nbsp;&nbsp;如汝于父母&nbsp;&nbsp;&nbsp;&nbsp;恭敬修供养

&nbsp;&nbsp;&nbsp;&nbsp;现世名称流&nbsp;&nbsp;&nbsp;&nbsp;命终生天上

佛说此经已。年少郁多罗欢喜随喜。作礼而去。

### （八九）

<a name="89"></a>

如是我闻。

一时。佛住舍卫国祇树给孤独园。

时。有年少婆罗门名优波迦。来诣佛所。与世尊面相问讯慰劳已。退坐一面。白佛言。瞿昙。诸婆罗门常称叹邪盛大会。沙门瞿昙亦复称叹邪盛大会不。

佛告优波迦。我不一向称叹。或有邪盛大会可称叹。或有邪盛大会不可称叹。

优波迦白佛。何等邪盛大会可称叹。何等邪盛大会不可称叹。

佛告优波迦。若邪盛大会系群少特牛．水特．水牸。及诸羊犊小小众生悉皆伤杀。逼迫苦切。仆使作人。鞭笞恐怛。悲泣号呼。不喜不乐。众苦作役。如是等邪盛大会。我不称叹。以造大难故。若复大会不系缚群牛。乃至不令众生辛苦作役者。如是邪盛大会。我所称叹。以不造大难故。尔时。世尊即说偈言。

&nbsp;&nbsp;&nbsp;&nbsp;马祀等大会&nbsp;&nbsp;&nbsp;&nbsp;造诸大难事

&nbsp;&nbsp;&nbsp;&nbsp;如是等邪盛&nbsp;&nbsp;&nbsp;&nbsp;大仙不称叹

&nbsp;&nbsp;&nbsp;&nbsp;系缚诸众生&nbsp;&nbsp;&nbsp;&nbsp;杀害微细虫

&nbsp;&nbsp;&nbsp;&nbsp;是非为正会&nbsp;&nbsp;&nbsp;&nbsp;大仙不随顺

&nbsp;&nbsp;&nbsp;&nbsp;若不害众生&nbsp;&nbsp;&nbsp;&nbsp;造作众难者

&nbsp;&nbsp;&nbsp;&nbsp;是等名正会&nbsp;&nbsp;&nbsp;&nbsp;大仙随称叹

&nbsp;&nbsp;&nbsp;&nbsp;惠施修供养&nbsp;&nbsp;&nbsp;&nbsp;为应法邪盛

&nbsp;&nbsp;&nbsp;&nbsp;施者清净心&nbsp;&nbsp;&nbsp;&nbsp;梵行良福田

&nbsp;&nbsp;&nbsp;&nbsp;如是大会者&nbsp;&nbsp;&nbsp;&nbsp;是则罗汉会

&nbsp;&nbsp;&nbsp;&nbsp;是会得大果&nbsp;&nbsp;&nbsp;&nbsp;诸天皆欢喜

&nbsp;&nbsp;&nbsp;&nbsp;自行恭敬请&nbsp;&nbsp;&nbsp;&nbsp;自手而施与

&nbsp;&nbsp;&nbsp;&nbsp;彼我悉清净&nbsp;&nbsp;&nbsp;&nbsp;是施得大果

&nbsp;&nbsp;&nbsp;&nbsp;慧者如是施&nbsp;&nbsp;&nbsp;&nbsp;信心应解脱

&nbsp;&nbsp;&nbsp;&nbsp;无罪乐世间&nbsp;&nbsp;&nbsp;&nbsp;智者往生彼

佛说此经已。优波迦婆罗门闻佛所说。欢喜随喜。作礼而去。

### （九○）

<a name="90"></a>

如是我闻。

一时。佛住舍卫国祇树给孤独园。广说如上。差别者。谓随说异偈言。

&nbsp;&nbsp;&nbsp;&nbsp;无为无诸难&nbsp;&nbsp;&nbsp;&nbsp;邪盛时清净

&nbsp;&nbsp;&nbsp;&nbsp;如法随顺行&nbsp;&nbsp;&nbsp;&nbsp;摄护诸梵行

&nbsp;&nbsp;&nbsp;&nbsp;馨香归世界&nbsp;&nbsp;&nbsp;&nbsp;超过诸凡鄙

&nbsp;&nbsp;&nbsp;&nbsp;佛于邪盛善&nbsp;&nbsp;&nbsp;&nbsp;称叹此邪盛

&nbsp;&nbsp;&nbsp;&nbsp;惠施修供养&nbsp;&nbsp;&nbsp;&nbsp;邪盛随所应

&nbsp;&nbsp;&nbsp;&nbsp;净信平等施&nbsp;&nbsp;&nbsp;&nbsp;梵行良福田

&nbsp;&nbsp;&nbsp;&nbsp;彼作如是施&nbsp;&nbsp;&nbsp;&nbsp;是施罗汉田

&nbsp;&nbsp;&nbsp;&nbsp;如是广大施&nbsp;&nbsp;&nbsp;&nbsp;诸天所称叹

&nbsp;&nbsp;&nbsp;&nbsp;自行恭敬请&nbsp;&nbsp;&nbsp;&nbsp;自手而供养

&nbsp;&nbsp;&nbsp;&nbsp;等摄自他故&nbsp;&nbsp;&nbsp;&nbsp;邪盛得大果

&nbsp;&nbsp;&nbsp;&nbsp;慧者如是施&nbsp;&nbsp;&nbsp;&nbsp;净信心解脱

&nbsp;&nbsp;&nbsp;&nbsp;于无罪世界&nbsp;&nbsp;&nbsp;&nbsp;智者往生彼

佛说此经已。优波迦婆罗门闻佛所说。欢喜作礼而去。

### （九一）

<a name="91"></a>

如是我闻。

一时。佛住舍卫国祇树给孤独园。

时。有年少婆罗门名郁阇迦。来诣佛所。稽首佛足。退坐一面。白佛言。世尊。俗人在家当行几法。得现法安及现法乐。

佛告婆罗门。有四法。俗人在家得现法安．现法乐。何等为四。谓方便具足．守护具足．善知识具足．正命具足。

何等为方便具足。谓善男子种种工巧业处以自营生。谓种田．商贾。或以王事。或以书疏算画。于彼彼工巧业处精勤修行。是名方便具足。

何等为守护具足。谓善男子所有钱谷。方便所得。自手执作。如法而得。能极守护。不令王．贼．水．火劫夺漂没令失。不善守护者亡失。不爱念者辄取。及诸灾患所坏。是名善男子善守护。

何等为善知识具足。若有善男子不落度．不放逸．不虚妄．不凶险。如是知识能善安慰。未生忧苦能令不生。已生忧苦能令开觉。未生喜乐能令速生。已生喜乐护令不失。是名善男子善知识具足。

云何为正命具足。谓善男子所有钱财出内称量。周圆掌护。不令多入少出也．多出少入也。如执秤者。少则增之。多则减之。知平而舍。如是。善男子称量财物。等入等出。莫令入多出少．出多入少。若善男子无有钱财而广散用。以此生活。人皆名为优昙钵果。无有种子。愚痴贪欲。不顾其后。或有善男子财物丰多。不能食用。傍人皆言是愚痴人如饿死狗。是故。善男子所有钱财能自称量。等入等出。是名正命具足。如是。婆罗门。四法成就。现法安．现法乐。

婆罗门白佛言。世尊。在家之人有几法。能令后世安．后世乐。

佛告婆罗门。在家之人有四法。能令后世安．后世乐。何等为四。谓信具足．戒具足．施具足．慧具足。

何等为信具足。谓善男子于如来所。得信敬心。建立信本。非诸天．魔．梵及余世人同法所坏。是名善男子信具足。

何等戒具足。谓善男子不杀生．不偷盗．不邪淫．不妄语．不饮酒。是名戒具足。

云何施具足。谓善男子离悭垢心。在于居家。行解脱施。常自手与。乐修行舍。等心行施。是名善男子施具足。

云何为慧具足。谓善男子苦圣谛如实知。习．灭．道圣谛如实知。是名善男子慧具足。若善男子在家行此四法者。能得后世安．后世乐。

尔时。世尊复说偈言。

&nbsp;&nbsp;&nbsp;&nbsp;方便建诸业&nbsp;&nbsp;&nbsp;&nbsp;积集能守护

&nbsp;&nbsp;&nbsp;&nbsp;知识善男子&nbsp;&nbsp;&nbsp;&nbsp;正命以自活

&nbsp;&nbsp;&nbsp;&nbsp;净信戒具足&nbsp;&nbsp;&nbsp;&nbsp;惠施离悭垢

&nbsp;&nbsp;&nbsp;&nbsp;净除于速道&nbsp;&nbsp;&nbsp;&nbsp;得后世安乐

&nbsp;&nbsp;&nbsp;&nbsp;若处于居家&nbsp;&nbsp;&nbsp;&nbsp;成就于八法

&nbsp;&nbsp;&nbsp;&nbsp;审谛尊所说&nbsp;&nbsp;&nbsp;&nbsp;等正觉所知

&nbsp;&nbsp;&nbsp;&nbsp;现法得安隐&nbsp;&nbsp;&nbsp;&nbsp;现法喜乐住

&nbsp;&nbsp;&nbsp;&nbsp;后世喜乐住

佛说此经已。郁阇迦闻佛所说。欢喜随喜。作礼而去。

### （九二）

<a name="92"></a>

如是我闻。

一时。佛在拘萨罗人间游行。至舍卫国祇树给孤独园。

尔时。舍卫国有憍慢婆罗门止住。父母种姓俱净。无瑕点能说者。七世相承悉皆清净。为婆罗门师。言论通达。诸论记典悉了万名。解法优劣。分明诸。句句记说。容貌端正。或生志高．族姓志高．容色志高．聪明志高．财富志高。不敬父母．诸尊．师长。闻沙门瞿昙在拘萨罗国人间游行。至舍卫国祇树给孤独园。闻已。作是念。我当往彼沙门瞿昙所。若有所说。我当共论。无所说者。默然而还。

时。憍慢婆罗门乘白马车。诸年少婆罗门前后导从。持金柄伞盖。手执金瓶。往见世尊。至于园门。下车步进。

尔时。世尊与诸大众围绕说法。不时顾念憍慢婆罗门。

时。憍慢婆罗门作是念。沙门瞿昙不顾念我。且当还去。

尔时。世尊知憍慢婆罗门心念而说偈言。

&nbsp;&nbsp;&nbsp;&nbsp;憍慢既来此&nbsp;&nbsp;&nbsp;&nbsp;不善更增慢

&nbsp;&nbsp;&nbsp;&nbsp;向以义故来&nbsp;&nbsp;&nbsp;&nbsp;应转增其义

时。憍慢婆罗门作是念。沙门瞿昙已知我心。欲修敬礼。

尔时。世尊告憍慢婆罗门。止。止。不须作礼。心净已足。

时。诸大众咸各高声唱言。奇哉。世尊。大德大力。今此憍慢婆罗门恃生憍慢．族姓憍慢．容色憍慢．聪明憍慢．财富憍慢。不敬父母．诸尊．师长。今于沙门瞿昙所谦卑下下。欲接足礼。

时。憍慢婆罗门于大众前唱令静默。而说偈言。

&nbsp;&nbsp;&nbsp;&nbsp;云何不起慢&nbsp;&nbsp;&nbsp;&nbsp;云何起恭敬

&nbsp;&nbsp;&nbsp;&nbsp;云何善慰谕&nbsp;&nbsp;&nbsp;&nbsp;云何善供养

尔时。世尊说偈答言。

&nbsp;&nbsp;&nbsp;&nbsp;父母及长兄&nbsp;&nbsp;&nbsp;&nbsp;和尚诸师长

&nbsp;&nbsp;&nbsp;&nbsp;及诸尊重者&nbsp;&nbsp;&nbsp;&nbsp;所不应生慢

&nbsp;&nbsp;&nbsp;&nbsp;应当善恭敬&nbsp;&nbsp;&nbsp;&nbsp;谦下而问讯

&nbsp;&nbsp;&nbsp;&nbsp;尽心而奉事&nbsp;&nbsp;&nbsp;&nbsp;兼设诸供养

&nbsp;&nbsp;&nbsp;&nbsp;离贪恚痴心&nbsp;&nbsp;&nbsp;&nbsp;漏尽阿罗汉

&nbsp;&nbsp;&nbsp;&nbsp;正智善解脱&nbsp;&nbsp;&nbsp;&nbsp;伏诸憍慢心

&nbsp;&nbsp;&nbsp;&nbsp;于此贤圣等&nbsp;&nbsp;&nbsp;&nbsp;合掌稽首礼

尔时。世尊为憍慢婆罗门种种说法。示教照喜。如佛世尊次第说法。说布施．持戒．生天功德。爱．欲．味．患。烦恼清净。出要．远离诸清净分。如是广说。如白净衣无诸黑恶。速受染色。憍慢婆罗门即于座上解四圣谛苦习灭道。得无间等。

时。憍慢婆罗门见法．得法．知法．入法。度诸疑惑。不由他度。于正法中得无所畏。即从座起。整衣服。为佛作礼。合掌白佛。我今可得于正法中出家．受具足不。

佛告憍慢婆罗门。汝今可得于正法中出家．受具足。

彼即出家。独正思惟。所以善男子剃除须发。著袈裟衣。正信．非家．出家学道。得阿罗汉。心善解脱。

### （九三）

<a name="93"></a>

如是我闻。

一时。佛在拘萨罗人间游行。至舍卫国祇树给孤独园。

时。有长身婆罗门。作如是邪盛大会。以七百特牛行列系柱。特．牸．水牛及诸羊犊．种种小虫悉皆系缚。办诸饮食．广行布施。种种外道从诸国国皆悉来集邪盛会所。

时。长身婆罗门闻沙门瞿昙从拘萨罗人间游行。至舍卫国祇树给孤独园。作是念。我今办邪盛大会。所以七百特牛行列系柱。乃至小小诸虫皆悉系缚。为邪盛大会故。种种异道从诸国国来至会所。我今当往沙门瞿昙所问邪盛法。莫令我作邪盛大会。分数中有所短少。作是念已。乘白马车。诸年少婆罗门前后导从。持金柄伞盖。执金澡瓶。出舍卫城。诣世尊所。恭敬承事。至精舍门。下车步进。至于佛前。面相问讯慰劳已。退坐一面。白佛言。瞿昙。我今欲作邪盛大会。以七百特牛行列系柱。乃至小小诸虫皆悉系缚。为邪盛大会故。种种异道从诸国国皆悉来至邪盛会所。又闻瞿昙从拘萨罗人间游行。至舍卫国祇树给孤独园。我今故来请问瞿昙邪盛大会法诸物分数。莫令我所作邪盛大会诸分数之中有所短少。

佛告婆罗门。或有一邪盛大会主行施作福而生于罪。为三刀剑之所刻削。得不善果报。何等三。谓身刀剑．口刀剑．意刀剑。

何等为意刀剑生诸苦报。如一会主造作大会。作是思惟。我作邪盛大会。当杀尔所少壮特牛。尔所水特．水牸。尔所羊犊及种种诸虫。是名意刀剑生诸苦报。如是施主虽念作种种布施．种种供养。实生于罪。

云何为口刀剑生诸苦报。有一会主造作大会。作如是教。我今作邪盛大会。汝等当杀尔所少壮特牛。乃至杀害尔所微细虫。是名口刀剑生诸苦报。大会主虽作是布施．供养。实生于罪。

云何为身刀剑生诸苦报。谓有一大会主造作大会。自手伤杀尔所特牛。乃至杀害种种细虫。是名身刀剑生诸苦报。彼大会主虽作是念种种布施．种种供养。实生于罪。

然婆罗门当勤供养三火。随时恭敬。礼拜奉事。施其安乐。何等为三。一者根本。二者居家。三者福田。

何者为根本火。随时恭敬。奉事供养。施其安乐。谓善男子方便得财。手足勤苦。如法所得。供养父母。令得安乐。是名根本火。何故名为根本。若善男子从彼而生。所谓父母。故名根本。善男子以崇本故。随时恭敬。奉事供养。施以安乐。

何等为居家火。善男子随时育养。施以安乐。谓善男子方便得财。手足勤苦。如法所得。供给妻子．宗亲．眷属．仆使．佣客。随时给与。恭敬施安。是名家火。何故名家。其善男子处于居家。乐则同乐。苦则同苦。在所为作皆相顺从。故名为家。是故善男子随时供给。施与安乐。

何等名田火。善男子随时恭敬。尊重供养。施其安乐。谓善男子方便得财。手足勤劳。如法所得。奉事供养诸沙门．婆罗门。善能调伏贪．恚．痴者。如是等沙门．婆罗门。建立福田。崇向增进。乐分乐报。未来生天。是名田火。何故名田。为世福田。谓为应供。是故名田。是善男子随时恭敬。奉事供养。施其安乐。尔时。世尊复说偈言。

&nbsp;&nbsp;&nbsp;&nbsp;根本及居家&nbsp;&nbsp;&nbsp;&nbsp;应供福田火

&nbsp;&nbsp;&nbsp;&nbsp;是火增供养&nbsp;&nbsp;&nbsp;&nbsp;充足安隐乐

&nbsp;&nbsp;&nbsp;&nbsp;无罪乐世间&nbsp;&nbsp;&nbsp;&nbsp;慧者往生彼

&nbsp;&nbsp;&nbsp;&nbsp;如法财复会&nbsp;&nbsp;&nbsp;&nbsp;供养所应养

&nbsp;&nbsp;&nbsp;&nbsp;供养应养故&nbsp;&nbsp;&nbsp;&nbsp;生天得名称

然。婆罗门。今善男子先所供养三火应断令灭。何等为三。谓贪欲火．嗔恚火．愚痴火。所以者何。若贪火不断不灭者。自害害他。自他俱害。现法得罪。后世得罪。现法后世得罪。缘彼而生心法忧苦。恚火．痴火亦复如是。婆罗门。若善男子事积薪火。随时辛苦。随时然。随时灭火因缘受苦。

尔时。长身婆罗门默然而住。

时。有婆罗门子名郁多罗。于会中坐。

长身婆罗门须臾默然。思惟已。告郁多罗。汝能往至邪盛会所。放彼系柱特牛及诸众生受系缚者。悉皆放不。而告之言。长身婆罗门语汝。随意自在。山泽旷野。食不断草。饮净流水。四方风中受诸快乐。

郁多罗白言。随大师教。即往彼邪盛会所放诸众生。而告之言。长身婆罗门语汝。随其所乐。山泽旷野。饮水食草。四风自适。

尔时。世尊知郁多罗。知已。为长身婆罗门种种说法。示教照喜。如律。世尊说法先后。说戒．说施及生天功德。爱．欲．味．患。出要清净。烦恼清净。开示现显。譬如鲜净白[疊\*毛]易受染色。长身婆罗门亦复如是。即于座上见四真谛。得无间等。

时。长身婆罗门见法．得法．知法．入法。度诸疑惑。不由他度。于正法中得无所畏。即从座起。整衣服。偏袒右肩。合掌白佛。已度。世尊。我从今日尽其寿命。归佛．归法．归比丘僧。为优婆塞。证知我。唯愿世尊与诸大众受我饭食。尔时。世尊默然而许。

时。长身婆罗门知佛受请已。为佛作礼。右绕三匝而去。长身婆罗门还邪盛处。所诸供办净美好者。布置床座。遣使请佛。白言。时到。惟圣知时。

尔时。世尊著衣持钵。大众围绕。往到长身婆罗门会所。大众前坐。

时。长身婆罗门知世尊坐定已。手自供养种种饮食。食已。澡漱洗钵毕。别敷卑床。于大众前端坐听法。

尔时。世尊为长身婆罗门说种种法。示教照喜已。从座起而去。

### （九四）

<a name="94"></a>

如是我闻。

一时。佛住舍卫国祇树给孤独园。

时。有年少婆罗门名僧迦罗。来诣佛所。与世尊面相问讯慰劳已。退坐一面。白佛言。瞿昙。不善男子云何可知。

佛告婆罗门。譬犹如月。

婆罗门复问。善男子云何可知。

佛告婆罗门。譬犹如月。

婆罗门白佛。云何不善男子如月。

佛告婆罗门。如月黑分。光明亦失。色亦失。所系亦失。日夜消灭。乃至不现。如是。有人于如来所。得信家心。受持净戒。善学多闻。损己布施。正见真实。于如来所净信．持戒．惠施．多闻．正见真直已。然后退失。于戒．闻．施．正见悉皆忘失。日夜消灭。乃至须臾。一切忘失。

复次。婆罗门。若善男子不习近善知识。不数闻法。不正思惟。身行恶行。口行恶行。意行恶行。行恶因缘故。身坏命终。堕恶趣泥梨中。如是。婆罗门。不善男子其譬如月。

婆罗门白佛。云何善男子其譬如月。

佛告婆罗门。譬如明月净分光明。色泽日夜增明。乃至月满。一切圆净。如是。善男子于如来法．律得净信心。乃至正见真净增明。戒增．施增．闻增．慧增。日夜增长。复于余时亲近善知识。闻说正法。内正思惟。行身善行。行口善行。行意善行故。以是因缘。身坏命终。化生天上。婆罗门。是故善男子譬如月。

尔时。世尊而说偈言。

&nbsp;&nbsp;&nbsp;&nbsp;譬如月无垢&nbsp;&nbsp;&nbsp;&nbsp;周行于虚空

&nbsp;&nbsp;&nbsp;&nbsp;一切小星中&nbsp;&nbsp;&nbsp;&nbsp;其光最盛明

&nbsp;&nbsp;&nbsp;&nbsp;净信亦如是&nbsp;&nbsp;&nbsp;&nbsp;戒闻离悭施

&nbsp;&nbsp;&nbsp;&nbsp;于诸悭世间&nbsp;&nbsp;&nbsp;&nbsp;其施特明显

佛说此经已。僧迦罗婆罗门闻佛所说。欢喜随喜。从座起而去。

### （九五）

<a name="95"></a>

如是我闻。

一时。佛住舍卫国祇树给孤独园。

时。有生闻婆罗门来诣佛所。与世尊面相问讯慰劳已。退坐一面。白佛言。瞿昙。我闻瞿昙说言。唯应施我。不应施余人。施我得大果。非施余人而得大果。应施我弟子。不应施余弟子。施我弟子得大果报。非施余弟子得大果报。云何。瞿昙。作是语者。为实说耶。非为谤毁瞿昙乎。为如说说．如法说耶．法次法说。不为余人以同法来诃责耶。

佛告婆罗门。彼如是说者。谤毁我耳。非如说说．如法说。法次法说。不致他人来以同法呵责。所以者何。我不如是说。应施于我。不应施余。施我得大果报。非施余人得大果报。应施我弟子。施我弟子得大果报。非施余弟子得大果报。然。婆罗门。我作如是说者。作二种障。障施者施．障受者利。婆罗门乃至士夫。以洗器余食著于净地。令彼处众生即得利乐。我说斯等亦入福门。况复施人。婆罗门。然我复说。施持戒者得果报。不同犯戒。

生闻婆罗门白佛言。如是。瞿昙。我亦如是说。施持戒者得大果报。非施犯戒。

尔时。世尊复说偈言。

&nbsp;&nbsp;&nbsp;&nbsp;若黑若有白&nbsp;&nbsp;&nbsp;&nbsp;若赤若有色

&nbsp;&nbsp;&nbsp;&nbsp;犁杂及金色&nbsp;&nbsp;&nbsp;&nbsp;纯黄及鸽色

&nbsp;&nbsp;&nbsp;&nbsp;如是等牸牛&nbsp;&nbsp;&nbsp;&nbsp;生犊姝好者

&nbsp;&nbsp;&nbsp;&nbsp;丁壮力具足&nbsp;&nbsp;&nbsp;&nbsp;调善行捷疾

&nbsp;&nbsp;&nbsp;&nbsp;但使堪运重&nbsp;&nbsp;&nbsp;&nbsp;不问本生色

&nbsp;&nbsp;&nbsp;&nbsp;人亦复如是&nbsp;&nbsp;&nbsp;&nbsp;各随彼彼生

&nbsp;&nbsp;&nbsp;&nbsp;刹利婆罗门&nbsp;&nbsp;&nbsp;&nbsp;毗舍首陀罗

&nbsp;&nbsp;&nbsp;&nbsp;旃陀罗下贱&nbsp;&nbsp;&nbsp;&nbsp;所生悉不同

&nbsp;&nbsp;&nbsp;&nbsp;但使持净戒&nbsp;&nbsp;&nbsp;&nbsp;离重担烦恼

&nbsp;&nbsp;&nbsp;&nbsp;纯一修梵行&nbsp;&nbsp;&nbsp;&nbsp;漏尽阿罗汉

&nbsp;&nbsp;&nbsp;&nbsp;于世间善逝&nbsp;&nbsp;&nbsp;&nbsp;施彼得大果

&nbsp;&nbsp;&nbsp;&nbsp;愚者无智慧&nbsp;&nbsp;&nbsp;&nbsp;未尝闻正法

&nbsp;&nbsp;&nbsp;&nbsp;施彼无大果&nbsp;&nbsp;&nbsp;&nbsp;不近善友故

&nbsp;&nbsp;&nbsp;&nbsp;若习善知识&nbsp;&nbsp;&nbsp;&nbsp;如来及声闻

&nbsp;&nbsp;&nbsp;&nbsp;清净信善逝&nbsp;&nbsp;&nbsp;&nbsp;根生坚固力

&nbsp;&nbsp;&nbsp;&nbsp;所住之善趣&nbsp;&nbsp;&nbsp;&nbsp;及生大姓家

&nbsp;&nbsp;&nbsp;&nbsp;究竟般涅盘&nbsp;&nbsp;&nbsp;&nbsp;大仙如是说

佛说此经已。生闻婆罗门闻佛所说。欢喜随喜。作礼而去。

### （九六）

<a name="96"></a>

如是我闻。

一时。佛住舍卫国祇树给孤独园。

尔时。世尊晨朝著衣持钵。入舍卫城乞食。时。有异婆罗门。年耆根熟。执杖持钵。家家乞食。

尔时。世尊告婆罗门。汝今云何年耆根熟。柱杖持钵。家家乞食。婆罗门白佛。瞿昙。我家中所有财物悉付其子。为子娶妻。然后舍家。是故柱杖持钵。家家乞食。

佛告婆罗门。汝能于我所受诵一偈。还归于众中。为儿说耶。

婆罗门白佛。能受。瞿昙。

尔时。世尊即说偈言。

&nbsp;&nbsp;&nbsp;&nbsp;生子心欢喜&nbsp;&nbsp;&nbsp;&nbsp;为子聚财物

&nbsp;&nbsp;&nbsp;&nbsp;亦为娉其妻&nbsp;&nbsp;&nbsp;&nbsp;而自舍出家

&nbsp;&nbsp;&nbsp;&nbsp;边鄙田舍儿&nbsp;&nbsp;&nbsp;&nbsp;违负于其父

&nbsp;&nbsp;&nbsp;&nbsp;人形罗刹心&nbsp;&nbsp;&nbsp;&nbsp;弃舍于尊老

&nbsp;&nbsp;&nbsp;&nbsp;老马无复用&nbsp;&nbsp;&nbsp;&nbsp;则夺其[麩-夫 黃]麦

&nbsp;&nbsp;&nbsp;&nbsp;儿少而父老&nbsp;&nbsp;&nbsp;&nbsp;家家行乞食

&nbsp;&nbsp;&nbsp;&nbsp;曲杖为最胜&nbsp;&nbsp;&nbsp;&nbsp;非子为恩爱

&nbsp;&nbsp;&nbsp;&nbsp;为我防恶牛&nbsp;&nbsp;&nbsp;&nbsp;免险地得安

&nbsp;&nbsp;&nbsp;&nbsp;能却凶暴狗&nbsp;&nbsp;&nbsp;&nbsp;扶我闇处行

&nbsp;&nbsp;&nbsp;&nbsp;避深坑空井&nbsp;&nbsp;&nbsp;&nbsp;草木棘刺林

&nbsp;&nbsp;&nbsp;&nbsp;凭杖威力故&nbsp;&nbsp;&nbsp;&nbsp;峙立不堕落

时。婆罗门从世尊受斯偈已。还归婆罗门大众中为子而说。先白大众。听我所说。然后诵偈。如上广说。其子愧怖。即抱其父。还将入家。摩身洗浴。覆以青衣被。立为家主。

时。婆罗门作是念。我今得胜族姓。是沙门瞿昙恩。我经所说。为师者如师供养。为和尚者如和尚供养。我今所得。皆沙门瞿昙力。即是我师。我今当以上妙好衣以奉瞿昙。

时。婆罗门持上妙衣。至世尊所。面前问讯慰劳已。退坐一面。白佛言。瞿昙。我今居家成就。是瞿昙力。我经记说。为师者以师供养。为和尚者以和尚供养。今日瞿昙即为我师。愿受此衣。哀愍故。

世尊即受。为哀愍故。

尔时。世尊为婆罗门说种种法。示教照喜。

时。婆罗门闻佛所说。欢喜随喜。作礼而去。

### （九七）

<a name="97"></a>

如是我闻。

一时。佛住舍卫国祇树给孤独园。

尔时。世尊晨朝著衣持钵。入舍卫城乞食。

时。有异婆罗门年耆根熟。摄杖持钵。家家乞食。彼婆罗门遥见世尊而作是念。沙门瞿昙摄杖持钵。家家乞食。我亦摄杖持钵。家家乞食。我与瞿昙俱是比丘。

尔时。世尊说偈答曰。

&nbsp;&nbsp;&nbsp;&nbsp;所谓比丘者&nbsp;&nbsp;&nbsp;&nbsp;非但以乞食

&nbsp;&nbsp;&nbsp;&nbsp;受持在家法&nbsp;&nbsp;&nbsp;&nbsp;是何名比丘

&nbsp;&nbsp;&nbsp;&nbsp;于功德过恶&nbsp;&nbsp;&nbsp;&nbsp;俱离修正行

&nbsp;&nbsp;&nbsp;&nbsp;其心无所畏&nbsp;&nbsp;&nbsp;&nbsp;是则名比丘

佛说是经已。彼婆罗门闻佛所说。欢喜随喜。作礼而去。

### （九八）

<a name="98"></a>

如是我闻。

一时。佛在拘萨罗人间游行。至一那罗聚落。住一那罗林中。

尔时。世尊著衣持钵。入一陀罗聚落乞食。而作是念。今日大早。今且可过耕田婆罗豆婆遮婆罗门作饮食处。

尔时。耕田婆罗豆婆遮婆罗门五百具犁耕田。为作饮食。时。耕田婆罗豆婆遮婆罗门遥见世尊。白言。瞿昙。我今耕田下种。以供饮食。沙门瞿昙亦应耕田下种。以供饮食。

佛告婆罗门。我亦耕田下种。以供饮食。

婆罗门白佛。我都不见沙门瞿昙若犁．若轭．若鞅．若縻．若镵．若鞭。而今瞿昙说言。我亦耕田下种。以供饮食。

尔时。耕田婆罗豆婆遮婆罗门即说偈言。

&nbsp;&nbsp;&nbsp;&nbsp;自说耕田者&nbsp;&nbsp;&nbsp;&nbsp;而不见其耕

&nbsp;&nbsp;&nbsp;&nbsp;为我说耕田&nbsp;&nbsp;&nbsp;&nbsp;令我知耕法

尔时。世尊说偈答言。

&nbsp;&nbsp;&nbsp;&nbsp;信心为种子&nbsp;&nbsp;&nbsp;&nbsp;苦行为时雨

&nbsp;&nbsp;&nbsp;&nbsp;智慧为时轭&nbsp;&nbsp;&nbsp;&nbsp;惭愧心为辕

&nbsp;&nbsp;&nbsp;&nbsp;正念自守护&nbsp;&nbsp;&nbsp;&nbsp;是则善御者

&nbsp;&nbsp;&nbsp;&nbsp;包藏身口业&nbsp;&nbsp;&nbsp;&nbsp;知食处内藏

&nbsp;&nbsp;&nbsp;&nbsp;真实为真乘&nbsp;&nbsp;&nbsp;&nbsp;乐住为懈息

&nbsp;&nbsp;&nbsp;&nbsp;精进为废荒&nbsp;&nbsp;&nbsp;&nbsp;安隐而速进

&nbsp;&nbsp;&nbsp;&nbsp;直往不转还&nbsp;&nbsp;&nbsp;&nbsp;得到无忧处

&nbsp;&nbsp;&nbsp;&nbsp;如是耕田者&nbsp;&nbsp;&nbsp;&nbsp;逮得甘露果

&nbsp;&nbsp;&nbsp;&nbsp;如是耕田者&nbsp;&nbsp;&nbsp;&nbsp;不还受诸有

时。耕田婆罗豆婆遮婆罗门白佛言。善耕田。瞿昙。极善耕田。瞿昙。于是耕田婆罗豆婆遮婆罗门闻世尊说偈。心转增信。以满钵香美饮食以奉世尊。世尊不受。以因说偈得故。即说偈言。

&nbsp;&nbsp;&nbsp;&nbsp;不因说法故&nbsp;&nbsp;&nbsp;&nbsp;受彼食而食

如是广说。如前为火与婆罗门广说。

时。耕田婆罗豆婆遮婆罗门白佛言。瞿昙。今以此食安著何处。

佛告婆罗门。我不见诸天．魔．梵．沙门．婆罗门．天神．世人堪食此食而得安身。婆罗门。汝持此食著无虫水中。及少生草地。

时。婆罗门即持此食著无虫水中。水即烟起涌沸。啾啾作声。如热丸投于冷水。啾啾作声。如是彼食投著无虫水中。烟起涌沸。啾啾作声。

时。婆罗门作是念。沙门瞿昙实为奇特。大德大力。乃令饮食神变如是。

时。彼婆罗门见食瑞应。信心转增。白佛言。瞿昙。我今可得于正法中出家．受具足不。

佛告婆罗门。汝今可得于正法中出家．受具足。得比丘分。彼即出家已。独静思惟。所以族姓子剃除须发。著袈裟衣。正信．非家．出家学道。乃至得阿罗汉。心善解脱。

### （九九）

<a name="99"></a>

如是我闻。

一时。佛住王舍城。

时。有尊者名曰净天。在鞞提诃国人间游行。至弥絺罗城庵罗园中。时。尊者净天晨朝著衣持钵。入弥絺罗城乞食。次第乞食。到自本家。时。净天母年老。在中堂持食祀火。求生梵天。不觉尊者净天在门外立。

时。毗沙门天王于尊者净天所极生敬信。时。毗沙门天王。诸夜叉导从。乘虚而行。见尊者净天在门外立。又见其母手擎饮食。在中堂上供养祀火。不见其子在外门立。见已。从空中下。至净天母前。而说偈言。

&nbsp;&nbsp;&nbsp;&nbsp;此婆罗门尼&nbsp;&nbsp;&nbsp;&nbsp;梵天极辽远

&nbsp;&nbsp;&nbsp;&nbsp;为求彼生故&nbsp;&nbsp;&nbsp;&nbsp;于此祠祀火

&nbsp;&nbsp;&nbsp;&nbsp;此非梵天道&nbsp;&nbsp;&nbsp;&nbsp;何为徒祀此

&nbsp;&nbsp;&nbsp;&nbsp;汝婆罗门尼&nbsp;&nbsp;&nbsp;&nbsp;净天住门外

&nbsp;&nbsp;&nbsp;&nbsp;垢秽永无余&nbsp;&nbsp;&nbsp;&nbsp;是则天中天

&nbsp;&nbsp;&nbsp;&nbsp;萧然无所有&nbsp;&nbsp;&nbsp;&nbsp;独一不兼资

&nbsp;&nbsp;&nbsp;&nbsp;为乞食入舍&nbsp;&nbsp;&nbsp;&nbsp;所应供养者

&nbsp;&nbsp;&nbsp;&nbsp;净天善修身&nbsp;&nbsp;&nbsp;&nbsp;人天良福田

&nbsp;&nbsp;&nbsp;&nbsp;远离一切恶&nbsp;&nbsp;&nbsp;&nbsp;不为染所染

&nbsp;&nbsp;&nbsp;&nbsp;德同于梵天&nbsp;&nbsp;&nbsp;&nbsp;形在人间住

&nbsp;&nbsp;&nbsp;&nbsp;不著一切法&nbsp;&nbsp;&nbsp;&nbsp;如彼淳熟龙

&nbsp;&nbsp;&nbsp;&nbsp;比丘正念住&nbsp;&nbsp;&nbsp;&nbsp;其心善解脱

&nbsp;&nbsp;&nbsp;&nbsp;应奉以初佛&nbsp;&nbsp;&nbsp;&nbsp;是则上福田

&nbsp;&nbsp;&nbsp;&nbsp;应以正信心&nbsp;&nbsp;&nbsp;&nbsp;及时速施与

&nbsp;&nbsp;&nbsp;&nbsp;当预建立洲&nbsp;&nbsp;&nbsp;&nbsp;令未来安乐

&nbsp;&nbsp;&nbsp;&nbsp;汝观此牟尼&nbsp;&nbsp;&nbsp;&nbsp;已渡苦海流

&nbsp;&nbsp;&nbsp;&nbsp;是故当信心&nbsp;&nbsp;&nbsp;&nbsp;及时速施与

&nbsp;&nbsp;&nbsp;&nbsp;当预建立洲&nbsp;&nbsp;&nbsp;&nbsp;令未来安乐

&nbsp;&nbsp;&nbsp;&nbsp;毗沙门天王&nbsp;&nbsp;&nbsp;&nbsp;开发彼令舍

时。尊者净天即为其母种种说法。示教照喜已。复道而去。

### （一○○）

<a name="100"></a>

如是我闻。

一时。佛住舍卫国祇树给孤独园。

时。有异婆罗门来诣佛所。面前问讯。相慰劳已。退坐一面。白佛言。瞿昙。所谓佛者。云何为佛。为是父母制名。为是婆罗门制名。时。婆罗门即说偈言。

&nbsp;&nbsp;&nbsp;&nbsp;佛者是世间&nbsp;&nbsp;&nbsp;&nbsp;超渡之胜名

&nbsp;&nbsp;&nbsp;&nbsp;为是父母制&nbsp;&nbsp;&nbsp;&nbsp;名之为佛耶

尔时。世尊说偈答言。

&nbsp;&nbsp;&nbsp;&nbsp;佛见过去世&nbsp;&nbsp;&nbsp;&nbsp;如是见未来

&nbsp;&nbsp;&nbsp;&nbsp;亦见现在世&nbsp;&nbsp;&nbsp;&nbsp;一切行起灭

&nbsp;&nbsp;&nbsp;&nbsp;明智所了知&nbsp;&nbsp;&nbsp;&nbsp;所应修已修

&nbsp;&nbsp;&nbsp;&nbsp;应断悉已断&nbsp;&nbsp;&nbsp;&nbsp;是故名为佛

&nbsp;&nbsp;&nbsp;&nbsp;历劫求选择&nbsp;&nbsp;&nbsp;&nbsp;纯苦无暂乐

&nbsp;&nbsp;&nbsp;&nbsp;生者悉磨灭&nbsp;&nbsp;&nbsp;&nbsp;远离息尘垢

&nbsp;&nbsp;&nbsp;&nbsp;拔诸使刺本&nbsp;&nbsp;&nbsp;&nbsp;等觉故名佛

佛说偈已。彼婆罗门闻佛所说。欢喜随喜。从座起去。

### （一○一）

<a name="101"></a>

如是我闻。

一时。佛在拘萨罗人间游行。有从迦帝聚落．堕鸠罗聚落二村中间。一树下坐。入尽正受。

时。有豆磨种姓婆罗门随彼道行。寻佛后来。见佛脚迹千辐轮相。印文显现。齐辐圆辋。众好满足。见已。作是念。我未曾见人间有如是足迹。今当随迹以求其人。即寻脚迹至于佛所。来见世尊坐一树下。入尽正受。严容绝世。诸根澄静。其心寂定。第一调伏。正观成就。光相巍巍。犹若金山。见已。白言。为是天耶。

佛告婆罗门。我非天也。

为龙．夜叉．乾闼婆．阿修罗．迦楼罗．紧那罗．摩睺罗伽．人．非人等。

佛告婆罗门。我非龙乃至人．非人也。

婆罗门白佛。若言非天．非龙。乃至非人．非非人。为是何等。

尔时。世尊说偈答言。

&nbsp;&nbsp;&nbsp;&nbsp;天龙乾闼婆&nbsp;&nbsp;&nbsp;&nbsp;紧那罗夜叉

&nbsp;&nbsp;&nbsp;&nbsp;无善阿修罗&nbsp;&nbsp;&nbsp;&nbsp;诸摩睺罗伽

&nbsp;&nbsp;&nbsp;&nbsp;人与非人等&nbsp;&nbsp;&nbsp;&nbsp;悉由烦恼生

&nbsp;&nbsp;&nbsp;&nbsp;如是烦恼漏&nbsp;&nbsp;&nbsp;&nbsp;一切我已舍

&nbsp;&nbsp;&nbsp;&nbsp;已破已磨灭&nbsp;&nbsp;&nbsp;&nbsp;如芬陀利生

&nbsp;&nbsp;&nbsp;&nbsp;虽生于水中&nbsp;&nbsp;&nbsp;&nbsp;而未曾著水

&nbsp;&nbsp;&nbsp;&nbsp;我虽生世间&nbsp;&nbsp;&nbsp;&nbsp;不为世间著

&nbsp;&nbsp;&nbsp;&nbsp;历劫常选择&nbsp;&nbsp;&nbsp;&nbsp;纯苦无暂乐

&nbsp;&nbsp;&nbsp;&nbsp;一切有为行&nbsp;&nbsp;&nbsp;&nbsp;悉皆生灭故

&nbsp;&nbsp;&nbsp;&nbsp;离垢不倾动&nbsp;&nbsp;&nbsp;&nbsp;已拔诸剑刺

&nbsp;&nbsp;&nbsp;&nbsp;究竟生死除&nbsp;&nbsp;&nbsp;&nbsp;故名为佛陀

佛说此经已。豆摩种婆罗门闻佛所说。欢喜随喜。从路而去。

### （一○二）

<a name="102"></a>

如是我闻。

一时。佛住王舍城迦兰陀竹园。

尔时。世尊晨朝著衣持钵。入王舍城乞食。次第乞食。至婆罗豆婆遮婆罗门舍。

时。婆罗门手执木杓。盛诸饮食。供养火具。住于门边。遥见佛来。见已。白佛作是言。住。住。领群特。慎勿近我门。

佛告婆罗门。汝知领群特．领群特法耶。

婆罗门言。我不知领群特。亦不知领群特法。沙门瞿昙知领群特及领群特法不。

佛言。我善知是领群特及领群特法。

是时。婆罗门即放事火具。疾敷床座。请佛令坐。白言。瞿昙。为我说领群特及领群特法。

佛即就座为说偈言。

&nbsp;&nbsp;&nbsp;&nbsp;嗔恚心怀恨&nbsp;&nbsp;&nbsp;&nbsp;隐覆诸过恶

&nbsp;&nbsp;&nbsp;&nbsp;犯戒起恶见&nbsp;&nbsp;&nbsp;&nbsp;虚伪不真实

&nbsp;&nbsp;&nbsp;&nbsp;如是等士夫&nbsp;&nbsp;&nbsp;&nbsp;当知领群特

&nbsp;&nbsp;&nbsp;&nbsp;憋暴贪吝惜&nbsp;&nbsp;&nbsp;&nbsp;恶欲悭谄伪

&nbsp;&nbsp;&nbsp;&nbsp;无惭无愧心&nbsp;&nbsp;&nbsp;&nbsp;当知领群特

&nbsp;&nbsp;&nbsp;&nbsp;一生二生者&nbsp;&nbsp;&nbsp;&nbsp;一切皆杀害

&nbsp;&nbsp;&nbsp;&nbsp;无有慈愍心&nbsp;&nbsp;&nbsp;&nbsp;是为领群特

&nbsp;&nbsp;&nbsp;&nbsp;若杀缚椎打&nbsp;&nbsp;&nbsp;&nbsp;聚落及城邑

&nbsp;&nbsp;&nbsp;&nbsp;无道以切责&nbsp;&nbsp;&nbsp;&nbsp;当知领群特

&nbsp;&nbsp;&nbsp;&nbsp;住止及行路&nbsp;&nbsp;&nbsp;&nbsp;为众之导首

&nbsp;&nbsp;&nbsp;&nbsp;苦切诸群下&nbsp;&nbsp;&nbsp;&nbsp;恐怛相迫胁

&nbsp;&nbsp;&nbsp;&nbsp;取利以供己&nbsp;&nbsp;&nbsp;&nbsp;当知领群特

&nbsp;&nbsp;&nbsp;&nbsp;聚落及空地&nbsp;&nbsp;&nbsp;&nbsp;有主无主物

&nbsp;&nbsp;&nbsp;&nbsp;掠护为己有&nbsp;&nbsp;&nbsp;&nbsp;当知领群特

&nbsp;&nbsp;&nbsp;&nbsp;自弃薄其妻&nbsp;&nbsp;&nbsp;&nbsp;又不入淫舍

&nbsp;&nbsp;&nbsp;&nbsp;侵陵他所爱&nbsp;&nbsp;&nbsp;&nbsp;当知领群特

&nbsp;&nbsp;&nbsp;&nbsp;内外诸亲属&nbsp;&nbsp;&nbsp;&nbsp;同心善知识

&nbsp;&nbsp;&nbsp;&nbsp;侵掠彼所受&nbsp;&nbsp;&nbsp;&nbsp;当知领群特

&nbsp;&nbsp;&nbsp;&nbsp;妄语欺诳人&nbsp;&nbsp;&nbsp;&nbsp;诈取无证财

&nbsp;&nbsp;&nbsp;&nbsp;他索而不还&nbsp;&nbsp;&nbsp;&nbsp;当知领群特

&nbsp;&nbsp;&nbsp;&nbsp;为己亦为他&nbsp;&nbsp;&nbsp;&nbsp;举责及财与

&nbsp;&nbsp;&nbsp;&nbsp;或复顺他语&nbsp;&nbsp;&nbsp;&nbsp;妄语为他证

&nbsp;&nbsp;&nbsp;&nbsp;如是妄语者&nbsp;&nbsp;&nbsp;&nbsp;当知领群特

&nbsp;&nbsp;&nbsp;&nbsp;作恶不善业&nbsp;&nbsp;&nbsp;&nbsp;无有人知者

&nbsp;&nbsp;&nbsp;&nbsp;隐讳覆藏恶&nbsp;&nbsp;&nbsp;&nbsp;当知领群特

&nbsp;&nbsp;&nbsp;&nbsp;若人问其义&nbsp;&nbsp;&nbsp;&nbsp;而答以非义

&nbsp;&nbsp;&nbsp;&nbsp;颠倒欺诳人&nbsp;&nbsp;&nbsp;&nbsp;当知领群特

&nbsp;&nbsp;&nbsp;&nbsp;实空无所有&nbsp;&nbsp;&nbsp;&nbsp;而轻毁智者

&nbsp;&nbsp;&nbsp;&nbsp;愚痴为利故&nbsp;&nbsp;&nbsp;&nbsp;当知领群特

&nbsp;&nbsp;&nbsp;&nbsp;高慢自称举&nbsp;&nbsp;&nbsp;&nbsp;毁坏于他人

&nbsp;&nbsp;&nbsp;&nbsp;是极卑鄙慢&nbsp;&nbsp;&nbsp;&nbsp;当知领群特

&nbsp;&nbsp;&nbsp;&nbsp;自造诸过恶&nbsp;&nbsp;&nbsp;&nbsp;移过诬他人

&nbsp;&nbsp;&nbsp;&nbsp;妄语谤清白&nbsp;&nbsp;&nbsp;&nbsp;当知领群特

&nbsp;&nbsp;&nbsp;&nbsp;前受他利养&nbsp;&nbsp;&nbsp;&nbsp;他人来诣己

&nbsp;&nbsp;&nbsp;&nbsp;无有敬报心&nbsp;&nbsp;&nbsp;&nbsp;当知领群特

&nbsp;&nbsp;&nbsp;&nbsp;沙门婆罗门&nbsp;&nbsp;&nbsp;&nbsp;如法来乞求

&nbsp;&nbsp;&nbsp;&nbsp;呵责而不与&nbsp;&nbsp;&nbsp;&nbsp;当知领群特

&nbsp;&nbsp;&nbsp;&nbsp;若父母年老&nbsp;&nbsp;&nbsp;&nbsp;少壮气已谢

&nbsp;&nbsp;&nbsp;&nbsp;不勤加奉养&nbsp;&nbsp;&nbsp;&nbsp;当知领群特

&nbsp;&nbsp;&nbsp;&nbsp;父母诸尊长&nbsp;&nbsp;&nbsp;&nbsp;兄弟亲眷属

&nbsp;&nbsp;&nbsp;&nbsp;实非阿罗汉&nbsp;&nbsp;&nbsp;&nbsp;自显罗汉德

&nbsp;&nbsp;&nbsp;&nbsp;世间之大贼&nbsp;&nbsp;&nbsp;&nbsp;当知领群特

&nbsp;&nbsp;&nbsp;&nbsp;初上种姓生&nbsp;&nbsp;&nbsp;&nbsp;习婆罗门典

&nbsp;&nbsp;&nbsp;&nbsp;而于其中间&nbsp;&nbsp;&nbsp;&nbsp;习行诸恶业

&nbsp;&nbsp;&nbsp;&nbsp;不以胜生故&nbsp;&nbsp;&nbsp;&nbsp;障呵责恶道

&nbsp;&nbsp;&nbsp;&nbsp;现法受呵责&nbsp;&nbsp;&nbsp;&nbsp;后世堕恶道

&nbsp;&nbsp;&nbsp;&nbsp;生旃陀罗家&nbsp;&nbsp;&nbsp;&nbsp;世称须陀夷

&nbsp;&nbsp;&nbsp;&nbsp;名闻遍天下&nbsp;&nbsp;&nbsp;&nbsp;旃陀罗所无

&nbsp;&nbsp;&nbsp;&nbsp;婆罗门刹利&nbsp;&nbsp;&nbsp;&nbsp;大姓所供养

&nbsp;&nbsp;&nbsp;&nbsp;乘于净天道&nbsp;&nbsp;&nbsp;&nbsp;平等正直住

&nbsp;&nbsp;&nbsp;&nbsp;不以生处障&nbsp;&nbsp;&nbsp;&nbsp;令不生梵天

&nbsp;&nbsp;&nbsp;&nbsp;现法善名誉&nbsp;&nbsp;&nbsp;&nbsp;后世生善趣

&nbsp;&nbsp;&nbsp;&nbsp;二生汝当知&nbsp;&nbsp;&nbsp;&nbsp;如我所显示

&nbsp;&nbsp;&nbsp;&nbsp;不以所生故&nbsp;&nbsp;&nbsp;&nbsp;名为领群特

&nbsp;&nbsp;&nbsp;&nbsp;不以所生故&nbsp;&nbsp;&nbsp;&nbsp;名为婆罗门

&nbsp;&nbsp;&nbsp;&nbsp;业为领群特&nbsp;&nbsp;&nbsp;&nbsp;业为婆罗门

婆罗门白佛言。

&nbsp;&nbsp;&nbsp;&nbsp;如是大精进&nbsp;&nbsp;&nbsp;&nbsp;如是大牟尼

&nbsp;&nbsp;&nbsp;&nbsp;不以所生故&nbsp;&nbsp;&nbsp;&nbsp;名为领群特

&nbsp;&nbsp;&nbsp;&nbsp;不以所生故&nbsp;&nbsp;&nbsp;&nbsp;名为婆罗门

&nbsp;&nbsp;&nbsp;&nbsp;业故领群特&nbsp;&nbsp;&nbsp;&nbsp;业故婆罗门

时。事火婆罗豆婆遮婆罗门转得信心。以满钵好食奉上世尊。世尊不受。以说偈得故。偈如上说。

时。事火婆罗豆婆遮婆罗门见食瑞应已。增其信心。白佛言。世尊。我今可得为正法．律出家．受具足不。

佛告婆罗门。汝今可得于正法．律出家．受具足戒。即得出家。独静思惟。如前说。乃至得阿罗汉。心善解脱。

时。婆罗豆婆遮婆罗门得阿罗汉。心善解脱。自觉喜乐。即说偈言。

&nbsp;&nbsp;&nbsp;&nbsp;非道求清净&nbsp;&nbsp;&nbsp;&nbsp;供养祠祀火

&nbsp;&nbsp;&nbsp;&nbsp;不识清净道&nbsp;&nbsp;&nbsp;&nbsp;犹如生盲者

&nbsp;&nbsp;&nbsp;&nbsp;今已得安乐&nbsp;&nbsp;&nbsp;&nbsp;出家受具足

&nbsp;&nbsp;&nbsp;&nbsp;逮得于三明&nbsp;&nbsp;&nbsp;&nbsp;佛所教已作

&nbsp;&nbsp;&nbsp;&nbsp;先婆罗门难&nbsp;&nbsp;&nbsp;&nbsp;今为婆罗门

&nbsp;&nbsp;&nbsp;&nbsp;沐浴离尘垢&nbsp;&nbsp;&nbsp;&nbsp;度诸天彼岸

杂阿含经卷第四

此经此卷。国．宋二本文义全同。皆有十九经。总二十五纸。丹本有十五经。若依宋藏式写之。可成二十七纸。又其文义与国．宋二本全别。未知去取。今捡国．宋本经。则下流函中。此经第四十二卷耳。宋藏错将彼卷重刊于此。为初四卷。国亦仍之者。错也。故令去彼。取此丹本经焉。
