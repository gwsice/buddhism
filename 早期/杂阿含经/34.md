## 杂阿含经卷第三十四

宋天竺三藏求那跋陀罗译

### （九四○）

如是我闻。

一时。佛住舍卫国祇树给孤独园。

尔时。世尊告诸比丘。众生无始生死。长夜轮转。不知苦之本际。诸比丘。于意云何。若此大地一切草木。以四指量。斩以为筹。以数汝等长夜轮转生死所依父母。筹数已尽。其诸父母数犹不尽。诸比丘。如是无始生死。长夜轮转。不知苦之本际。是故。比丘。当如是学。当勤精进。断除诸有。莫令增长。

佛说此经已。诸比丘闻佛所说。欢喜奉行。

### （九四一）

如是我闻。

一时。佛住舍卫国祇树给孤独园。

尔时。世尊告诸比丘。众生无始生死。长夜轮转。不知苦之本际。云何。比丘。此大地土泥悉以为丸。如婆罗果。以数汝等长夜生死以来所依父母。土丸既尽。所依父母其数不尽。比丘。众生无始生死。长夜轮转。不知苦之本际。其数如是。是故。比丘。当勤方便。断除诸有。莫令增长。当如是学。

佛说此经已。诸比丘闻佛所说。欢喜奉行。

### （九四二）

如是我闻。

一时。佛住舍卫国祇树给孤独园。

尔时。世尊告诸比丘。众生无始生死。长夜轮转。不知苦之本际。诸比丘。汝等见诸众生安隐诸乐。当作是念。我等长夜轮转生死。亦曾受斯乐。其趣无量。是故。比丘。当如是学。无始生死。长夜轮转。不知苦之本际。当勤精进。断除诸有。莫令增长。

佛说此经已。诸比丘闻佛所说。欢喜奉行。

### （九四三）

如是我闻。

一时。佛住舍卫国祇树给孤独园。

尔时。世尊告诸比丘。众生无始生死。长夜轮转。不知苦之本际。诸比丘。若见众生受诸苦恼。当作是念。我长夜轮转生死以来。亦曾更受如是之苦。其数无量。当勤方便。断除诸有。莫令增长。

佛说此经已。诸比丘闻佛所说。欢喜奉行。

### （九四四）

如是我闻。

一时。佛住舍卫国祇树给孤独园。

尔时。世尊告诸比丘。众生无始生死。长夜轮转。不知苦之本际。诸比丘。汝等见诸众生而生恐怖。衣毛为竖。当作是念。我等过去必曾杀生。为伤害者。为恶知识。于无始生死长夜轮转。不知苦之本际。诸比丘。当作是学。断除诸有。莫令增长。

佛说此经已。诸比丘闻佛所说。欢喜奉行。

### （九四五）

如是我闻。

一时。佛住舍卫国祇树给孤独园。

尔时。世尊告诸比丘。众生无始生死。长夜轮转。不知苦之本际。诸比丘。若见众生爱念欢喜者。当作是念。如是众生过去世时。必为我等父母．兄弟．妻子．亲属．师友．知识。如是长夜生死轮转。无明所盖。爱系其颈。故长夜轮转。不知苦之本际。是故。诸比丘。当如是学。精勤方便。断除诸有。莫令增长。

佛说此经已。诸比丘闻佛所说。欢喜奉行。

### （九四六）

如是我闻。

一时。佛住舍卫国祇树给孤独园。

时。有异婆罗门来诣佛所。恭敬问讯。问讯已。退坐一面。白佛言。瞿昙。未来世当有几佛。

佛告婆罗门。未来佛者。如无量恒河沙。

尔时。婆罗门作是念。未来当有如无量恒河沙三藐三佛陀。我当从彼修诸梵行。

尔时。婆罗门闻佛所说。欢喜随喜。从坐起去。

时。婆罗门随路思惟。我今唯问沙门瞿昙未来诸佛。不问过去。即随路还。复问世尊。云何。瞿昙。过去世时。复有几佛。

佛告婆罗门。过去世佛亦如无量恒河沙数。

时。婆罗门即作是念。过去世中有无量恒河沙等诸佛世尊。我曾不习近。设复未来如无量恒河沙三藐三佛陀。亦当不与习近娱乐。我今当于沙门瞿昙所修行梵行。即便合掌白佛言。唯愿听我于正法．律出家修梵行。

佛告婆罗门。听汝于正法．律出家修梵行。得比丘分。

尔时。婆罗门即出家受具足。出家已。独一静处思惟。所以善男子正信．非家．出家学道。乃至得阿罗汉。

### （九四七）

如是我闻。

一时。佛住王舍城毗富罗山。

尔时。世尊告诸比丘。有一人于一劫中生死轮转。积累白骨不腐坏者。如毗富罗山。若多闻圣弟子此苦圣谛如实知。此苦集圣谛如实知。此苦灭圣谛如实知。此苦灭道迹圣谛如实知。彼如是知．如是见。断三结。谓身见．戒取．疑。断此三结。得须陀洹。不堕恶趣法。决定正向三菩提。七有天人往生。究竟苦边。

尔时。世尊即说偈言。

&nbsp;&nbsp;&nbsp;&nbsp;一人一劫中&nbsp;&nbsp;&nbsp;&nbsp;积聚其身骨

&nbsp;&nbsp;&nbsp;&nbsp;常积不腐坏&nbsp;&nbsp;&nbsp;&nbsp;如毗富罗山

&nbsp;&nbsp;&nbsp;&nbsp;若诸圣弟子&nbsp;&nbsp;&nbsp;&nbsp;正智见真谛

&nbsp;&nbsp;&nbsp;&nbsp;此苦及苦因&nbsp;&nbsp;&nbsp;&nbsp;离苦得寂灭

&nbsp;&nbsp;&nbsp;&nbsp;修习八道迹&nbsp;&nbsp;&nbsp;&nbsp;正向般涅槃

&nbsp;&nbsp;&nbsp;&nbsp;极至于七有&nbsp;&nbsp;&nbsp;&nbsp;天人来往生

&nbsp;&nbsp;&nbsp;&nbsp;尽一切诸结&nbsp;&nbsp;&nbsp;&nbsp;究竟于苦边

佛说此经已。诸比丘闻佛所说。欢喜奉行。

### （九四八）

如是我闻。

一时。佛住舍卫国祇树给孤独园。

尔时。世尊告诸比丘。众生于无始生死长夜轮转。不知苦之本际。

时。有异比丘从坐起。整衣服。偏袒右肩。为佛作礼。右膝著地。合掌白佛。世尊。劫长久如。

佛告比丘。我能为汝说。而汝难知。

比丘白佛。可说譬不。

佛言。可说。比丘。譬如铁城。方一由旬。高下亦尔。满中芥子。有人百年取一芥子。尽其芥子。劫犹不竟。如是。比丘。其劫者。如是长久。如是长劫。百千万亿大苦相续。白骨成丘。脓血成流。地狱．畜生．饿鬼恶趣。是名。比丘。无始生死。长夜轮转。不知苦之本际。是故。比丘。当如是学。断除诸有。莫令增长。

佛说此经已。诸比丘闻佛所说。欢喜奉行。

### （九四九）

如是我闻。

一时。佛住舍卫国祇树给孤独园。

尔时。世尊告诸比丘。众生无始生死。长夜轮转。不知苦之本际。

时。有异比丘从坐起。整衣服。为佛作礼。右膝著地。合掌白佛。世尊。劫长久如。

佛告比丘。我能为汝说。汝难得知。

比丘白佛。可说譬不。

佛言。可说。比丘。如大石山。不断不坏。方一由旬。若有士夫以迦尸劫贝百年一拂。拂之不已。石山遂尽。劫犹不竟。比丘。如是长久之劫。百千万亿劫受诸苦恼。乃至诸比丘。当如是学。断除诸有。莫令增长。

佛说此经已。诸比丘闻佛所说。欢喜奉行。

### （九五○）

如是我闻。

一时。佛住舍卫国祇树给孤独园。

尔时。世尊告诸比丘。众生无始生死。长夜轮转。不知苦之本际。

时。有异比丘从坐起。整衣服。为佛作礼。右膝著地。合掌白佛。世尊。过去有几劫。

佛告比丘。我悉能说。汝知甚难。

比丘白佛。可说譬不。

佛言。可说。譬如。比丘。有士夫寿命百岁。晨朝忆念三百千劫。日中忆念三百千劫。日暮忆念三百千劫。如是日日忆念劫数。百年命终。不能忆念劫数边际。比丘当知。过去劫数无量如是。过去无量劫数。长夜受苦。积骨成山。髓血成流。乃至地狱．畜生．饿鬼恶趣。如是。比丘。无始生死。长夜轮转。不知苦之本际。是故。比丘。当如是学。断除诸有。莫令增长。

佛说此经已。诸比丘闻佛所说。欢喜奉行。

### （九五一）

如是我闻。

一时。佛住舍卫国祇树给孤独园。

尔时。世尊告诸比丘。众生无始生死。长夜轮转。不知苦之本际。无有一处不生不死者。如是长夜无始生死。不知苦之本际。是故。比丘。当如是学。断除诸有。莫令增长。

佛说此经已。诸比丘闻佛所说。欢喜奉行。

### （九五二）

如是我闻。

一时。佛住舍卫国祇树给孤独园。

尔时。世尊告诸比丘。众生无始生死。长夜轮转。不知苦之本际。无有一处无父母．兄弟．妻子．眷属．宗亲．师长者。如是。比丘。无始生死。长夜轮转。不知苦之本际。是故。比丘。当如是学。断除诸有。莫令增长。

佛说此经已。诸比丘闻佛所说。欢喜奉行。

### （九五三）

如是我闻。

一时。佛住舍卫国祇树给孤独园。

尔时。世尊告诸比丘。众生无始生死。长夜轮转。不知苦之本际。譬如大雨渧泡。一生一灭。如是。众生无明所盖。爱系其颈。无始生死。生者．死者长夜轮转。不知苦之本际。是故。比丘。当如是学。断除诸有。莫令增长。

佛说此经已。诸比丘闻佛所说。欢喜奉行。

### （九五四）

如是我闻。

一时。佛住舍卫国祇树给孤独园。

尔时。世尊告诸比丘。众生无始生死。长夜轮转。不知苦之本际。譬如普天大雨洪澍。东西南北无断绝处。如是东方．南方．西方．北方。无量国土劫成．劫坏。如天大雨。普雨天下。无断绝处。如是无始生死。长夜轮转。不知苦之本际。譬如掷杖空中。或头落地。或尾落地。或中落地。如是无始生死。长夜轮转。或堕地狱。或堕畜生。或堕饿鬼。如是无始生死。长夜轮转。是故。比丘。当如是学。断除诸有。莫令增长。

佛说此经已。诸比丘闻佛所说。欢喜奉行。

### （九五五）

如是我闻。

一时。佛住舍卫国祇树给孤独园。

尔时。世尊告诸比丘。众生无始生死。长夜轮转。不知苦之本际。譬如。比丘。若有士夫转五节轮。常转不息。如是众生转五趣轮。或堕地狱．畜生．饿鬼及人．天趣。常转不息。如是无始生死。长夜轮转。不知苦之本际。是故。比丘。当如是学。断除诸有。莫令增长。

佛说此经已。诸比丘闻佛所说。欢喜奉行。

### （九五六）

如是我闻。

一时。佛住王舍城毗富罗山侧。

尔时。世尊告诸比丘。一切行无常。一切行不恒．不安．变易之法。诸比丘。于一切行当生厌离．求乐．解脱。

诸比丘。过去世时。此毗富罗山名长竹山。有诸人民围绕山居。名低弥罗邑。低弥罗邑人寿四万岁。低弥罗邑人上此山顶。四日乃得往反。时。世有佛。名迦罗迦孙提如来．应．等正觉．明行足．善逝．世间解．无上士．调御丈夫．天人师．佛．世尊出兴于世。说法教化。初．中．后善。善义善味。纯一满净。梵行清白。开发显示。彼长竹山于今名字亦灭。低弥罗聚落人民亦没。彼佛如来已般涅槃。比丘。当知一切诸行皆悉无常．不恒．不安．变易之法。于一切行。当修厌离．离欲．解脱。

诸比丘。过去世时。此毗富罗山名曰朋迦。时。有人民绕山而居。名阿毗迦邑。彼时人民寿三万岁。阿毗迦人上此山顶。经三日中乃得往反。时。世有佛。名拘那含牟尼如来．应．等正觉．明行足．善逝．世间解．无上士．调御丈夫．天人师．佛．世尊出兴于世。演说经法。初．中．后善。善义善味。纯一满净。梵行清白。开发显示。诸比丘。彼朋迦山名字久灭。阿毗迦邑人亦久亡没。彼佛世尊亦般涅槃。如是。比丘。一切诸行皆悉无常．不恒．不安．变易之法。汝等比丘当修厌离．求乐．解脱。

诸比丘。过去世时。此毗富罗山名宿波罗首。有诸人民绕山居止。名赤马邑。人寿二万岁。彼诸人民上此山顶。经二日中乃得往反。尔时。有佛名曰迦叶如来．应供。乃至出兴于世。演说经法。初．中．后善。善义善味。纯一满净。梵行清白。开示显现。比丘。当知宿波罗首山名字久灭。赤马邑人亦久亡没。彼佛世尊亦般涅槃。如是。比丘。一切诸行皆悉无常．不恒．不安．变易之法。是故。比丘。当修厌离．离欲．解脱。

诸比丘。今日此山名毗富罗。有诸人民绕山而居。名摩竭提国。此诸人民寿命百岁。善自消息。得满百岁。摩竭提人上此山顶。须臾往反。我今于此得成如来．应．等正觉。乃至佛．世尊．演说正法。教化令得寂灭涅槃．正道．善逝．觉知。比丘。当知此毗富罗山名亦当磨灭。摩竭提人亦当亡没。如来不久当般涅槃。如是。比丘。一切诸行悉皆无常．不恒．不安．变易之法。是故。比丘。当修厌离．离欲．解脱。

尔时。世尊即说偈言。

&nbsp;&nbsp;&nbsp;&nbsp;古昔长竹山&nbsp;&nbsp;&nbsp;&nbsp;低弥罗村邑

&nbsp;&nbsp;&nbsp;&nbsp;次名朋迦山&nbsp;&nbsp;&nbsp;&nbsp;阿毗迦聚落

&nbsp;&nbsp;&nbsp;&nbsp;宿波罗首山&nbsp;&nbsp;&nbsp;&nbsp;聚落名赤马

&nbsp;&nbsp;&nbsp;&nbsp;今毗富罗山&nbsp;&nbsp;&nbsp;&nbsp;国名摩竭陀

&nbsp;&nbsp;&nbsp;&nbsp;名山悉磨灭&nbsp;&nbsp;&nbsp;&nbsp;其人悉没亡

&nbsp;&nbsp;&nbsp;&nbsp;诸佛般涅槃&nbsp;&nbsp;&nbsp;&nbsp;有者无不尽

&nbsp;&nbsp;&nbsp;&nbsp;一切行无常&nbsp;&nbsp;&nbsp;&nbsp;悉皆生灭法

&nbsp;&nbsp;&nbsp;&nbsp;有生无不尽&nbsp;&nbsp;&nbsp;&nbsp;唯寂灭为乐

佛说此经已。诸比丘闻佛所说。欢喜奉行。

### （九五七）

如是我闻。

一时。佛住王舍城迦兰陀竹园。

时。有婆蹉种出家来诣佛所。合掌问讯。问讯已。退坐一面。白佛言。瞿昙。欲有所问。宁有闲暇见答以不。

佛告婆蹉种出家。随汝所问。当为汝说。

婆蹉种出家白佛言。云何。瞿昙。命即身耶。

佛告婆蹉种出家。命即身者。此是无记。

云何。瞿昙。为命异身异耶。

佛告婆蹉种出家。命异身异者。此亦无记。

婆蹉种出家白佛。云何。瞿昙。命即身耶。答言。无记。命异身异。答言。无记。沙门瞿昙有何等奇。弟子命终。即记说言。某生彼处。某生彼处。彼诸弟子于此命终舍身。即乘意生身生于余处。当于尔时。非为命异身异也。

佛告婆蹉。此说有余。不说无余。

婆蹉白佛。瞿昙。云何说有余。不说无余。

佛告婆蹉。譬如火。有余得然。非无余。

婆蹉白佛。我见火无余亦然。

佛告婆蹉。云何见火无余亦然。

婆蹉白佛。譬如大聚炽火。疾风来吹。火飞空中。岂非无余火耶。

佛告婆蹉。风吹飞火。即是有余。非无余也。

婆蹉白佛。瞿昙。空中飞火。云何名有余。

佛告婆蹉。空中飞火依风故住。依风故然。以依风故。故说有余。

婆蹉白佛。众生于此命终。乘意生身往生余处。云何有余。

佛告婆蹉。众生于此处命终。乘意生身生于余处。当于尔时。因爱故取。因爱而住。故说有余。

婆蹉白佛。众生以爱乐有余。染著有余。唯有世尊得彼无余。成等正觉。沙门瞿昙。世间多缘。请辞还去。

佛告婆蹉。宜知是时。

婆蹉出家闻佛所说。欢喜随喜。从坐起而去。

### （九五八）

如是我闻。

一时。佛住王舍城迦兰陀竹园。尔时。尊者大目揵连亦于彼住。

时。有婆蹉种出家诣尊者大目揵连所。与尊者目揵连面相问讯慰劳。慰劳已。退坐一面。语尊者大目揵连。欲有所问。宁有闲暇见答以不。

目连答言。婆蹉。随意所问。知者当答。

时。婆蹉种出家问尊者目揵连。何因．何缘余沙门．婆罗门有人来问云何如来有后死．无后死．有无后死．非有非无后死。皆悉随答。而沙门瞿昙有来问言如来有后死．无后死．有无后死．非有非无后死。而不记说。

目揵连言。婆蹉。余沙门．婆罗门于色．色集．色灭．色味．色患．色出不如实知。不如实知故。于如来有后死则取著。如来无后死．有后死．有无后死．非有后死非无后死则生取著。受．想．行．识．识集．识灭．识味．识患．识出不如实知。不如实知故。于如来有后死生取著。无后死．有无后死．非有非无后死生取著。

如来者。于色如实知。色集．色灭．色味．色患．色出如实知。如实知故。于如来有后死则不著。无后死．有无后死．非有非无后死则不著。受．想．行．识如实知。识集．识灭．识味．识患．识出如实知。如实知故。于如来有后死则不然。无后死．有无后死．非有非无后死则不然。甚深广大。无量无数。皆悉寂灭。

婆蹉。如是因．如是缘。余沙门．婆罗门若有来问如来有后死．无后死．有无后死．非有非无后死。则为记说。如是因．如是缘。如来若有来问如来有后死．无后死．有无后死．非有非无后死。不为记说。

时。婆蹉种出家闻尊者大目揵连所说。欢喜随喜。从坐起而去。

### （九五九）

如是我闻。

一时。佛住王舍城迦兰陀竹园。

时。有婆蹉种出家来诣佛所。合掌问讯。问讯已。退坐一面。白佛言。瞿昙。何因．何缘余沙门．婆罗门若有来问。如上广说。

尔时。婆蹉种出家叹言。奇哉。瞿昙。弟子．大师义同义．句同句．味同味。乃至同第一义。瞿昙。我今诣摩诃目揵连。以如是义．如是句．如是味而问于彼。彼亦以如是义．如是句．如是味而答我。如今瞿昙所说。是故。瞿昙。真为奇特。大师．弟子义同义．句同句．味同味。同第一义。

尔时。婆蹉种出家有诸因缘至那梨聚落。营事讫已。诣尊者诜陀迦旃延所。共相问讯。问讯已。退坐一面。问诜陀迦旃延。何因．何缘沙门瞿昙若有来问如来有后死．无后死．有无后死．非有非无后死。不为记说。

诜陀迦旃延语婆蹉种出家。我今问汝。随意答我。于汝意云何。若因．若缘。若行身施。若色．若无色。若想．若非想．若非想非非想。若彼因．彼缘．彼行无余行灭。永灭已。如来于彼有所记说。言。有后死．无后死．有无后死．非有非无后死耶。

婆蹉种出家语诜陀迦旃延。若因．若缘。若种施设诸行。若色．若非色。若想．若非想．若非想非非想。彼因．彼缘．彼行无余灭。云何瞿昙于彼记说如来有后死．无后死．有无后死．非有非无后死。

诜陀迦旃延语婆蹉种出家。是故如来以是因．以是缘故。有问如来有后死．无后死．有无后死．非有非无后死。不为记说。

婆蹉种出家问诜陀迦旃延。汝于沙门瞿昙弟子。为日久如。

诜陀迦旃延答言。少过三年。于正法．律出家修梵行。

婆蹉种出家言。诜陀迦旃延。快得善利。少时出家而得如是身律仪．口律仪。又得如是智慧辩才。

时。婆蹉种出家闻诜陀迦旃延所说。欢喜随喜。从坐起去。

### （九六○）

如是我闻。

一时。佛住王舍城迦兰陀竹园。

时。有婆蹉种出家来诣佛所。合掌问讯。问讯已。退坐一面。白佛言。瞿昙。欲有所问。宁有闲暇为解说不。

佛告婆蹉种出家。随所欲问。当为汝说。

婆蹉种出家白佛言。瞿昙。何因．何缘有人来问如来有后死．无后死．有无后死．非有非无后死。而不为记说耶。

佛告婆蹉种出家。如上诜陀迦旃延广说。乃至非有非无后死。

婆蹉种出家白佛言。奇哉。瞿昙。师及弟子义义同。句句同。味味同。其理悉合。所谓第一句说。瞿昙。我为小缘事至那利伽聚落。营事讫已。暂过沙门迦旃延。以如是义．如是句．如是味问沙门迦旃延。彼亦以如是义．如是句．如是味答我所问。如今沙门瞿昙所说。是故当知。实为奇特。师及弟子义．句．味。义．句．味悉同。

时。婆蹉种出家闻佛所说。欢喜随喜。从坐起而去。

### （九六一）

如是我闻。

一时。佛住王舍城迦兰陀竹园。

时。有婆蹉种出家来诣佛所。合掌问讯。问讯已。退坐一面。白佛言。云何。瞿昙。为有我耶。

尔时。世尊默然不答。

如是再三。尔时。世尊亦再三不答。

尔时。婆蹉种出家作是念。我已三问沙门瞿昙。而不见答。但当还去。

时。尊者阿难住于佛后。执扇扇佛。尔时。阿难白佛言。世尊。彼婆蹉种出家三问。世尊何故不答。岂不增彼婆蹉种出家恶邪见。言沙门不能答其所问。

佛告阿难。我若答言有我。则增彼先来邪见。若答言无我。彼先痴惑岂不更增痴惑。言先有我从今断灭。若先来有我则是常见。于今断灭则是断见。如来离于二边。处中说法。所谓是事有故是事有。是事起故是事生。谓缘无明行。乃至生．老．病．死．忧．悲．恼．苦灭。

佛说此经已。尊者阿难闻佛所说。欢喜奉行。

### （九六二）<a name="962"></a>

[南传中部 第72经 婆蹉衢多火喻经](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E4%B8%AD%E9%83%A8/072%20%E5%A9%86%E8%B9%89%E8%A1%A2%E5%A4%9A%E7%81%AB%E5%96%BB%E7%BB%8F.md)

如是我闻。

一时。佛住王舍城迦兰陀竹园。

尔时。婆蹉种出家来诣佛所。与世尊面相问讯。问讯已。退坐一面。白佛言。

瞿昙。云何瞿昙作如是见．如是说。世间常。此是真实。余则虚妄耶。

佛告婆蹉种出家。我不作如是见．如是说。世间常。是则真实。余则虚妄。

云何瞿昙作如是见．如是说。世间无常．常无常．非常非无常。有边．无边．边无边．非边非无边。命即是身．命异身异。如来有后死．无后死．有无后死．非有非无后死。

佛告婆蹉种出家。我不作如是见．如是说。乃至非有非无后死。

尔时。婆蹉种出家白佛言。瞿昙。于此见。见何等过患。而于此诸见。一切不说。

佛告婆蹉种出家。若作是见。世间常。此则真实。余则虚妄者。此是倒见．此是观察见．此是动摇见．此是垢污见．此是结见。是苦．是阂．是恼．是热。见结所系。愚痴无闻凡夫于未来世。生．老．病．死．忧．悲．恼．苦生。婆蹉种出家。若作是见。世间无常．常无常．非常非无常。有边．无边．边无边．非有边非无边。是命是身．命异身异。如来有后死．无后死．有无后死．非有非无后死。此是倒见。乃至忧．悲．恼．苦生。

婆蹉种出家白佛。瞿昙。何所见。

佛告婆蹉种出家。如来所见已毕。婆蹉种出家。然如来见。谓见此苦圣谛．此苦集圣谛．此苦灭圣谛．此苦灭道迹圣谛。作如是知．如是见已。于一切见．一切受．一切生。一切我．我所见．我慢系著使。断灭．寂静．清凉．真实。如是等解脱。比丘。生者不然。不生亦不然。

婆蹉白佛。瞿昙。何故说言生者不然。

佛告婆蹉。我今问汝。随意答我。婆蹉。犹如有人于汝前然火。汝见火然不。即于汝前火灭。汝见火灭不。

婆蹉白佛。如是。瞿昙。

佛告婆蹉。若有人问汝。向者火然。今在何处。为东方去耶。西方．南方．北方去耶。如是问者。汝云何说。

婆蹉白佛。瞿昙。若有来作如是问者。我当作如是答。若有于我前然火。薪草因缘故然。若不增薪。火则永灭。不复更起。东方．南方．西方．北方去者。是则不然。

佛告婆蹉。我亦如是说。色已断已知。受．想．行．识已断已知。断其根本。如截多罗树头。无复生分。于未来世永不复起。若至东方。南．西．北方。是则不然。甚深广大。无量无数永灭。

婆蹉白佛。我当说譬。

佛告婆蹉。为知是时。

婆蹉白佛。瞿昙。譬如近城邑聚落。有好净地。生坚固林。有一大坚固树。其生已来经数千岁。日夜既久。枝叶零落。皮肤枯朽。唯干独立。如是。瞿昙。如来法．律离诸枝条柯叶。唯空干坚固独立。

尔时。婆蹉出家闻佛所说。欢喜随喜。从坐起去。

### （九六三）

如是我闻。

一时。佛住王舍城迦兰陀竹园。

时。有婆蹉种出家来诣佛所。与世尊面相问讯慰劳已。退坐一面。白佛言。瞿昙。彼云何无知故。作如是见．如是说。世间常。此是真实。余则虚妄。世间无常．世间常无常．世间非常非无常。世有边．世无边．世有边无边．世非有边非无边。命即是身．命异身异。如来有后死．无后死．有无后死．非有非无后死。

佛告婆蹉。于色无知故。作如是见．如是说。世间常。此是真实。余则虚妄。乃至非有非无后死。于受．想．行．识无知故。作如是见．如是说世间常。此是真实。余则虚妄。乃至非有非无后死。

婆蹉白佛。瞿昙。知何法故。不如是见．如是说。世间常。此是真实。余则虚妄。乃至非有非无后死。

佛告婆蹉。知色故。不如是见．如是说。世间常。此是真实。余则虚妄。乃至非有非无后死。知受．想．行．识故。不作如是见．如是说。世间常。此是真实。余则虚妄。乃至非有非无后死。如是不知．知。如是不见．见。不识．识。不断．断。不观．观。不察．察。不觉．觉。

佛说此经已。婆蹉种出家闻佛所说。欢喜随喜。从坐起而去。

### （九六四）<a name="964"></a>

[南传中部 第73经 婆蹉衢多大经](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E4%B8%AD%E9%83%A8/073%20%E5%A9%86%E8%B9%89%E8%A1%A2%E5%A4%9A%E5%A4%A7%E7%BB%8F.md)

如是我闻。

一时。佛住王舍城迦兰陀竹园。

时。有婆蹉种出家来诣佛所。与世尊面相慰劳已。退坐一面。白佛言。瞿昙。欲有所问。宁有闲暇为解说不。尔时。世尊默然而住。

婆蹉种出家第二．第三问。佛亦第二．第三默然而住。

时。婆蹉种出家白佛言。我与瞿昙共相随顺。今有所问。何故默然。

尔时。世尊作是念。此婆蹉种出家长夜质直。不谄不伪。时有所问。皆以不知故。非故恼乱。我今当以阿毗昙律纳受于彼。作是念已。告婆蹉种出家。随汝所问。当为解说。

婆蹉白佛。云何。瞿昙。有善法耶。

佛答言。有。

婆蹉白佛。当为我说善．不善法。令我得解。

佛告婆蹉。我今当为汝略说善．不善法。谛听。善思。婆蹉。贪欲者是不善法。调伏贪欲是则善法。嗔恚．愚痴是不善法。调伏恚．痴是则善法。杀生者是不善法。离杀生者是则善法。偷盗．邪淫．妄语．两舌．恶口．绮语．贪．恚．邪见是不善法。不盗。乃至正见是则善法。是为。婆蹉。我今已说三种善法．三种不善法。如是。圣弟子于三种善法．三种不善法如实知。十种不善法．十种善法如实知者。则于贪欲无余灭尽。嗔恚．愚痴无余灭尽者。则于一切有漏灭尽。无漏心解脱．慧解脱。现法自知作证。我生已尽。梵行已立。所作已作。自知不受后有。

婆蹉白佛。颇有一比丘于此法．律得尽有漏。无漏心解脱。乃至不受后有耶。

佛告婆蹉。不但若一。若二．若三。乃至五百。有众多比丘于此法．律尽诸有漏。乃至不受后有。

婆蹉白佛。且置比丘。有一比丘尼于此法．律尽诸有漏。乃至不受后有不。

佛告婆蹉。不但一．二．三比丘尼。乃至五百。有众多比丘尼于此法．律尽诸有漏。乃至不受后有。

婆蹉白佛。置比丘尼。有一优婆塞修诸梵行。于此法．律度狐疑不。

佛告婆蹉。不但一．二．三。乃至五百优婆塞。乃有众多优婆塞修诸梵行。于此法．律断五下分结。得成阿那含。不复还生此。

婆蹉白佛。复置优婆塞。颇有一优婆夷于此法．律修持梵行。于此法．律度狐疑不。

佛告婆蹉。不但一．二．三优婆夷。乃至五百。乃有众多优婆夷于此法．律断五下分结。于彼化生。得阿那含。不复还生此。

婆蹉白佛。置比丘．比丘尼．优婆塞．优婆夷修梵行者。颇有优婆塞受五欲。而于此法．律度狐疑不。

佛告婆蹉。不但一．二．三。乃至五百。乃有众多优婆塞居家妻子。香华严饰。畜养奴婢。于此法．律断三结。贪．恚．痴薄。得斯陀含。一往一来。究竟苦边。

婆蹉白佛。复置优婆塞。颇有一优婆夷受习五欲。于此法．律得度狐疑不。

佛告婆蹉。不但一．二．三。乃至五百。乃有众多优婆夷在于居家。畜养男女。服习五欲。华香严饰。于此法．律三结尽。得须陀洹。不堕恶趣法。决定正向三菩提。七有天人往生。究竟苦边。

婆蹉白佛言。瞿昙。若沙门瞿昙成等正觉。若比丘．比丘尼．优婆塞．优婆夷修梵行者。及优婆塞．优婆夷服习五欲。不得如是功德者。则不满足。以沙门瞿昙成等正觉。比丘．比丘尼．优婆塞．优婆夷修诸梵行。及优婆塞．优婆夷服习五欲。而成就尔所功德故。则为满足。瞿昙。今当说譬。

佛告婆蹉。随意所说。

婆蹉白佛。如天大雨。水流随下。瞿昙法．律亦复如是。比丘．比丘尼．优婆塞．优婆夷。若男．若女。悉皆随流。向于涅槃。浚输涅槃。甚奇。佛．法．僧平等法．律。为余异道出家来诣瞿昙所。于正法．律求出家．受具足者。几时便听出家。

佛告婆蹉。若余异道出家欲来于正法．律求出家．受具足者。乃至四月于和尚所受衣而住。然此是为人粗作齐限耳。

婆蹉白佛。若诸异道出家来于正法．律欲求出家．受具足。听于和尚所受依。若满四月听出家者。我今堪能于四月在和尚所受依。若于正法．律而得出家．受具足。我当于瞿昙法中出家．受具足。修持梵行。

佛告婆蹉。我先不说粗为人作分齐耶。

婆蹉白佛。如是。瞿昙。

尔时世尊告诸比丘。汝等当度彼婆蹉出家于正法．律出家．受具足。

婆蹉种出家即得于正法．律出家．受具足。成比丘分。乃至半月。学所应知．应识．应见．应得．应觉．应证。悉知．悉识．悉见．悉得．悉觉．悉证如来正法。

尊者婆蹉作是念。我今已觉所应知．应识．应见．应得．应觉．应证。彼一切悉知．悉识．悉见．悉得．悉觉．悉证。今当往见世尊。

是时。婆蹉诣世尊所。稽首礼足。于一面住。白佛言。世尊。我于学所应知．应识．应见．应得．应觉．应证。悉知．悉识．悉见．悉得．悉觉．悉证世尊正法。唯愿世尊为我说法。我闻法已。当独一静处。专精思惟。不放逸住。思惟。所以善男子剃除须发。著袈裟衣。正信出家学道。乃至自知不受后有。

佛告婆蹉。有二法。修习多修习。所谓止．观。此二法修习多修习。得知界．果。觉了于界。知种种界。觉种种界。如是。比丘。欲求离欲。恶不善法。乃至第四禅具足住。慈．悲．喜．舍。空入处．识入处．无所有入处．非想非非想入处。令我三结尽。得须陀洹。三结尽。贪．恚．痴薄。得斯陀含。五下分结尽。得阿那含。种种神通境界。天眼．天耳．他心智．宿命智．生死智．漏尽智皆悉得。是故。比丘。当修二法。修习多修习。修二法故。知种种界。乃至漏尽。

尔时。尊者婆蹉闻佛所说。欢喜作礼而去。尔时。婆蹉独一静处。专精思惟。不放逸住。乃至自知不受后有。

时。有众多比丘庄严方便。欲诣世尊恭敬供养。

尔时。婆蹉问众多比丘。汝等庄严方便。欲诣世尊恭敬供养耶。

诸比丘答言。尔。

尔时。婆蹉语诸比丘。尊者。持我语。敬礼世尊。问讯起居轻利。少病少恼。安乐住不。言。婆蹉比丘白世尊言。我已供养世尊。具足奉事。令欢悦。非不欢悦。大师弟子所作皆悉已作。供养大师。令欢悦。非不欢悦。

时。众多比丘往诣佛所。稽首礼足。退坐一面。白佛言。世尊。尊者婆蹉稽首敬礼世尊足。乃至欢悦。非不欢悦。

佛告诸比丘。诸天先已语我。汝今复说。如来成就第一知见。亦如婆蹉比丘。有如是德力。

尔时。世尊为彼婆蹉比丘说第一记。

佛说此经已。诸比丘闻佛所说。欢喜奉行。

### （九六五）

如是我闻。

一时。佛住王舍城迦兰陀竹园。

时。有外道出家名曰郁低迦。来诣佛所。与世尊面相问讯慰劳已。退坐一面。白佛言。瞿昙。云何。瞿昙。世有边耶。

佛告郁低迦。此是无记。

郁低迦白佛。云何。瞿昙。世无边耶。有边无边耶。非有边非无边耶。

佛告郁低迦。此是无记。

郁低迦白佛。云何。瞿昙。世有边耶。答言无记。世无边耶。世有边无边耶。世非有边非无边耶。答言无记。瞿昙。于何等法而可记说。

佛告郁低迦。知者。智者。我为诸弟子而记说道。令正尽苦。究竟苦边。

郁低迦白佛。云何。瞿昙。为诸弟子说道。令正尽苦。究竟苦边。为一切世间从此道出。为少分耶。

尔时。世尊默然不答。

第二．第三问。佛亦第二．第三默然不答。

尔时。尊者阿难住于佛后。执扇扇佛。尊者阿难语郁低迦外道出家。汝初已问此义。今复以异说而问。是故。世尊不为记说。郁低迦。今当为汝说譬。夫智者因譬得解。

譬如国王。有边境城。四周坚固。巷陌平正。唯有一门。立守门者聪明黠慧。善能筹量。外有人来。应入者听入。不应入者不听。周匝绕城。求第二门。都不可得。都无猫狸出入之处。况第二门。彼守门者都不觉悟入者．出者。然彼士夫知一切人唯从此门若出若入。更无余处。如是。世尊虽不用心觉悟众生。一切世间从此道出。及以少分。然知众生正尽苦。究竟苦边者。一切皆悉从此道出。

时。郁低迦外道出家闻佛所说。欢喜随喜。从坐起而去。

### （九六六）

如是我闻。

一时。佛住王舍城迦兰陀竹园。时。有尊者富邻尼住王舍城耆阇崛山中。

时。有众多外道出家诣尊者富邻尼。共相问讯慰劳已。退坐一面。问尊者富邻尼。我闻沙门瞿昙作断灭破坏有教授耶。今问尊者富邻尼。竟为尔不。

富邻尼语诸外道出家。我不如是知世尊教语。众生断灭坏有。令无所有者。无有是处。我作如是解。世尊所说有诸众生。计言有我．我慢．邪慢。世尊为说。令其断灭。

时。诸外道出家闻富邻尼所说。心不喜悦。呵责而去。

尔时。尊者富邻尼。诸外道去已。往诣佛所。稽首礼足。退坐一面。以向诸外道出家所说具白世尊。世尊。我向答诸外道说。得无谤毁世尊耶。为是法说。如佛所说。如法说。随顺法说。得不为诸论议者所见嫌责耶。

佛告富邻尼。如汝所说。不谤如来。不失次第。如我记说。如法法说。随顺法说。不为诸论者之所嫌责。所以者何。富邻尼。先诸众生我慢．邪慢。邪慢所迫．邪慢集．邪慢不无间等。乱如狗肠。如铁钩锁。亦如乱草。往反驱驰。此世他世．他世此世。驱驰往反。不能远离。富邻尼。一切众生于诸邪慢无余永灭者。彼一切众生长夜安隐快乐。

佛说此经已。富邻尼比丘闻佛所说。欢喜奉行。

### （九六七）

如是我闻。

一时。佛住王舍城迦兰陀竹园。

尔时。尊者阿难陀于后夜时。向榻补河边。脱衣置岸边。入水洗手足。还上岸。著一衣。摩拭身体。时。俱迦那外道出家亦至水边。尊者阿难闻其行声。闻声已。即便謦咳作声。

俱迦那外道出家闻有人声。而问言。为何等人。

尊者阿难答言。沙门。

俱迦那外道言。何等沙门。

尊者阿难答言。释种子。

俱迦那外道言。欲有所问。宁有闲暇见答以不。

尊者阿难答言。随意所问。知者当答。

俱迦那言。云何。阿难。如来死后有耶。

阿难答言。世尊所说。此是无记。

复问。如来死后无耶。死后有无耶。非有非无耶。

阿难言。世尊所说。此是无记。

俱迦那外道言。云何。阿难。如来死后有。答言无记。死后无。死后有无。死后非有非无。答言无记。云何。阿难。为不知不见耶。

阿难答言。非不知．非不见。悉知．悉见。

复问阿难。云何知。云何见。

阿难答言。见可见处。见所起处。见缠断处。此则为知。此则为见。我如是知．如是见。云何说言不知．不见。

俱迦那外道复问。尊者何名。

阿难陀答言。我名阿难陀。

俱迦那外道言。奇哉。大师弟子。而共论议。我若知是尊者阿难陀者。不敢发问。说是语已。即舍而去。

### （九六八）

如是我闻。

一时。佛住舍卫国祇树给孤独园。

时。给孤独长者日日出见世尊。礼事供养。给孤独长者作是念。我今出太早。世尊及诸比丘禅思未起。我宁可过诸外道住处。即入外道精舍。与诸外道共相问讯慰劳已。退坐一面。

时。彼外道问言。长者。汝见沙门瞿昙。云何见。何所见。

长者答言。我亦不知云何见世尊。世尊何所见。

诸外道言。汝言见众僧。云何见众僧。众僧何所见。

长者答言。我亦不知云何见僧。僧何所见。

外道复问。长者。汝今云何自见。自何所见。

长者答言。汝等各各自说所见。然后我说所见。亦不难。

时。有一外道作如是言。长者。我见一切世间常。是则真实。余者虚妄。

复有说言。长者。我见一切世间无常。此是真实。余则虚妄。

复有说言。长者。世间常无常。此是真实。余则虚妄。

复有说言。世间非常非无常。此是真实。余则虚妄。

复有说言。世有边。此是真实。余则虚妄。

复有说言。世无边。此是真实。余则虚妄。

复有说言。世有边无边。

复有说言。世非有边非无边。

复有说言。命即是身。

复有说言。命异身异。

复有说言。如来死后有。

复有说言。如来死后无。

复有说言。如来死后有无。

复有说言。如来死后非有非无。此是真实。余则虚妄。

诸外道语长者言。我等各各已说所见。汝复应说汝所见。

长者答言。我之所见真实．有为．思量．缘起。若复真实．有为．思量．缘起者。彼则无常。无常者是苦。如是知已。于一切见都无所得。如汝所见。世间常。此是真实。余则虚妄。者。此见真实．有为．思量．缘起。若真实．有为．思量．缘起者。是则无常。无常者是苦。是故汝等习近于苦。唯得于苦。坚住于苦。深入于苦。如是汝言世间无常。此是真实。余则虚妄。有如是咎。

世间常．无常．非常非无常。世有边．世无边．世有边无边．世非有边非无边。命即是身．命异身异。如来死后有．如来死后无．如来死后有无．如来死后非有非无。此是真实。余则虚妄。皆如上说。

有一外道语给孤独长者言。如汝所说。若有见彼。则真实．有为．思量．缘起者。是无常法。若无常者是苦。是故。长者所见亦习近苦。得苦。住苦。深入于苦。

长者答言。我先不言所见者。是真实．有为．思量．缘起法。悉皆无常。无常者是苦。知苦已。我于所见无所得耶。

彼外道言。如是。长者。

尔时。给孤独长者于外道精舍伏彼异论。建立正论。于异学众中作师子吼已。往诣佛所。稽首礼足。退坐一面。以向与诸外道共论事向佛广说。

佛告给孤独长者。善哉。善哉。宜应时时摧伏愚痴外道。建立正论。

佛说是语已。给孤独长者欢喜随喜。作礼而去。

### （九六九）<a name="chang-zhua-jing"></a>

[南传中部 第74经 长爪经](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E4%B8%AD%E9%83%A8/074%20%E9%95%BF%E7%88%AA%E7%BB%8F.md)

如是我闻。

一时。佛住王舍城迦兰陀竹园。

时。有长爪外道出家来诣佛所。与世尊面相问讯慰劳已。退坐一面。白佛言。瞿昙。我一切见不忍。

佛告火种。汝言一切见不忍者。此见亦不忍耶。

长爪外道言。向言一切见不忍者。此见亦不忍。

佛告火种。如是知．如是见。此见则已断．已舍．已离。余见更不相续．不起．不生。火种。多人与汝所见同。多人作如是见．如是说。汝亦与彼相似。火种。若诸沙门．婆罗门舍斯等见。余见不起。是等沙门．婆罗门世间亦少少耳。

火种。依三种见。何等为三。有一如是见．如是说。我一切忍。复次。有一如是见．如是说。我一切不忍。复次。有一如是见．如是说。我于一忍．一不忍。火种。若言一切忍者。此见与贪俱生。非不贪。与恚俱生。非不恚。与痴俱生。非不痴。系。不离系。烦恼。非清净。乐取。染著生。若如是见。我一切不忍。此见非贪俱．非恚俱．非痴俱。清净非烦恼。离系非系。不乐不取。不著生。火种。若如是见。我一忍．一不忍。彼若忍者。则有贪。乃至染著生。若如是见不忍者。则离贪。乃至不染著生。

彼多闻圣弟子所学言。我若作如是见．如是说。我一切忍。则为二者所责．所诘。何等二种。谓一切不忍。及一忍．一不忍。则为此等所责。责故诘。诘故害。彼见责．见诘．见害故。则舍所见。余见则不复生。如是断见．舍见．离见。余见不复相续。不起不生。

彼多闻圣弟子作如是学。我若如是见．如是说。我一切不忍。者则有二种二诘。何等为二。谓我一切忍。及一忍．一不忍。如是二责二诘。乃至不相续。不起不生。

彼多闻圣弟子作如是学。我若作如是见．如是说。一忍．一不忍。则有二责二诘。何等二。谓如是见．如是说。我一切忍。及一切不忍。如是二责。乃至不相续。不起不生。

复次。火种。如是身色粗四大。圣弟子当观无常．观生灭．观离欲．观灭尽．观舍。若圣弟子观无常．观灭．观离欲．观灭尽．观舍住者。于彼身．身欲．身念．身爱．身染．身著。永灭不住。

火种。有三种受。谓苦受．乐受．不苦不乐受。此三种受。何因。何集。何生。何转。谓此三受触因．触集．触生．触转。彼彼触集。则受集。彼彼触灭。则受灭。寂静．清凉．永尽。彼于此三受。觉苦．觉乐．觉不苦不乐。彼彼受若集．若灭．若味．若患．若出如实知。如实知已。即于彼受观察无常．观生灭．观离欲．观灭尽．观舍。彼于身分齐受觉如实知。于命分齐受觉如实知。若彼身坏命终后。即于尔时一切受永灭．无余永灭。彼作是念。乐受觉时。其身亦坏。苦受觉时。其身亦坏。不苦不乐受觉时。其身亦坏。悉为苦边。于彼乐觉。离系不系。于彼苦觉。离系不系。于不苦不乐觉。离系不系。于何离系。离于贪欲．嗔恚．愚痴。离于生．老．病．死．忧．悲．恼．苦。我说斯等。名为离苦。

当于尔时。尊者舍利弗受具足始经半月。时。尊者舍利弗住于佛后。执扇扇佛。时。尊者舍利弗作是念。世尊叹说于彼彼法。断欲．离欲。欲灭尽．欲舍。尔时。尊者舍利弗即于彼彼法观察无常。观生灭．观离欲．观灭尽．观舍。不起诸漏。心得解脱。

尔时。长爪外道出家远尘离垢。得法眼净。长爪外道出家见法．得法．觉法．入法．度诸疑惑。不由他度。入正法．律。得无所畏。即从坐起。整衣服。为佛作礼。合掌白佛。愿得于正法．律出家．受具足。于佛法中修诸梵行。

佛告长爪外道出家。汝得于正法．律出家．受具足。成比丘分。

即得善来比丘出家。彼思惟。所以善男子剃除须发。著袈裟衣。正信．非家．出家学道。乃至心善解脱。得阿罗汉。

佛说是经已。尊者舍利弗．尊者长爪闻佛所说。欢喜奉行。
