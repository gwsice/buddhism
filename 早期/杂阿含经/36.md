## 杂阿含经卷第三十六

宋天竺三藏求那跋陀罗译

### （九九三）

如是我闻。

一时。佛住舍卫国祇树给孤独园。

时。有诸上座比丘随佛左右。依止而住。所谓尊者阿若憍陈如．尊者摩诃迦叶．尊者舍利弗．尊者摩诃目揵连．尊者阿那律陀．尊者二十亿耳．尊者陀罗骠摩罗子．尊者婆那迦婆娑．尊者耶舍舍罗迦毗诃利．尊者富留那．尊者分陀檀尼迦。如此及余上座比丘随佛左右。依止而住。

时。尊者婆耆舍住舍卫国东园鹿子母讲堂。时。尊者婆耆舍作是念。今日世尊在舍卫国祇树给孤独园。诸上座比丘随佛左右。依止而住。我今当往至世尊所。各各说偈叹诸上座比丘。

作是念已。往诣佛所。稽首佛足。退住一面。而说偈言。

&nbsp;&nbsp;&nbsp;&nbsp;上上座比丘&nbsp;&nbsp;&nbsp;&nbsp;已断诸贪欲

&nbsp;&nbsp;&nbsp;&nbsp;超过诸世间&nbsp;&nbsp;&nbsp;&nbsp;一切之积聚

&nbsp;&nbsp;&nbsp;&nbsp;深智少言说&nbsp;&nbsp;&nbsp;&nbsp;勇猛勤方便

&nbsp;&nbsp;&nbsp;&nbsp;道德净明显&nbsp;&nbsp;&nbsp;&nbsp;我今稽首礼

&nbsp;&nbsp;&nbsp;&nbsp;已伏诸魔怨&nbsp;&nbsp;&nbsp;&nbsp;远离于群聚

&nbsp;&nbsp;&nbsp;&nbsp;不为五欲缚&nbsp;&nbsp;&nbsp;&nbsp;常习于空闲

&nbsp;&nbsp;&nbsp;&nbsp;清虚而寡欲&nbsp;&nbsp;&nbsp;&nbsp;我今稽首礼

&nbsp;&nbsp;&nbsp;&nbsp;遮罗延胜族&nbsp;&nbsp;&nbsp;&nbsp;禅思不放逸

&nbsp;&nbsp;&nbsp;&nbsp;内心乐正受&nbsp;&nbsp;&nbsp;&nbsp;清净离尘秽

&nbsp;&nbsp;&nbsp;&nbsp;辩慧显深义&nbsp;&nbsp;&nbsp;&nbsp;是故稽首礼

&nbsp;&nbsp;&nbsp;&nbsp;所得神通慧&nbsp;&nbsp;&nbsp;&nbsp;超诸神通力

&nbsp;&nbsp;&nbsp;&nbsp;六神通众中&nbsp;&nbsp;&nbsp;&nbsp;自在无所畏

&nbsp;&nbsp;&nbsp;&nbsp;神通最胜故&nbsp;&nbsp;&nbsp;&nbsp;是故稽首礼

&nbsp;&nbsp;&nbsp;&nbsp;于大千世界&nbsp;&nbsp;&nbsp;&nbsp;五道诸趣生

&nbsp;&nbsp;&nbsp;&nbsp;乃至于梵世&nbsp;&nbsp;&nbsp;&nbsp;人天优劣想

&nbsp;&nbsp;&nbsp;&nbsp;净天眼悉见&nbsp;&nbsp;&nbsp;&nbsp;是故稽首礼

&nbsp;&nbsp;&nbsp;&nbsp;精勤方便力&nbsp;&nbsp;&nbsp;&nbsp;断除诸爱集

&nbsp;&nbsp;&nbsp;&nbsp;坏裂生死网&nbsp;&nbsp;&nbsp;&nbsp;心常乐正法

&nbsp;&nbsp;&nbsp;&nbsp;离诸悕望想&nbsp;&nbsp;&nbsp;&nbsp;超度于彼岸

&nbsp;&nbsp;&nbsp;&nbsp;清净无尘秽&nbsp;&nbsp;&nbsp;&nbsp;是故稽首礼

&nbsp;&nbsp;&nbsp;&nbsp;永离诸恐畏&nbsp;&nbsp;&nbsp;&nbsp;无依离财物

&nbsp;&nbsp;&nbsp;&nbsp;知足度疑惑&nbsp;&nbsp;&nbsp;&nbsp;伏诸魔怨敌

&nbsp;&nbsp;&nbsp;&nbsp;身念观清净&nbsp;&nbsp;&nbsp;&nbsp;是故稽首礼

&nbsp;&nbsp;&nbsp;&nbsp;无有诸世间&nbsp;&nbsp;&nbsp;&nbsp;烦恼棘刺林

&nbsp;&nbsp;&nbsp;&nbsp;结缚使永除&nbsp;&nbsp;&nbsp;&nbsp;三有因缘断

&nbsp;&nbsp;&nbsp;&nbsp;精练灭诸垢&nbsp;&nbsp;&nbsp;&nbsp;究竟明显现

&nbsp;&nbsp;&nbsp;&nbsp;于林离林去&nbsp;&nbsp;&nbsp;&nbsp;是故稽首礼

&nbsp;&nbsp;&nbsp;&nbsp;无舍宅所依&nbsp;&nbsp;&nbsp;&nbsp;幻伪痴恚灭

&nbsp;&nbsp;&nbsp;&nbsp;调伏诸爱喜&nbsp;&nbsp;&nbsp;&nbsp;出一切见处

&nbsp;&nbsp;&nbsp;&nbsp;清净无瑕秽&nbsp;&nbsp;&nbsp;&nbsp;是故稽首礼

&nbsp;&nbsp;&nbsp;&nbsp;其心自在转&nbsp;&nbsp;&nbsp;&nbsp;坚固不倾动

&nbsp;&nbsp;&nbsp;&nbsp;智慧大德力&nbsp;&nbsp;&nbsp;&nbsp;难伏魔能伏

&nbsp;&nbsp;&nbsp;&nbsp;断除无明结&nbsp;&nbsp;&nbsp;&nbsp;是故稽首礼

&nbsp;&nbsp;&nbsp;&nbsp;大人离闇冥&nbsp;&nbsp;&nbsp;&nbsp;寂灭牟尼尊

&nbsp;&nbsp;&nbsp;&nbsp;正法离垢过&nbsp;&nbsp;&nbsp;&nbsp;光明自显照

&nbsp;&nbsp;&nbsp;&nbsp;照一切世界&nbsp;&nbsp;&nbsp;&nbsp;是故名为佛

&nbsp;&nbsp;&nbsp;&nbsp;地神虚空天&nbsp;&nbsp;&nbsp;&nbsp;三十三天子

&nbsp;&nbsp;&nbsp;&nbsp;光明悉映障&nbsp;&nbsp;&nbsp;&nbsp;是故名为佛

&nbsp;&nbsp;&nbsp;&nbsp;度生死有边&nbsp;&nbsp;&nbsp;&nbsp;超逾越群众

&nbsp;&nbsp;&nbsp;&nbsp;柔弱善调伏&nbsp;&nbsp;&nbsp;&nbsp;正觉第一觉

&nbsp;&nbsp;&nbsp;&nbsp;断一切结缚&nbsp;&nbsp;&nbsp;&nbsp;伏一切异道

&nbsp;&nbsp;&nbsp;&nbsp;降一切魔怨&nbsp;&nbsp;&nbsp;&nbsp;得无上正觉

&nbsp;&nbsp;&nbsp;&nbsp;离尘灭诸垢&nbsp;&nbsp;&nbsp;&nbsp;是故稽首礼

尊者婆耆舍偈赞叹时。诸比丘闻其所说。皆大欢喜。

### （九九四）

如是我闻。

一时。佛住舍卫国祇树给孤独园。

时。尊者婆耆舍住舍卫国东园鹿子母讲堂。疾病困笃。尊者富邻尼为看病人。供给供养。

时。尊者婆耆舍语尊者富邻尼言。汝往诣世尊所。持我语白世尊言。尊者婆耆舍稽首世尊足。问讯世尊少病少恼．起居轻利．得自安乐住不。复作是言。尊者婆耆舍住东园鹿子母讲堂。疾病困笃。欲求见世尊。无力方便堪诣世尊。善哉。世尊。愿往至东园鹿子母讲堂尊者婆耆舍所。哀愍故。

时。尊者富邻尼即受其语。往诣世尊。稽首佛足。退坐一面。作是言。尊者婆耆舍住东园鹿子母讲堂。疾病困笃。愿见世尊。无力方便堪能奉见。善哉。世尊。愿往东园鹿子母讲堂尊者婆耆舍所。为哀愍故。

尔时。世尊默然而许。

时。尊者富邻尼知佛许已。即从坐起。礼佛足而去。

世尊晡时从禅起。往诣尊者婆耆舍。尊者婆耆舍遥见世尊。凭床欲起。

尔时。世尊见尊者婆耆舍凭床欲起。语言。婆耆舍。莫自轻动。世尊即坐。问尊者婆耆舍。汝所患苦。为平和可堪忍不。身诸苦痛为增为损。

如前焰摩迦修多罗广说。乃至我所苦患。转觉其增。不觉其损。

佛告婆耆舍。我今问汝。随意答我。汝得心不染．不著．不污．解脱．离诸颠倒不。

婆耆舍白佛言。我心不染．不著．不污．解脱．离诸颠倒。

佛告婆耆舍。汝云何得心不染．不著．不污．解脱．离诸颠倒。

婆耆舍白佛。我过去眼识于色。心不顾念。于未来色不欣想。于现在色不著。我过去．未来．现在眼识于色。贪欲爱乐念于彼得尽。无欲．灭．没．息．离．解脱。心解脱已。是故不染．不著．不污．离诸颠倒。正受而住。如是耳．鼻．舌．身．意识。过去于法。心不顾念。未来不欣。现在不著。过去．未来．现在法中。念欲爱尽。无欲．灭．没．息．离．解脱。心解脱已。是故不染．不著．不污．解脱．离诸颠倒。正受而住。唯愿世尊今日最后饶益于我。听我说偈。

佛告婆耆舍。宜知是时。

尊者婆耆舍起。正身端坐。系念在前。而说偈言。

&nbsp;&nbsp;&nbsp;&nbsp;我今住佛前&nbsp;&nbsp;&nbsp;&nbsp;稽首恭敬礼

&nbsp;&nbsp;&nbsp;&nbsp;于一切诸法&nbsp;&nbsp;&nbsp;&nbsp;悉皆得解脱

&nbsp;&nbsp;&nbsp;&nbsp;善解诸法相&nbsp;&nbsp;&nbsp;&nbsp;深信乐正法

&nbsp;&nbsp;&nbsp;&nbsp;世尊等正觉&nbsp;&nbsp;&nbsp;&nbsp;世尊为大师

&nbsp;&nbsp;&nbsp;&nbsp;世尊降魔怨&nbsp;&nbsp;&nbsp;&nbsp;世尊大牟尼

&nbsp;&nbsp;&nbsp;&nbsp;灭除一切使&nbsp;&nbsp;&nbsp;&nbsp;自度群生类

&nbsp;&nbsp;&nbsp;&nbsp;世尊于世间&nbsp;&nbsp;&nbsp;&nbsp;诸法悉觉知

&nbsp;&nbsp;&nbsp;&nbsp;世间悉无有&nbsp;&nbsp;&nbsp;&nbsp;知法过佛者

&nbsp;&nbsp;&nbsp;&nbsp;于诸天人中&nbsp;&nbsp;&nbsp;&nbsp;亦无与佛等

&nbsp;&nbsp;&nbsp;&nbsp;是故我今日&nbsp;&nbsp;&nbsp;&nbsp;稽首大精进

&nbsp;&nbsp;&nbsp;&nbsp;稽首士之上&nbsp;&nbsp;&nbsp;&nbsp;拔诸爱欲刺

&nbsp;&nbsp;&nbsp;&nbsp;我今是最后&nbsp;&nbsp;&nbsp;&nbsp;得见于世尊

&nbsp;&nbsp;&nbsp;&nbsp;稽首日种尊&nbsp;&nbsp;&nbsp;&nbsp;暮当般涅槃

&nbsp;&nbsp;&nbsp;&nbsp;正智系正念&nbsp;&nbsp;&nbsp;&nbsp;于此朽坏身

&nbsp;&nbsp;&nbsp;&nbsp;余势之所起&nbsp;&nbsp;&nbsp;&nbsp;从今夜永灭

&nbsp;&nbsp;&nbsp;&nbsp;三界不复染&nbsp;&nbsp;&nbsp;&nbsp;入无余涅槃

&nbsp;&nbsp;&nbsp;&nbsp;苦受及乐受&nbsp;&nbsp;&nbsp;&nbsp;亦不苦不乐

&nbsp;&nbsp;&nbsp;&nbsp;从触因缘生&nbsp;&nbsp;&nbsp;&nbsp;于今悉永断

&nbsp;&nbsp;&nbsp;&nbsp;苦受及乐受&nbsp;&nbsp;&nbsp;&nbsp;亦不苦不乐

&nbsp;&nbsp;&nbsp;&nbsp;从触因缘生&nbsp;&nbsp;&nbsp;&nbsp;于今悉已知

&nbsp;&nbsp;&nbsp;&nbsp;若内及与外&nbsp;&nbsp;&nbsp;&nbsp;苦乐等诸受

&nbsp;&nbsp;&nbsp;&nbsp;于受无所著&nbsp;&nbsp;&nbsp;&nbsp;正智正系心

&nbsp;&nbsp;&nbsp;&nbsp;于初中最后&nbsp;&nbsp;&nbsp;&nbsp;诸聚无障碍

&nbsp;&nbsp;&nbsp;&nbsp;诸聚既已断&nbsp;&nbsp;&nbsp;&nbsp;了知受无余

&nbsp;&nbsp;&nbsp;&nbsp;明见真实者&nbsp;&nbsp;&nbsp;&nbsp;说九十一劫

&nbsp;&nbsp;&nbsp;&nbsp;三劫中不空&nbsp;&nbsp;&nbsp;&nbsp;有大仙人尊

&nbsp;&nbsp;&nbsp;&nbsp;余空无洲依&nbsp;&nbsp;&nbsp;&nbsp;唯畏恐怖劫

&nbsp;&nbsp;&nbsp;&nbsp;当知大仙人&nbsp;&nbsp;&nbsp;&nbsp;乃复出于世

&nbsp;&nbsp;&nbsp;&nbsp;安慰诸天人&nbsp;&nbsp;&nbsp;&nbsp;开眼离尘冥

&nbsp;&nbsp;&nbsp;&nbsp;示悟诸众生&nbsp;&nbsp;&nbsp;&nbsp;令觉一切苦

&nbsp;&nbsp;&nbsp;&nbsp;苦苦及苦集&nbsp;&nbsp;&nbsp;&nbsp;超苦之寂灭

&nbsp;&nbsp;&nbsp;&nbsp;贤圣八正道&nbsp;&nbsp;&nbsp;&nbsp;安隐趣涅槃

&nbsp;&nbsp;&nbsp;&nbsp;世间难得者&nbsp;&nbsp;&nbsp;&nbsp;现前悉皆得

&nbsp;&nbsp;&nbsp;&nbsp;生世得人身&nbsp;&nbsp;&nbsp;&nbsp;演说于正法

&nbsp;&nbsp;&nbsp;&nbsp;随己之所欲&nbsp;&nbsp;&nbsp;&nbsp;离垢求清净

&nbsp;&nbsp;&nbsp;&nbsp;专修其己利&nbsp;&nbsp;&nbsp;&nbsp;勿令空无果

&nbsp;&nbsp;&nbsp;&nbsp;空过则生忧&nbsp;&nbsp;&nbsp;&nbsp;邻于地狱苦

&nbsp;&nbsp;&nbsp;&nbsp;于所说正法&nbsp;&nbsp;&nbsp;&nbsp;不乐不欲受

&nbsp;&nbsp;&nbsp;&nbsp;当久处生死&nbsp;&nbsp;&nbsp;&nbsp;轮回息无期

&nbsp;&nbsp;&nbsp;&nbsp;长夜怀忧恼&nbsp;&nbsp;&nbsp;&nbsp;如商人失财

&nbsp;&nbsp;&nbsp;&nbsp;我今众庆集&nbsp;&nbsp;&nbsp;&nbsp;无复生老死

&nbsp;&nbsp;&nbsp;&nbsp;轮回悉已断&nbsp;&nbsp;&nbsp;&nbsp;不复重受生

&nbsp;&nbsp;&nbsp;&nbsp;爱识河水流&nbsp;&nbsp;&nbsp;&nbsp;于今悉枯竭

&nbsp;&nbsp;&nbsp;&nbsp;已拔阴根本&nbsp;&nbsp;&nbsp;&nbsp;连锁不相续

&nbsp;&nbsp;&nbsp;&nbsp;供养大师毕&nbsp;&nbsp;&nbsp;&nbsp;所作者已作

&nbsp;&nbsp;&nbsp;&nbsp;重担悉已舍&nbsp;&nbsp;&nbsp;&nbsp;有流悉已断

&nbsp;&nbsp;&nbsp;&nbsp;不复乐受生&nbsp;&nbsp;&nbsp;&nbsp;亦无死可恶

&nbsp;&nbsp;&nbsp;&nbsp;正智正系念&nbsp;&nbsp;&nbsp;&nbsp;唯待终时至

&nbsp;&nbsp;&nbsp;&nbsp;念空野龙象&nbsp;&nbsp;&nbsp;&nbsp;六十雄猛兽

&nbsp;&nbsp;&nbsp;&nbsp;一旦免枷锁&nbsp;&nbsp;&nbsp;&nbsp;逸乐山林中

&nbsp;&nbsp;&nbsp;&nbsp;婆耆舍亦然&nbsp;&nbsp;&nbsp;&nbsp;大师口生子

&nbsp;&nbsp;&nbsp;&nbsp;厌舍于徒众&nbsp;&nbsp;&nbsp;&nbsp;正念待时至

&nbsp;&nbsp;&nbsp;&nbsp;今告于汝等&nbsp;&nbsp;&nbsp;&nbsp;诸来集会者

&nbsp;&nbsp;&nbsp;&nbsp;听我最后偈&nbsp;&nbsp;&nbsp;&nbsp;其义所饶益

&nbsp;&nbsp;&nbsp;&nbsp;生者悉归灭&nbsp;&nbsp;&nbsp;&nbsp;诸行无有常

&nbsp;&nbsp;&nbsp;&nbsp;速生速死法&nbsp;&nbsp;&nbsp;&nbsp;何可久依怙

&nbsp;&nbsp;&nbsp;&nbsp;是故强其志&nbsp;&nbsp;&nbsp;&nbsp;精勤方便求

&nbsp;&nbsp;&nbsp;&nbsp;观察有恐怖&nbsp;&nbsp;&nbsp;&nbsp;随顺牟尼道

&nbsp;&nbsp;&nbsp;&nbsp;速尽此苦阴&nbsp;&nbsp;&nbsp;&nbsp;勿复增轮转

&nbsp;&nbsp;&nbsp;&nbsp;佛口所生子&nbsp;&nbsp;&nbsp;&nbsp;叹说此偈已

&nbsp;&nbsp;&nbsp;&nbsp;长辞于大众&nbsp;&nbsp;&nbsp;&nbsp;婆耆舍涅槃

&nbsp;&nbsp;&nbsp;&nbsp;彼以慈悲故&nbsp;&nbsp;&nbsp;&nbsp;说此无上偈

&nbsp;&nbsp;&nbsp;&nbsp;尊者婆耆舍&nbsp;&nbsp;&nbsp;&nbsp;如来法生子

&nbsp;&nbsp;&nbsp;&nbsp;垂心哀愍故&nbsp;&nbsp;&nbsp;&nbsp;说此无上偈

&nbsp;&nbsp;&nbsp;&nbsp;然后般涅槃&nbsp;&nbsp;&nbsp;&nbsp;一切当敬礼

### （九九五）

如是我闻。

一时。佛住舍卫国祇树给孤独园。

时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园。

时。彼天子而说偈问佛。

&nbsp;&nbsp;&nbsp;&nbsp;阿练若比丘&nbsp;&nbsp;&nbsp;&nbsp;住于空闲处

&nbsp;&nbsp;&nbsp;&nbsp;寂静修梵行&nbsp;&nbsp;&nbsp;&nbsp;于一坐而食

&nbsp;&nbsp;&nbsp;&nbsp;以何因缘故&nbsp;&nbsp;&nbsp;&nbsp;颜色特鲜明

尔时。世尊说偈答言。

&nbsp;&nbsp;&nbsp;&nbsp;于过去无忧&nbsp;&nbsp;&nbsp;&nbsp;未来不欣乐

&nbsp;&nbsp;&nbsp;&nbsp;现在随所得&nbsp;&nbsp;&nbsp;&nbsp;正智系念持

&nbsp;&nbsp;&nbsp;&nbsp;饭食系念故&nbsp;&nbsp;&nbsp;&nbsp;颜色常鲜泽

&nbsp;&nbsp;&nbsp;&nbsp;未来心驰想&nbsp;&nbsp;&nbsp;&nbsp;过去追忧悔

&nbsp;&nbsp;&nbsp;&nbsp;愚痴火自煎&nbsp;&nbsp;&nbsp;&nbsp;如雹断生草

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （九九六）

如是我闻。

一时。佛住舍卫国祇树给孤独园。

时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园。

时。彼天子而说偈言。

&nbsp;&nbsp;&nbsp;&nbsp;不欲起憍慢&nbsp;&nbsp;&nbsp;&nbsp;善自调其心

&nbsp;&nbsp;&nbsp;&nbsp;未曾修寂默&nbsp;&nbsp;&nbsp;&nbsp;亦不入正受

&nbsp;&nbsp;&nbsp;&nbsp;处林而放逸&nbsp;&nbsp;&nbsp;&nbsp;不度死彼岸

尔时。世尊说偈答言。

&nbsp;&nbsp;&nbsp;&nbsp;已离于憍慢&nbsp;&nbsp;&nbsp;&nbsp;心常入正受

&nbsp;&nbsp;&nbsp;&nbsp;明智善分别&nbsp;&nbsp;&nbsp;&nbsp;解脱一切缚

&nbsp;&nbsp;&nbsp;&nbsp;独一处闲林&nbsp;&nbsp;&nbsp;&nbsp;其心不放逸

&nbsp;&nbsp;&nbsp;&nbsp;于彼死魔怨&nbsp;&nbsp;&nbsp;&nbsp;疾得度彼岸

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （九九七）

如是我闻。

一时。佛住舍卫国祇树给孤独园。

时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;云何得昼夜&nbsp;&nbsp;&nbsp;&nbsp;功德常增长

&nbsp;&nbsp;&nbsp;&nbsp;云何得生天&nbsp;&nbsp;&nbsp;&nbsp;唯愿为解说

尔时。世尊说偈答言。

&nbsp;&nbsp;&nbsp;&nbsp;种植园果故&nbsp;&nbsp;&nbsp;&nbsp;林树荫清凉

&nbsp;&nbsp;&nbsp;&nbsp;桥船以济度&nbsp;&nbsp;&nbsp;&nbsp;造作福德舍

&nbsp;&nbsp;&nbsp;&nbsp;穿井供渴乏&nbsp;&nbsp;&nbsp;&nbsp;客舍给行旅

&nbsp;&nbsp;&nbsp;&nbsp;如此之功德&nbsp;&nbsp;&nbsp;&nbsp;日夜常增长

&nbsp;&nbsp;&nbsp;&nbsp;如法戒具足&nbsp;&nbsp;&nbsp;&nbsp;缘斯得生天

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （九九八）

如是我闻。

一时。佛住舍卫国祇树给孤独园。

时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;施何得大力&nbsp;&nbsp;&nbsp;&nbsp;施何得妙色

&nbsp;&nbsp;&nbsp;&nbsp;施何得安乐&nbsp;&nbsp;&nbsp;&nbsp;施何得明目

&nbsp;&nbsp;&nbsp;&nbsp;修习何等施&nbsp;&nbsp;&nbsp;&nbsp;名曰一切施

&nbsp;&nbsp;&nbsp;&nbsp;今启问世尊&nbsp;&nbsp;&nbsp;&nbsp;愿为分别说

尔时。世尊说偈答言。

&nbsp;&nbsp;&nbsp;&nbsp;施食得大力&nbsp;&nbsp;&nbsp;&nbsp;施衣得妙色

&nbsp;&nbsp;&nbsp;&nbsp;施乘得安乐&nbsp;&nbsp;&nbsp;&nbsp;施灯得明目

&nbsp;&nbsp;&nbsp;&nbsp;虚馆以待宾&nbsp;&nbsp;&nbsp;&nbsp;是名一切施

&nbsp;&nbsp;&nbsp;&nbsp;以法而诲彼&nbsp;&nbsp;&nbsp;&nbsp;是则施甘露

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （九九九）

如是我闻。

一时。佛住舍卫国祇树给孤独园。

时。有天子名悉鞞梨。容色绝妙。于后夜时来诣佛所。稽首佛足。退坐一面。身诸光明遍照祇树给孤独园。

时。彼天子而说偈言。

&nbsp;&nbsp;&nbsp;&nbsp;诸天及世人&nbsp;&nbsp;&nbsp;&nbsp;于食悉欣乐

&nbsp;&nbsp;&nbsp;&nbsp;颇有诸世间&nbsp;&nbsp;&nbsp;&nbsp;福乐自随逐

尔时。世尊说偈答言。

&nbsp;&nbsp;&nbsp;&nbsp;净信心惠施&nbsp;&nbsp;&nbsp;&nbsp;此世及后世

&nbsp;&nbsp;&nbsp;&nbsp;随其所至处&nbsp;&nbsp;&nbsp;&nbsp;福报常影随

&nbsp;&nbsp;&nbsp;&nbsp;是故当舍悭&nbsp;&nbsp;&nbsp;&nbsp;行无垢惠施

&nbsp;&nbsp;&nbsp;&nbsp;施已心欢喜&nbsp;&nbsp;&nbsp;&nbsp;此世他世受

时。彼悉鞞梨天子白佛言。奇哉。世尊。善说斯义。

&nbsp;&nbsp;&nbsp;&nbsp;净信心惠施&nbsp;&nbsp;&nbsp;&nbsp;此世及他世

&nbsp;&nbsp;&nbsp;&nbsp;随其所至处&nbsp;&nbsp;&nbsp;&nbsp;福报常影随

&nbsp;&nbsp;&nbsp;&nbsp;是故当舍悭&nbsp;&nbsp;&nbsp;&nbsp;行无垢惠施

&nbsp;&nbsp;&nbsp;&nbsp;施已心欢喜&nbsp;&nbsp;&nbsp;&nbsp;此世他世受

悉鞞梨天子白佛言。世尊。我自知过去世时曾为国王。名悉鞞梨。于四城门普施为福。于其城内有四交道。亦于其中布施作福。

时。有第一夫人来语我言。大王大作福德。而我无力修诸福业。我时告言。城东门外布施作福悉皆属汝。时。诸王子复来白我。大王多作功德。夫人亦同。而我无力作诸福业。我今愿得依于大王少作功德。我时答言。城南门外所作施福悉皆属汝。时。有大臣复来白我。今日大王多作功德。夫人．王子悉皆共之。而我无力作诸福业。愿依大王少有所作。我时告言。城西门外所作施福悉皆属汝。时。诸将士复来白我。今日大王多作功德。夫人．太子及诸大臣悉皆共之。唯我无力能修福业。愿依大王得有所作。我时答言。城北门外所作施福悉皆属汝。国中庶民复来白我。今日大王多作功德。夫人．王子．大臣．诸将悉皆共之。唯我无力不能修福。愿依大王少有所作。我时答言。于其城内四交道头所作施福悉属汝等。尔时。国王夫人．王子．大臣．将士．庶民悉皆惠施。作诸功德。我先所作惠施功德于兹则断。

时。我所使诸作福者。还至我所。为我作礼而白我言。大王当知。诸修福处。夫人．王子．大臣．将士及诸庶民各据其处。行施作福。大王所施于兹则断。我时答言。善男子。诸方边国岁输财物应入我者。分半入库。分其半分。即于彼处惠施作福。彼闻教旨。往诣边国。集诸财物。半送于库。半留于彼惠施作福。

我先长夜如是惠施作福。长夜常得可爱．可念．可意福报。常受快乐。无有穷极。以斯福业及福果福报。悉皆入于大功德聚数。譬如五大河合为一流。所谓恒河．耶蒲那．萨罗由．伊罗跋提．摩醯。如是五河合为一流。无有人能量其河水百千万亿斗斛之数。彼大河水得为大水聚数。我亦如是。所作功德果．功德报不可称量。悉得入于大功德聚数。

尔时。悉鞞梨天子闻佛所说。欢喜随喜。稽首佛足。即没不现。

### （一○○○）

如是我闻。

一时。佛住舍卫国祇树给孤独园。

时。有一天子。容色绝妙。于后夜时来诣佛所。稽首佛足。退坐一面。身诸光明皆悉遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;何等人能为&nbsp;&nbsp;&nbsp;&nbsp;远游善知识

&nbsp;&nbsp;&nbsp;&nbsp;何等人能为&nbsp;&nbsp;&nbsp;&nbsp;居家善知识

&nbsp;&nbsp;&nbsp;&nbsp;何等人能为&nbsp;&nbsp;&nbsp;&nbsp;通财善知识

&nbsp;&nbsp;&nbsp;&nbsp;何等人能为&nbsp;&nbsp;&nbsp;&nbsp;后世善知识

尔时。世尊以偈答言。

&nbsp;&nbsp;&nbsp;&nbsp;商人之导师&nbsp;&nbsp;&nbsp;&nbsp;游行善知识

&nbsp;&nbsp;&nbsp;&nbsp;贞祥贤良妻&nbsp;&nbsp;&nbsp;&nbsp;居家善知识

&nbsp;&nbsp;&nbsp;&nbsp;宗亲相习近&nbsp;&nbsp;&nbsp;&nbsp;通财善知识

&nbsp;&nbsp;&nbsp;&nbsp;自所修功德&nbsp;&nbsp;&nbsp;&nbsp;后世善知识

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一○○一）

如是我闻。

一时。佛住舍卫国祇树给孤独园。

时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园。

时。彼天子而说偈言。

&nbsp;&nbsp;&nbsp;&nbsp;冥运持命去&nbsp;&nbsp;&nbsp;&nbsp;故令人短寿

&nbsp;&nbsp;&nbsp;&nbsp;为老所侵迫&nbsp;&nbsp;&nbsp;&nbsp;而无救护者

&nbsp;&nbsp;&nbsp;&nbsp;睹斯老病死&nbsp;&nbsp;&nbsp;&nbsp;令人大恐怖

&nbsp;&nbsp;&nbsp;&nbsp;唯作诸功德&nbsp;&nbsp;&nbsp;&nbsp;乐住至乐所

尔时。世尊说偈答言。

&nbsp;&nbsp;&nbsp;&nbsp;冥运持命去&nbsp;&nbsp;&nbsp;&nbsp;故令人短寿

&nbsp;&nbsp;&nbsp;&nbsp;为老所侵迫&nbsp;&nbsp;&nbsp;&nbsp;而无救护者

&nbsp;&nbsp;&nbsp;&nbsp;观此有余过&nbsp;&nbsp;&nbsp;&nbsp;令人大恐怖

&nbsp;&nbsp;&nbsp;&nbsp;当断世贪爱&nbsp;&nbsp;&nbsp;&nbsp;无余涅槃乐

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一○○二）

如是我闻。

一时。佛住舍卫国祇树给孤独园。

时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;断除于几法&nbsp;&nbsp;&nbsp;&nbsp;几法应弃舍

&nbsp;&nbsp;&nbsp;&nbsp;而复于几法&nbsp;&nbsp;&nbsp;&nbsp;增上方便修

&nbsp;&nbsp;&nbsp;&nbsp;几聚应超越&nbsp;&nbsp;&nbsp;&nbsp;比丘度駃流

尔时。世尊说偈答言。

&nbsp;&nbsp;&nbsp;&nbsp;断除五舍五&nbsp;&nbsp;&nbsp;&nbsp;增修于五根

&nbsp;&nbsp;&nbsp;&nbsp;超越五和合&nbsp;&nbsp;&nbsp;&nbsp;比丘度流渊

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一○○三）

如是我闻。

一时。佛住舍卫国祇树给孤独园。

时。有天子容色绝妙。于后夜时来诣佛所。稽首佛足。退坐一面。身诸光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;几人于觉眠&nbsp;&nbsp;&nbsp;&nbsp;几人于眠觉

&nbsp;&nbsp;&nbsp;&nbsp;几人取尘垢&nbsp;&nbsp;&nbsp;&nbsp;几人得清净

尔时。世尊说偈答言。

&nbsp;&nbsp;&nbsp;&nbsp;五人于觉眠&nbsp;&nbsp;&nbsp;&nbsp;五人于眠觉

&nbsp;&nbsp;&nbsp;&nbsp;五人取于垢&nbsp;&nbsp;&nbsp;&nbsp;五人得清净

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一○○四）

如是我闻。

一时。佛住舍卫国祇树给孤独园。

时。有天子容色绝妙。于后夜时来诣佛所。稽首佛足。退坐一面。身诸光明遍照祇树给孤独园。

时。彼天子而说偈言。

&nbsp;&nbsp;&nbsp;&nbsp;母子更相喜&nbsp;&nbsp;&nbsp;&nbsp;牛主乐其牛

&nbsp;&nbsp;&nbsp;&nbsp;众生乐有余&nbsp;&nbsp;&nbsp;&nbsp;无乐无余者

尔时。世尊说偈答言。

&nbsp;&nbsp;&nbsp;&nbsp;母子更相忧&nbsp;&nbsp;&nbsp;&nbsp;牛主忧其牛

&nbsp;&nbsp;&nbsp;&nbsp;有余众生忧&nbsp;&nbsp;&nbsp;&nbsp;无余则无忧

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一○○五）

如是我闻。

一时。佛住舍卫国祇树给孤独园。

时。有天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;何等人之物&nbsp;&nbsp;&nbsp;&nbsp;何名第一伴

&nbsp;&nbsp;&nbsp;&nbsp;以何而活命&nbsp;&nbsp;&nbsp;&nbsp;众生何处依

尔时。世尊说偈答言。

&nbsp;&nbsp;&nbsp;&nbsp;田宅众生有&nbsp;&nbsp;&nbsp;&nbsp;贤妻第一伴

&nbsp;&nbsp;&nbsp;&nbsp;饮食已存命&nbsp;&nbsp;&nbsp;&nbsp;业为众生依

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一○○六）

如是我闻。

一时。佛住舍卫国祇树给孤独园。

时。有天子容色绝妙。来诣佛所。稽首佛足。身诸光明遍照祇树给孤独园。

时。彼天子而说偈言。

&nbsp;&nbsp;&nbsp;&nbsp;所爱无过子&nbsp;&nbsp;&nbsp;&nbsp;财无贵于牛

&nbsp;&nbsp;&nbsp;&nbsp;光明无过日&nbsp;&nbsp;&nbsp;&nbsp;萨罗无过海

尔时。世尊说偈答言。

&nbsp;&nbsp;&nbsp;&nbsp;爱无过于己&nbsp;&nbsp;&nbsp;&nbsp;财无过于谷

&nbsp;&nbsp;&nbsp;&nbsp;光明无过慧&nbsp;&nbsp;&nbsp;&nbsp;萨罗无过见

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一○○七）

如是我闻。

一时。佛住舍卫国祇树给孤独园。

时。有天子容色绝妙。来诣佛所。稽首礼足。身诸光明遍照祇树给孤独园。

时。彼天子而说偈言。

&nbsp;&nbsp;&nbsp;&nbsp;刹利两足尊&nbsp;&nbsp;&nbsp;&nbsp;[絳-糸 牛]牛四足胜

&nbsp;&nbsp;&nbsp;&nbsp;童英为上妻&nbsp;&nbsp;&nbsp;&nbsp;贵生为上子

尔时。世尊说偈答言。

&nbsp;&nbsp;&nbsp;&nbsp;正觉两足尊&nbsp;&nbsp;&nbsp;&nbsp;生马四足胜

&nbsp;&nbsp;&nbsp;&nbsp;顺夫为贤妻&nbsp;&nbsp;&nbsp;&nbsp;漏尽子之上

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一○○八）

如是我闻。

一时。佛住舍卫国祇树给孤独园。

时。有天子容色绝妙。来诣佛所。稽首佛足。身诸光明遍照祇树给孤独园。

时。彼天子而说偈言。

&nbsp;&nbsp;&nbsp;&nbsp;从地起众生&nbsp;&nbsp;&nbsp;&nbsp;何者为最胜

&nbsp;&nbsp;&nbsp;&nbsp;于空堕落者&nbsp;&nbsp;&nbsp;&nbsp;复以何胜上

&nbsp;&nbsp;&nbsp;&nbsp;凡所祈请处&nbsp;&nbsp;&nbsp;&nbsp;何者最第一

&nbsp;&nbsp;&nbsp;&nbsp;于诸言语中&nbsp;&nbsp;&nbsp;&nbsp;何者为上辩

时。有一天子本为田家子。今得生天上。以本习故。即便说偈答彼天子。

&nbsp;&nbsp;&nbsp;&nbsp;五谷从地生&nbsp;&nbsp;&nbsp;&nbsp;是则为最胜

&nbsp;&nbsp;&nbsp;&nbsp;种子于空中&nbsp;&nbsp;&nbsp;&nbsp;落地为最胜

&nbsp;&nbsp;&nbsp;&nbsp;[絳-糸 牛]牛资养人&nbsp;&nbsp;&nbsp;&nbsp;是则依中胜

&nbsp;&nbsp;&nbsp;&nbsp;爱子有所说&nbsp;&nbsp;&nbsp;&nbsp;是则言中胜

彼发问天子语答者言。我不问汝。何故多言轻躁妄说。我自说偈问世尊言。

&nbsp;&nbsp;&nbsp;&nbsp;从地起众生&nbsp;&nbsp;&nbsp;&nbsp;何者为最胜

&nbsp;&nbsp;&nbsp;&nbsp;于空堕地者&nbsp;&nbsp;&nbsp;&nbsp;复以何为胜

&nbsp;&nbsp;&nbsp;&nbsp;凡所祈请处&nbsp;&nbsp;&nbsp;&nbsp;何者为最胜

&nbsp;&nbsp;&nbsp;&nbsp;于诸言语中&nbsp;&nbsp;&nbsp;&nbsp;何者为上辩

尔时。世尊说偈答言。

&nbsp;&nbsp;&nbsp;&nbsp;从下踊出者&nbsp;&nbsp;&nbsp;&nbsp;三明为最上

&nbsp;&nbsp;&nbsp;&nbsp;从空流下者&nbsp;&nbsp;&nbsp;&nbsp;三明亦第一

&nbsp;&nbsp;&nbsp;&nbsp;贤圣弟子僧&nbsp;&nbsp;&nbsp;&nbsp;是师依之上

&nbsp;&nbsp;&nbsp;&nbsp;如来之所说&nbsp;&nbsp;&nbsp;&nbsp;诸说之最辩

时。彼天子复说偈言。

&nbsp;&nbsp;&nbsp;&nbsp;世间几法起&nbsp;&nbsp;&nbsp;&nbsp;几法相顺可

&nbsp;&nbsp;&nbsp;&nbsp;世几法取爱&nbsp;&nbsp;&nbsp;&nbsp;世几法损减

尔时。世尊说偈答言。

&nbsp;&nbsp;&nbsp;&nbsp;世六法等起&nbsp;&nbsp;&nbsp;&nbsp;世六法顺可

&nbsp;&nbsp;&nbsp;&nbsp;世六法取爱&nbsp;&nbsp;&nbsp;&nbsp;世六法损减

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一○○九）

如是我闻。

一时。佛住舍卫国祇树给孤独园。

时。有天子容色绝妙。于后夜时来诣佛所。稽首佛足。退坐一面。身诸光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;谁持世间去&nbsp;&nbsp;&nbsp;&nbsp;谁拘牵世间

&nbsp;&nbsp;&nbsp;&nbsp;何等为一法&nbsp;&nbsp;&nbsp;&nbsp;制御于世间

尔时。世尊说偈答言。

&nbsp;&nbsp;&nbsp;&nbsp;心持世间去&nbsp;&nbsp;&nbsp;&nbsp;心拘引世间

&nbsp;&nbsp;&nbsp;&nbsp;其心为一法&nbsp;&nbsp;&nbsp;&nbsp;能制御世间

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一○一○）

如是我闻。

一时。佛住舍卫国祇树给孤独园。

时。有天子容色绝妙。于后夜时来诣佛所。稽首佛足。退坐一面。身诸光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;谁缚于世间&nbsp;&nbsp;&nbsp;&nbsp;谁调伏令解

&nbsp;&nbsp;&nbsp;&nbsp;断除何等法&nbsp;&nbsp;&nbsp;&nbsp;说名得涅槃

尔时。世尊说偈答言。

&nbsp;&nbsp;&nbsp;&nbsp;欲能缚世间&nbsp;&nbsp;&nbsp;&nbsp;调伏欲解脱

&nbsp;&nbsp;&nbsp;&nbsp;断除爱欲者&nbsp;&nbsp;&nbsp;&nbsp;说名得涅槃

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一○一一）

如是我闻。

一时。佛住舍卫国祇树给孤独园。

时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;谁掩于世间&nbsp;&nbsp;&nbsp;&nbsp;谁遮络世间

&nbsp;&nbsp;&nbsp;&nbsp;谁结缚众生&nbsp;&nbsp;&nbsp;&nbsp;何处建立世

尔时。世尊说偈答言。

&nbsp;&nbsp;&nbsp;&nbsp;衰老掩世间&nbsp;&nbsp;&nbsp;&nbsp;死遮络世间

&nbsp;&nbsp;&nbsp;&nbsp;爱系缚众生&nbsp;&nbsp;&nbsp;&nbsp;法建立世间

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一○一二）

如是我闻。

一时。佛住舍卫国祇树给孤独园。

时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;谁隐彼世间&nbsp;&nbsp;&nbsp;&nbsp;谁系于世间

&nbsp;&nbsp;&nbsp;&nbsp;谁忆于众生&nbsp;&nbsp;&nbsp;&nbsp;谁建众生幢

尔时。世尊说偈答言。

&nbsp;&nbsp;&nbsp;&nbsp;无明覆世间&nbsp;&nbsp;&nbsp;&nbsp;爱结缚众生

&nbsp;&nbsp;&nbsp;&nbsp;隐覆忆众生&nbsp;&nbsp;&nbsp;&nbsp;我慢众生幢

时。彼天子即复说偈而问佛言。

&nbsp;&nbsp;&nbsp;&nbsp;谁无有覆盖&nbsp;&nbsp;&nbsp;&nbsp;谁复无爱结

&nbsp;&nbsp;&nbsp;&nbsp;谁即出隐覆&nbsp;&nbsp;&nbsp;&nbsp;谁不建慢幢

尔时。世尊说偈答言。

&nbsp;&nbsp;&nbsp;&nbsp;如来等正觉&nbsp;&nbsp;&nbsp;&nbsp;正智心解脱

&nbsp;&nbsp;&nbsp;&nbsp;不为无明覆&nbsp;&nbsp;&nbsp;&nbsp;亦无爱结系

&nbsp;&nbsp;&nbsp;&nbsp;超出于隐覆&nbsp;&nbsp;&nbsp;&nbsp;摧灭我慢幢

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一○一三）

如是我闻。

一时。佛住舍卫国祇树给孤独园。

时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;何等为上士&nbsp;&nbsp;&nbsp;&nbsp;所有资财物

&nbsp;&nbsp;&nbsp;&nbsp;云何善修习&nbsp;&nbsp;&nbsp;&nbsp;而致于安乐

&nbsp;&nbsp;&nbsp;&nbsp;云何众味中&nbsp;&nbsp;&nbsp;&nbsp;得为最上味

&nbsp;&nbsp;&nbsp;&nbsp;云何众生中&nbsp;&nbsp;&nbsp;&nbsp;得为第一寿

尔时。世尊说偈答言。

&nbsp;&nbsp;&nbsp;&nbsp;清净信乐心&nbsp;&nbsp;&nbsp;&nbsp;名士夫胜财

&nbsp;&nbsp;&nbsp;&nbsp;修行于正法&nbsp;&nbsp;&nbsp;&nbsp;能招安乐果

&nbsp;&nbsp;&nbsp;&nbsp;真谛之妙说&nbsp;&nbsp;&nbsp;&nbsp;是则味之上

&nbsp;&nbsp;&nbsp;&nbsp;贤圣智慧命&nbsp;&nbsp;&nbsp;&nbsp;是为寿中最

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一○一四）

如是我闻。

一时。佛住舍卫国祇树给孤独园。

时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;云何为比丘&nbsp;&nbsp;&nbsp;&nbsp;同己之第二

&nbsp;&nbsp;&nbsp;&nbsp;云何为比丘&nbsp;&nbsp;&nbsp;&nbsp;随顺教授者

&nbsp;&nbsp;&nbsp;&nbsp;比丘于何处&nbsp;&nbsp;&nbsp;&nbsp;游心自娱乐

&nbsp;&nbsp;&nbsp;&nbsp;娱乐彼处已&nbsp;&nbsp;&nbsp;&nbsp;能断诸结缚

尔时。世尊说偈答言。

&nbsp;&nbsp;&nbsp;&nbsp;信为同己二&nbsp;&nbsp;&nbsp;&nbsp;智慧教授者

&nbsp;&nbsp;&nbsp;&nbsp;涅槃喜乐处&nbsp;&nbsp;&nbsp;&nbsp;比丘断结缚

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一○一五）

如是我闻。

一时。佛住舍卫国祇树给孤独园。

时。有天子容色绝妙。于后夜时来诣佛所。稽首佛足。身诸光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;云何善至老&nbsp;&nbsp;&nbsp;&nbsp;云何善建立

&nbsp;&nbsp;&nbsp;&nbsp;云何为人宝&nbsp;&nbsp;&nbsp;&nbsp;云何贼不夺

尔时。世尊说偈答言。

&nbsp;&nbsp;&nbsp;&nbsp;正戒善至老&nbsp;&nbsp;&nbsp;&nbsp;净信善建立

&nbsp;&nbsp;&nbsp;&nbsp;智慧为人宝&nbsp;&nbsp;&nbsp;&nbsp;功德贼不夺

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一○一六）

如是我闻。

一时。佛在舍卫国祇树给孤独园。

时。有天子容色绝妙。来诣佛所。稽首佛足。身诸光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;何法生众生&nbsp;&nbsp;&nbsp;&nbsp;何等前驱驰

&nbsp;&nbsp;&nbsp;&nbsp;云何起生死&nbsp;&nbsp;&nbsp;&nbsp;何者不解脱

尔时。世尊说偈答言。

&nbsp;&nbsp;&nbsp;&nbsp;爱欲生众生&nbsp;&nbsp;&nbsp;&nbsp;意在前驱驰

&nbsp;&nbsp;&nbsp;&nbsp;众生起生死&nbsp;&nbsp;&nbsp;&nbsp;苦法不解脱

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一○一七）

如是我闻。

一时。佛在舍卫国祇树给孤独园。

时。有天子容色绝妙。于后夜时来诣佛所。稽首佛足。身诸光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;何法生众生&nbsp;&nbsp;&nbsp;&nbsp;何等前驱驰

&nbsp;&nbsp;&nbsp;&nbsp;云何起生死&nbsp;&nbsp;&nbsp;&nbsp;何法可依怙

尔时。世尊说偈答言。

&nbsp;&nbsp;&nbsp;&nbsp;爱欲生众生&nbsp;&nbsp;&nbsp;&nbsp;意在前驱驰

&nbsp;&nbsp;&nbsp;&nbsp;众生起生死&nbsp;&nbsp;&nbsp;&nbsp;业者可依怙

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一○一八）

如是我闻。

一时。佛在舍卫国祇树给孤独园。

时。有天子容色绝妙。于后夜时来诣佛所。稽首佛足。身诸光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;何法生众生&nbsp;&nbsp;&nbsp;&nbsp;何等前驱驰

&nbsp;&nbsp;&nbsp;&nbsp;云何起生死&nbsp;&nbsp;&nbsp;&nbsp;何法甚可畏

尔时。世尊说偈答言。

&nbsp;&nbsp;&nbsp;&nbsp;爱欲生众生&nbsp;&nbsp;&nbsp;&nbsp;意在前驱驰

&nbsp;&nbsp;&nbsp;&nbsp;众生起生死&nbsp;&nbsp;&nbsp;&nbsp;业为甚可畏

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一○一九）

如是我闻。

一时。佛在舍卫国祇树给孤独园。

时。有天子容色绝妙。于后夜时来诣佛所。稽首佛足。身诸光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;何名为非道&nbsp;&nbsp;&nbsp;&nbsp;云何日夜迁

&nbsp;&nbsp;&nbsp;&nbsp;云何垢梵行&nbsp;&nbsp;&nbsp;&nbsp;云何累世间

尔时。世尊说偈答言。

&nbsp;&nbsp;&nbsp;&nbsp;贪欲名非道&nbsp;&nbsp;&nbsp;&nbsp;寿命日夜迁

&nbsp;&nbsp;&nbsp;&nbsp;女人梵行垢&nbsp;&nbsp;&nbsp;&nbsp;女则累世间

&nbsp;&nbsp;&nbsp;&nbsp;炽然修梵行&nbsp;&nbsp;&nbsp;&nbsp;已洗诸非小

时彼天子复说偈言

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一○二○）

如是我闻。

一时。佛在舍卫国祇树给孤独园。

时。有天子容色绝妙。于后夜时来诣佛所。稽首佛足。身诸光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;何法映世间&nbsp;&nbsp;&nbsp;&nbsp;何法无有上

&nbsp;&nbsp;&nbsp;&nbsp;何等为一法&nbsp;&nbsp;&nbsp;&nbsp;普制御众生

尔时。世尊说偈答言。

&nbsp;&nbsp;&nbsp;&nbsp;名者映世间&nbsp;&nbsp;&nbsp;&nbsp;名者世无上

&nbsp;&nbsp;&nbsp;&nbsp;唯有一名法&nbsp;&nbsp;&nbsp;&nbsp;能制御世间

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一○二一）

如是我闻。

一时。佛在舍卫国祇树给孤独园。

时。有天子容色绝妙。于后夜时来诣佛所。稽首佛足。身诸光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;何法为偈因&nbsp;&nbsp;&nbsp;&nbsp;以何庄严偈

&nbsp;&nbsp;&nbsp;&nbsp;偈者何所依&nbsp;&nbsp;&nbsp;&nbsp;何者为偈体

尔时。世尊说偈答言。

&nbsp;&nbsp;&nbsp;&nbsp;欲者是偈因&nbsp;&nbsp;&nbsp;&nbsp;文字庄严偈

&nbsp;&nbsp;&nbsp;&nbsp;名者偈所依&nbsp;&nbsp;&nbsp;&nbsp;造作为偈体

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。

### （一○二二）

如是我闻。

一时。佛住舍卫国祇树给孤独园。

时。有天子容色绝妙。于后夜时来诣佛所。稽首佛足。却坐一面。身诸光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;云何知车乘&nbsp;&nbsp;&nbsp;&nbsp;云何复知火

&nbsp;&nbsp;&nbsp;&nbsp;云何知国土&nbsp;&nbsp;&nbsp;&nbsp;云何知妻妇

尔时。世尊说偈答言。

&nbsp;&nbsp;&nbsp;&nbsp;见幢盖知车&nbsp;&nbsp;&nbsp;&nbsp;见烟则知火

&nbsp;&nbsp;&nbsp;&nbsp;见王知国土&nbsp;&nbsp;&nbsp;&nbsp;见夫知其妻

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

时。彼天子闻佛所说。欢喜随喜。稽首佛足。即没不现。
