## 杂阿含经卷第三十九

宋天竺三藏求那跋陀罗译

### （一○八一）

如是我闻。

一时。佛住波罗奈国鹿野苑中。

尔时。世尊晨朝著衣持钵。入波罗奈城乞食。时。有异比丘著衣持钵。入城乞食。于其路边。住一树下。起不善觉。以依恶贪。

尔时。世尊见彼比丘住一树下。以生不善觉。依恶贪嗜。而告之曰。比丘。比丘。莫种苦种。而发熏生臭。汁漏流出。若比丘种苦种子。自发生臭。汁漏流出者。欲令蛆蝇不竞集者。无有是处。

时。彼比丘作是念。世尊知我心之恶念。即生恐怖。身毛皆竖。

尔时。世尊入城乞食毕。还精舍。举衣钵。洗足已。入室坐禅。晡时从禅觉。至于僧中。于众前敷座而坐。告诸比丘。我今晨朝著衣持钵。入城乞食。见一比丘住于树下。以生不善觉。依恶贪嗜。我时见已。即告之言。比丘。比丘。莫种苦种。发熏生臭。恶汁流出。若有比丘种苦种子。发熏生臭。恶汁流出。蛆蝇不集。无有是处。时。彼比丘即思念。佛已知我心之所念。惭愧恐怖。心惊毛竖。随路而去。

时。有异比丘从坐起。整衣服。偏袒右肩。合掌白佛。世尊。云何苦种。云何生臭。云何汁流。云何蛆蝇。

佛告比丘。忿怒烦怨。名曰苦种。五欲功德。名为生臭。于六触入处不摄律仪。是名汁流。谓触入处不摄已。贪．忧．诸恶不善心竞生。是名蛆蝇。尔时。世尊即说偈言。

&nbsp;&nbsp;&nbsp;&nbsp;耳目不防护&nbsp;&nbsp;&nbsp;&nbsp;贪欲从是生

&nbsp;&nbsp;&nbsp;&nbsp;是名为苦种&nbsp;&nbsp;&nbsp;&nbsp;生臭汁潜流

&nbsp;&nbsp;&nbsp;&nbsp;诸觉观气味&nbsp;&nbsp;&nbsp;&nbsp;依于恶贪嗜

&nbsp;&nbsp;&nbsp;&nbsp;聚落及空处&nbsp;&nbsp;&nbsp;&nbsp;若于昼若夜

&nbsp;&nbsp;&nbsp;&nbsp;远离修梵行&nbsp;&nbsp;&nbsp;&nbsp;究竟于苦边

&nbsp;&nbsp;&nbsp;&nbsp;若内心寂静&nbsp;&nbsp;&nbsp;&nbsp;决定谛明了

&nbsp;&nbsp;&nbsp;&nbsp;卧觉常安乐&nbsp;&nbsp;&nbsp;&nbsp;诸恶蛆蝇灭

&nbsp;&nbsp;&nbsp;&nbsp;正士所习近&nbsp;&nbsp;&nbsp;&nbsp;善说贤圣路

&nbsp;&nbsp;&nbsp;&nbsp;了知八正道&nbsp;&nbsp;&nbsp;&nbsp;不还更受身

佛说此经已。诸比丘闻佛所说。欢喜奉行。

### （一○八二）

如是我闻。

一时。佛住舍卫国祇树给孤独园。

尔时。世尊晨朝著衣持钵。入舍卫城乞食。食毕。还精舍。洗足已。入安陀林坐禅。

时。有异比丘亦复晨朝著衣持钵。入舍卫城乞食。食毕。还精舍。洗足已。入安陀林。坐一树下。入昼正受。是比丘入昼正受时。有恶不善觉起。依贪嗜心。

时。有天神。依安陀林住止者。作是念。此比丘不善不类。于安陀林坐禅而起不善觉。心依恶贪。我当往呵责。作是念已。往语比丘言。比丘。比丘。作疮疣耶。

比丘答言。当治令愈。

天神语比丘。疮如铁镬。云何可复。

比丘答言。正念正智。足能令复。

天神白言。善哉。善哉。此是真贤治疮。如是治疮。究竟能愈。无有发时。

尔时。世尊晡时从禅觉。还祇树给孤独园。入僧中。于大众前敷座而坐。告诸比丘。我今晨朝著衣持钵。入舍卫城乞食。乞食还。至安陀林坐禅。入昼正受。有一比丘亦乞食还至安陀林。坐一树下。入昼正受。而彼比丘起不善觉。心依恶贪。有天神依安陀林住。语比丘言。比丘。比丘。作疮疣耶。如上广说。乃至如是。比丘。善哉。善哉。此治众贤。尔时。世尊即说偈言。

&nbsp;&nbsp;&nbsp;&nbsp;士夫作疮疣&nbsp;&nbsp;&nbsp;&nbsp;自生于苦患

&nbsp;&nbsp;&nbsp;&nbsp;愿求世间欲&nbsp;&nbsp;&nbsp;&nbsp;心依于恶贪

&nbsp;&nbsp;&nbsp;&nbsp;以生疮疣故&nbsp;&nbsp;&nbsp;&nbsp;蛆蝇竞来集

&nbsp;&nbsp;&nbsp;&nbsp;爱欲为疮疣&nbsp;&nbsp;&nbsp;&nbsp;蛆蝇诸恶觉

&nbsp;&nbsp;&nbsp;&nbsp;及诸贪嗜心&nbsp;&nbsp;&nbsp;&nbsp;皆悉从意生

&nbsp;&nbsp;&nbsp;&nbsp;钻凿士夫心&nbsp;&nbsp;&nbsp;&nbsp;以求华名利

&nbsp;&nbsp;&nbsp;&nbsp;欲火转炽然&nbsp;&nbsp;&nbsp;&nbsp;妄想不善觉

&nbsp;&nbsp;&nbsp;&nbsp;身心日夜羸&nbsp;&nbsp;&nbsp;&nbsp;远离寂静道

&nbsp;&nbsp;&nbsp;&nbsp;若内心寂静&nbsp;&nbsp;&nbsp;&nbsp;决定智明了

&nbsp;&nbsp;&nbsp;&nbsp;无有斯疮疣&nbsp;&nbsp;&nbsp;&nbsp;见佛安隐路

&nbsp;&nbsp;&nbsp;&nbsp;正士所游迹&nbsp;&nbsp;&nbsp;&nbsp;贤圣善宣说

&nbsp;&nbsp;&nbsp;&nbsp;明智所知道&nbsp;&nbsp;&nbsp;&nbsp;不复受诸有

佛说此经已。诸比丘闻佛所说。欢喜奉行。

### （一○八三）

如是我闻。

一时。佛住毗舍离国猕猴池侧重阁讲堂。时。有众多比丘晨朝著衣持钵。入毗舍离乞食。

时。有年少比丘出家未久。不闲法．律。当乞食时。不知先后次第。余比丘见已而告之言。汝是年少。出家未久。未知法．律。莫越。莫重。前后失次而行乞食。长夜当得不饶益苦。

年少比丘言。诸上座亦复越次。不随前后。非独我也。如是再三。不能令止。

众多比丘乞食已。还精舍。举衣钵。洗足已。诣佛所。稽首礼足。退坐一面。白佛言。世尊。我等晨朝著衣持钵。入毗舍离乞食。有一年少比丘。于此法．律出家未久。行乞食时不以次第。前后复重。诸比丘等再三谏不受。而作是言。诸上座亦不次第。何故呵我。我等诸比丘三呵不受。故来白世尊。唯愿世尊为除非法。哀愍故。

佛告诸比丘。如空泽中有大湖水。有大龙象而居其中。拔诸藕根。洗去泥土。然后食之。食已。身体肥悦。多力多乐。以是因缘。常喜乐住。有异种族象。形体羸小。效彼龙象。拔其藕根。洗不能净。合泥土食。食之不消。体不肥悦。转转羸弱。缘斯致死。或同死苦。

如是。宿德比丘学道日久。不乐嬉戏。久修梵行。大师所叹。诸余明智修梵行者亦复加叹。是等比丘依止城邑聚落。晨朝著衣持钵。入城乞食。善护身口。善摄诸根。专心系念。能令彼人不信者信．信者不异。若得财利．衣被．饮食．床卧．汤药。不染．不著．不贪．不嗜．不迷．不逐。见其过患。见其出离。然复食之。食已。身心悦泽。得色得力。以是因缘。常得安乐。

彼年少比丘出家未久。未闲法．律。依诸长老。依止聚落。著衣持钵。入村乞食。不善护身。不守根门。不专系念。不能令彼不信者信．信者不变。若得财利．衣被．饮食．卧具．汤药。染著贪逐。不见过患。不见出离。以嗜欲心食。不能令身悦泽。安隐快乐。缘斯食故。转向于死。或同死苦。所言死者。谓舍戒还俗。失正法．正律。同死苦者。谓犯正法．律。不识罪相。不知除罪。尔时。世尊即说偈言。

&nbsp;&nbsp;&nbsp;&nbsp;龙象拔藕根&nbsp;&nbsp;&nbsp;&nbsp;水洗而食之

&nbsp;&nbsp;&nbsp;&nbsp;异族象效彼&nbsp;&nbsp;&nbsp;&nbsp;合泥而取食

&nbsp;&nbsp;&nbsp;&nbsp;因杂泥食故&nbsp;&nbsp;&nbsp;&nbsp;羸病遂至死

佛说此经已。诸比丘闻佛所说。欢喜奉行。

### （一○八四）

如是我闻。

一时。佛住王舍城寒林中丘冢间。

尔时。世尊告诸比丘。寿命甚促。转就后世。应勤习善法。修诸梵行。无有生而不死者。而世间人不勤方便专修善法．修贤修义。

时。魔波旬作是念。沙门瞿昙住王舍城寒林中丘冢间。为诸声闻如是说法。人命甚促。乃至不修贤修义。我今当往。为作娆乱。

时。魔波旬化作年少。往住佛前。而说偈言。

&nbsp;&nbsp;&nbsp;&nbsp;常逼迫众生&nbsp;&nbsp;&nbsp;&nbsp;得人间长寿

&nbsp;&nbsp;&nbsp;&nbsp;迷醉放逸心&nbsp;&nbsp;&nbsp;&nbsp;亦不向死处

尔时。世尊作是念。此是恶魔来作恼乱。即说偈言。

&nbsp;&nbsp;&nbsp;&nbsp;常逼迫众生&nbsp;&nbsp;&nbsp;&nbsp;受生极短寿

&nbsp;&nbsp;&nbsp;&nbsp;当勤修精进&nbsp;&nbsp;&nbsp;&nbsp;犹如救头然

&nbsp;&nbsp;&nbsp;&nbsp;勿得须臾懈&nbsp;&nbsp;&nbsp;&nbsp;令死魔忽至

&nbsp;&nbsp;&nbsp;&nbsp;知汝是恶魔&nbsp;&nbsp;&nbsp;&nbsp;速于此灭去

天魔波旬作是念。沙门瞿昙已知我心。惭愧忧戚。即没不现。

### （一○八五）

如是我闻。

一时。佛住王舍城寒林中丘冢间。

尔时。世尊告诸比丘。一切行无常。一切行不恒．不安。非稣息。变易之法。乃至当止一切有为行。厌离．不乐．解脱。

时。魔波旬作是念。今沙门瞿昙住王舍城寒林中。为诸声闻说如是法。一切行无常．不恒。非稣息。变易之法。乃至当止一切有为。厌离．不乐．解脱。我当往彼。为作娆乱。即化作年少。往诣佛所。住于佛前。而说偈言。

&nbsp;&nbsp;&nbsp;&nbsp;寿命日夜流&nbsp;&nbsp;&nbsp;&nbsp;无有穷尽时

&nbsp;&nbsp;&nbsp;&nbsp;寿命当来去&nbsp;&nbsp;&nbsp;&nbsp;犹如车轮转

尔时。世尊作是念。此是恶魔欲作娆乱。即说偈言。

&nbsp;&nbsp;&nbsp;&nbsp;日夜常迁流&nbsp;&nbsp;&nbsp;&nbsp;寿亦随损减

&nbsp;&nbsp;&nbsp;&nbsp;人命渐消亡&nbsp;&nbsp;&nbsp;&nbsp;犹如小河水

&nbsp;&nbsp;&nbsp;&nbsp;我知汝恶魔&nbsp;&nbsp;&nbsp;&nbsp;便自消灭去

时。魔波旬作是念。沙门瞿昙已知我心。惭愧忧戚。即没不现。

### （一○八六）

如是我闻。

一时。佛住王舍城迦兰陀竹园。

尔时。世尊夜起经行。至于后夜。洗足入室。敛身正坐。专心系念。

时。魔波旬作是念。今沙门瞿昙于王舍城迦兰陀竹园。夜起经行。于后夜时。洗足入室。正身端坐。系念禅思。我今当往。为作娆乱。即化作年少。住于佛前。而说偈言。

&nbsp;&nbsp;&nbsp;&nbsp;我心于空中&nbsp;&nbsp;&nbsp;&nbsp;执长绳罥下

&nbsp;&nbsp;&nbsp;&nbsp;政欲缚沙门&nbsp;&nbsp;&nbsp;&nbsp;不令汝得脱

尔时。世尊作是念。恶魔波旬欲作娆乱。即说偈言。

&nbsp;&nbsp;&nbsp;&nbsp;我说于世间&nbsp;&nbsp;&nbsp;&nbsp;五欲意第六

&nbsp;&nbsp;&nbsp;&nbsp;于彼永已离&nbsp;&nbsp;&nbsp;&nbsp;一切苦已断

&nbsp;&nbsp;&nbsp;&nbsp;我已离彼欲&nbsp;&nbsp;&nbsp;&nbsp;心意识亦灭

&nbsp;&nbsp;&nbsp;&nbsp;波旬我知汝&nbsp;&nbsp;&nbsp;&nbsp;速于此灭去

时。魔波旬作是念。沙门已知我心。惭愧忧戚。即没不现。

### （一○八七）

如是我闻。

一时。佛住王舍城迦兰陀竹园。

尔时。世尊夜起经行。至后夜时。洗足入室。右胁卧息。系念明相。正念正智。作起觉想。

时。魔波旬作是念。今沙门瞿昙住王舍城迦兰陀竹园。乃至作起觉想。我今当往。为作留难。即化作年少。往住佛前。而说偈言。


&nbsp;&nbsp;&nbsp;&nbsp;何眠何故眠&nbsp;&nbsp;&nbsp;&nbsp;已灭何复眠

&nbsp;&nbsp;&nbsp;&nbsp;空舍何以眠&nbsp;&nbsp;&nbsp;&nbsp;得出复何眠

尔时。世尊作是念。恶魔波旬欲作娆乱。即说偈言。

&nbsp;&nbsp;&nbsp;&nbsp;爱网故染著&nbsp;&nbsp;&nbsp;&nbsp;无爱谁持去

&nbsp;&nbsp;&nbsp;&nbsp;一切有余尽&nbsp;&nbsp;&nbsp;&nbsp;唯佛得安眠

&nbsp;&nbsp;&nbsp;&nbsp;汝恶魔波旬&nbsp;&nbsp;&nbsp;&nbsp;于此何所说

时。魔波旬作是念。沙门瞿昙已知我心。惭愧忧戚。即没不现。

### （一○八八）

如是我闻。

一时。佛住王舍城耆阇崛山中。

尔时。世尊于夜闇时。天小微雨。电光睒现。出房经行。

时。魔波旬作是念。今沙门瞿昙住王舍城耆阇崛山中。夜闇微雨。电光时现。出房经行。我今当往。为作留难。执大团石。两手调弄。到于佛前。碎成微尘。

尔时。世尊作是念。恶魔波旬欲作娆乱。即说偈言。

&nbsp;&nbsp;&nbsp;&nbsp;若耆阇崛山&nbsp;&nbsp;&nbsp;&nbsp;于我前令碎

&nbsp;&nbsp;&nbsp;&nbsp;于佛等解脱&nbsp;&nbsp;&nbsp;&nbsp;不能动一毛

&nbsp;&nbsp;&nbsp;&nbsp;假令四海内&nbsp;&nbsp;&nbsp;&nbsp;一切诸山地

&nbsp;&nbsp;&nbsp;&nbsp;放逸之亲族&nbsp;&nbsp;&nbsp;&nbsp;令其碎成尘

&nbsp;&nbsp;&nbsp;&nbsp;亦不能倾动&nbsp;&nbsp;&nbsp;&nbsp;如来一毛发

时。魔波旬作是念。沙门瞿昙已知我心。内怀忧戚。即没不现。

### （一○八九）

如是我闻。

一时。佛住王舍城耆阇崛山中。

尔时。世尊夜起经行。至后夜时。洗足入房。正身端坐。系念在前。

时。魔波旬作是念。今沙门瞿昙住王舍城耆阇崛山中。夜起经行。后夜入房。正身端坐。系念在前。我今当往。为作留难。即化作大龙。绕佛身七匝。举头临佛顶上。身如大船。头如大帆。眼如铜炉。舌如曳电。出息入息若雷雹声。

尔时。世尊作是念。恶魔波旬欲作娆乱。即说偈言。

&nbsp;&nbsp;&nbsp;&nbsp;犹如空舍宅&nbsp;&nbsp;&nbsp;&nbsp;牟尼心虚寂

&nbsp;&nbsp;&nbsp;&nbsp;于中而旋转&nbsp;&nbsp;&nbsp;&nbsp;佛身亦如是

&nbsp;&nbsp;&nbsp;&nbsp;无量凶恶龙&nbsp;&nbsp;&nbsp;&nbsp;蚊虻蝇蚤等

&nbsp;&nbsp;&nbsp;&nbsp;普集食其身&nbsp;&nbsp;&nbsp;&nbsp;不能动毛发

&nbsp;&nbsp;&nbsp;&nbsp;破裂于虚空&nbsp;&nbsp;&nbsp;&nbsp;倾覆于大地

&nbsp;&nbsp;&nbsp;&nbsp;一切众生类&nbsp;&nbsp;&nbsp;&nbsp;悉来作恐怖

&nbsp;&nbsp;&nbsp;&nbsp;刀矛枪利箭&nbsp;&nbsp;&nbsp;&nbsp;悉来害佛身

&nbsp;&nbsp;&nbsp;&nbsp;如是诸暴害&nbsp;&nbsp;&nbsp;&nbsp;不能伤一毛

时。魔波旬作是念。沙门瞿昙已知我心。内怀忧戚。即没不现。

### （一○九○）

如是我闻。

一时。佛住王舍城毗婆罗山七叶树林石室中。

尔时。世尊夜起露地。或坐或经行。至后夜时。洗足入室。安身卧息。右胁著地。足足相累。系念明相。正念正智。作起觉想。

时。魔波旬作是念。沙门瞿昙住王舍城毗婆罗山七叶树林石室中。夜起露地若坐若行。至后夜时。洗足入室而坐。右胁卧息。足足相累。系念明相。正念正智。作起觉想。我今当往。为作留难。化作年少。往住佛前。而说偈言。

&nbsp;&nbsp;&nbsp;&nbsp;为因我故眠&nbsp;&nbsp;&nbsp;&nbsp;为是后边故

&nbsp;&nbsp;&nbsp;&nbsp;多有钱财宝&nbsp;&nbsp;&nbsp;&nbsp;何故守空闲

&nbsp;&nbsp;&nbsp;&nbsp;独一无等侣&nbsp;&nbsp;&nbsp;&nbsp;而著于睡眠

尔时。世尊作是念。恶魔波旬欲作娆乱。即说偈言。

&nbsp;&nbsp;&nbsp;&nbsp;不因汝故眠&nbsp;&nbsp;&nbsp;&nbsp;非为最后边

&nbsp;&nbsp;&nbsp;&nbsp;亦无多钱财&nbsp;&nbsp;&nbsp;&nbsp;唯集无忧宝

&nbsp;&nbsp;&nbsp;&nbsp;哀愍世间故&nbsp;&nbsp;&nbsp;&nbsp;右胁而卧息

&nbsp;&nbsp;&nbsp;&nbsp;觉亦不疑惑&nbsp;&nbsp;&nbsp;&nbsp;眠亦不恐怖

&nbsp;&nbsp;&nbsp;&nbsp;若昼若复夜&nbsp;&nbsp;&nbsp;&nbsp;无增亦无损

&nbsp;&nbsp;&nbsp;&nbsp;为哀众生眠&nbsp;&nbsp;&nbsp;&nbsp;故无有损减

&nbsp;&nbsp;&nbsp;&nbsp;正复以百枪&nbsp;&nbsp;&nbsp;&nbsp;贯身常掘动

&nbsp;&nbsp;&nbsp;&nbsp;犹得安隐眠&nbsp;&nbsp;&nbsp;&nbsp;已离内枪故

时。魔波旬作是念。沙门瞿昙已知我心。内怀忧戚。即没不现。

### （一○九一）

如是我闻。

一时。佛住王舍城毗婆罗山七叶树林石室中。

时。有尊者瞿低迦。住王舍城仙人山侧黑石室中。独一思惟。不放逸行。修自饶益。时受意解脱身作证。数数退转。一．二．三．四．五．六反退。还复得。时受意解脱身作证。寻复退转。

彼尊者瞿低迦作是念。我独一静处思惟。不放逸行。精勤修习。以自饶益。时受意解脱身作证。而复数数退转。乃至六反。犹复退转。我今当以刀自杀。莫令第七退转。

时。魔波旬作是念。沙门瞿昙住王舍城毗婆罗山侧七叶树林石窟中。有弟子瞿低迦住王舍城仙人山侧黑石室中。独一静处。专精思惟。得时受意解脱身作证。六反退转。而复还得。彼作是念。我已六反退。而复还得。莫令我第七退转。我宁以刀自杀。莫令第七退转。若彼比丘以刀自杀者。莫令自杀。出我境界去。我今当往告彼大师。

尔时。波旬执琉璃柄琵琶。诣世尊所。鼓弦说偈。

&nbsp;&nbsp;&nbsp;&nbsp;大智大方便&nbsp;&nbsp;&nbsp;&nbsp;自在大神力

&nbsp;&nbsp;&nbsp;&nbsp;得炽然弟子&nbsp;&nbsp;&nbsp;&nbsp;而今欲取死

&nbsp;&nbsp;&nbsp;&nbsp;大牟尼当制&nbsp;&nbsp;&nbsp;&nbsp;勿令其自杀

&nbsp;&nbsp;&nbsp;&nbsp;何闻佛世尊&nbsp;&nbsp;&nbsp;&nbsp;正法律声闻

&nbsp;&nbsp;&nbsp;&nbsp;学其所不得&nbsp;&nbsp;&nbsp;&nbsp;而取于命终

时。魔说此偈已。世尊说偈答言。

&nbsp;&nbsp;&nbsp;&nbsp;波旬放逸种&nbsp;&nbsp;&nbsp;&nbsp;以自事故来

&nbsp;&nbsp;&nbsp;&nbsp;坚固具足士&nbsp;&nbsp;&nbsp;&nbsp;常住妙禅定

&nbsp;&nbsp;&nbsp;&nbsp;昼夜勤精进&nbsp;&nbsp;&nbsp;&nbsp;不顾于性命

&nbsp;&nbsp;&nbsp;&nbsp;见三有可畏&nbsp;&nbsp;&nbsp;&nbsp;断除彼爱欲

&nbsp;&nbsp;&nbsp;&nbsp;已摧伏魔军&nbsp;&nbsp;&nbsp;&nbsp;瞿低般涅槃

&nbsp;&nbsp;&nbsp;&nbsp;波旬心忧恼&nbsp;&nbsp;&nbsp;&nbsp;琵琶落于地

&nbsp;&nbsp;&nbsp;&nbsp;内怀忧戚已&nbsp;&nbsp;&nbsp;&nbsp;即没而不现

尔时。世尊告诸比丘。汝等当来。共至仙人山侧黑石室所。观瞿低迦比丘以刀自杀。

尔时。世尊与众多比丘往至仙人山侧黑石室中。见瞿低迦比丘杀身在地。告诸比丘。汝等见此瞿低迦比丘杀身在地不。

诸比丘白佛。唯然。已见。世尊。

佛告比丘。汝等见瞿低迦比丘周匝绕身黑闇烟起。充满四方不。

比丘白佛。已见。世尊。

佛告比丘。此是恶魔波旬于瞿低迦善男子身侧。周匝求其识神。然比丘瞿低迦以不住心。执刀自杀。

尔时。世尊为瞿低迦比丘受第一记。

尔时。波旬而说偈言。

&nbsp;&nbsp;&nbsp;&nbsp;上下及诸方&nbsp;&nbsp;&nbsp;&nbsp;遍求彼识神

&nbsp;&nbsp;&nbsp;&nbsp;都不见其处&nbsp;&nbsp;&nbsp;&nbsp;瞿低何所之

尔时。世尊复说偈言。

&nbsp;&nbsp;&nbsp;&nbsp;如是坚固士&nbsp;&nbsp;&nbsp;&nbsp;一切无所求

&nbsp;&nbsp;&nbsp;&nbsp;拔恩爱根本&nbsp;&nbsp;&nbsp;&nbsp;瞿低般涅槃

佛说此经已。诸比丘闻佛所说。欢喜奉行。

### （一○九二）

如是我闻。

一时。佛住郁鞞罗聚落尼连禅河侧。于菩提树下成佛未久。

时。魔波旬作是念。今沙门瞿昙住郁鞞罗聚落尼连禅河侧。于菩提树下成佛未久。我当往彼。为作留难。即化作年少。往住佛前。而说偈言。

&nbsp;&nbsp;&nbsp;&nbsp;独入一空处&nbsp;&nbsp;&nbsp;&nbsp;禅思静思惟

&nbsp;&nbsp;&nbsp;&nbsp;已舍国财宝&nbsp;&nbsp;&nbsp;&nbsp;于此复何求

&nbsp;&nbsp;&nbsp;&nbsp;若求聚落利&nbsp;&nbsp;&nbsp;&nbsp;何不习近人

&nbsp;&nbsp;&nbsp;&nbsp;既不习近人&nbsp;&nbsp;&nbsp;&nbsp;终竟何所得

尔时。世尊作是念。恶魔波旬欲作娆乱。即说偈言。

&nbsp;&nbsp;&nbsp;&nbsp;已得大财利&nbsp;&nbsp;&nbsp;&nbsp;志足安寂灭

&nbsp;&nbsp;&nbsp;&nbsp;摧伏诸魔军&nbsp;&nbsp;&nbsp;&nbsp;不著于色欲

&nbsp;&nbsp;&nbsp;&nbsp;独一而禅思&nbsp;&nbsp;&nbsp;&nbsp;服食禅妙乐

&nbsp;&nbsp;&nbsp;&nbsp;是故不与人&nbsp;&nbsp;&nbsp;&nbsp;周旋相习近

魔复说偈言。

&nbsp;&nbsp;&nbsp;&nbsp;瞿昙若自知&nbsp;&nbsp;&nbsp;&nbsp;安隐涅槃道

&nbsp;&nbsp;&nbsp;&nbsp;独善无为乐&nbsp;&nbsp;&nbsp;&nbsp;何为强化人

佛复说偈答言。

&nbsp;&nbsp;&nbsp;&nbsp;非魔所制处&nbsp;&nbsp;&nbsp;&nbsp;来问度彼岸

&nbsp;&nbsp;&nbsp;&nbsp;我则以正答&nbsp;&nbsp;&nbsp;&nbsp;令彼得涅槃

&nbsp;&nbsp;&nbsp;&nbsp;时得不放逸&nbsp;&nbsp;&nbsp;&nbsp;不随魔自在

魔复说偈言。

&nbsp;&nbsp;&nbsp;&nbsp;有石似凝膏&nbsp;&nbsp;&nbsp;&nbsp;飞乌欲来食

&nbsp;&nbsp;&nbsp;&nbsp;竟不得其味&nbsp;&nbsp;&nbsp;&nbsp;损觜还归空

&nbsp;&nbsp;&nbsp;&nbsp;我今亦如彼&nbsp;&nbsp;&nbsp;&nbsp;徒劳归天宫

魔说是已。内怀忧戚。心生变悔。低头伏地。以指画地。

魔有三女。一名爱欲。二名爱念。三名爱乐。来至波旬所。而说偈言。

&nbsp;&nbsp;&nbsp;&nbsp;父今何愁戚&nbsp;&nbsp;&nbsp;&nbsp;士夫何足忧

&nbsp;&nbsp;&nbsp;&nbsp;我以爱欲绳&nbsp;&nbsp;&nbsp;&nbsp;缚彼如调象

&nbsp;&nbsp;&nbsp;&nbsp;牵来至父前&nbsp;&nbsp;&nbsp;&nbsp;令随父自在

魔答女言。

&nbsp;&nbsp;&nbsp;&nbsp;彼已离恩爱&nbsp;&nbsp;&nbsp;&nbsp;非欲所能招

&nbsp;&nbsp;&nbsp;&nbsp;已出于魔境&nbsp;&nbsp;&nbsp;&nbsp;是故我忧愁

时。魔三女身放光焰。炽如云中电。来诣佛所。稽首礼足。退住一面。白佛言。我今归世尊足下。给侍使令。

尔时。世尊都不顾视。

知如来离诸爱欲。心善解脱。如是第二．第三说。

时。三魔女自相谓言。士夫有种种随形爱欲。今当各各变化。作百种童女色．作百种初嫁色．作百种未产色．作百种已产色．作百种中年色．作百种宿年色。作此种种形类。诣沙门瞿昙所。作是言。今悉归尊足下。供给使令。

作此议已。即作种种变化。如上所说。诣世尊所。稽首礼足。退住一面。白佛言。世尊。我等今日归尊足下。供给使令。

尔时。世尊都不顾念。

如来法离诸爱欲。如是再三说已。

时。三魔女自相谓言。若未离欲士夫。见我等种种妙体。心则迷乱。欲气冲击。胸臆破裂。热血熏面。然今沙门瞿昙于我等所都不顾眄。如其如来离欲解脱。得善解脱想。我等今日当复各各说偈而问。复到佛前。稽首礼足。退住一面。

爱欲天女即说偈言。

&nbsp;&nbsp;&nbsp;&nbsp;独一禅寂默&nbsp;&nbsp;&nbsp;&nbsp;舍俗钱财宝

&nbsp;&nbsp;&nbsp;&nbsp;既舍于世利&nbsp;&nbsp;&nbsp;&nbsp;今复何所求

&nbsp;&nbsp;&nbsp;&nbsp;若求聚落利&nbsp;&nbsp;&nbsp;&nbsp;何不习近人

&nbsp;&nbsp;&nbsp;&nbsp;竟不习近人&nbsp;&nbsp;&nbsp;&nbsp;终竟何所得

佛说偈答言。

&nbsp;&nbsp;&nbsp;&nbsp;已得大财利&nbsp;&nbsp;&nbsp;&nbsp;志足安寂灭

&nbsp;&nbsp;&nbsp;&nbsp;摧伏诸魔军&nbsp;&nbsp;&nbsp;&nbsp;不著于色欲

&nbsp;&nbsp;&nbsp;&nbsp;是故不与人&nbsp;&nbsp;&nbsp;&nbsp;周旋相习近

爱念天女复说偈言。

&nbsp;&nbsp;&nbsp;&nbsp;多修何妙禅&nbsp;&nbsp;&nbsp;&nbsp;而度五欲流

&nbsp;&nbsp;&nbsp;&nbsp;复以何方便&nbsp;&nbsp;&nbsp;&nbsp;度于第六海

&nbsp;&nbsp;&nbsp;&nbsp;云何修妙禅&nbsp;&nbsp;&nbsp;&nbsp;于诸深广欲

&nbsp;&nbsp;&nbsp;&nbsp;得度于彼岸&nbsp;&nbsp;&nbsp;&nbsp;不为爱所持

尔时。世尊说偈答言。

&nbsp;&nbsp;&nbsp;&nbsp;身得止息乐&nbsp;&nbsp;&nbsp;&nbsp;心得善解脱

&nbsp;&nbsp;&nbsp;&nbsp;无为无所作&nbsp;&nbsp;&nbsp;&nbsp;正念不倾动

&nbsp;&nbsp;&nbsp;&nbsp;了知一切法&nbsp;&nbsp;&nbsp;&nbsp;不起诸乱觉

&nbsp;&nbsp;&nbsp;&nbsp;爱恚睡眠覆&nbsp;&nbsp;&nbsp;&nbsp;斯等皆已离

&nbsp;&nbsp;&nbsp;&nbsp;如是多修习&nbsp;&nbsp;&nbsp;&nbsp;得度于五欲

&nbsp;&nbsp;&nbsp;&nbsp;亦于第六海&nbsp;&nbsp;&nbsp;&nbsp;悉得度彼岸

&nbsp;&nbsp;&nbsp;&nbsp;如是修习禅&nbsp;&nbsp;&nbsp;&nbsp;于诸深广欲

&nbsp;&nbsp;&nbsp;&nbsp;悉得度彼岸&nbsp;&nbsp;&nbsp;&nbsp;不为彼所持

时。爱乐天女复说偈言。

&nbsp;&nbsp;&nbsp;&nbsp;已断除恩爱&nbsp;&nbsp;&nbsp;&nbsp;淳厚积集欲

&nbsp;&nbsp;&nbsp;&nbsp;多生人净信&nbsp;&nbsp;&nbsp;&nbsp;得度于欲流

&nbsp;&nbsp;&nbsp;&nbsp;开发明智慧&nbsp;&nbsp;&nbsp;&nbsp;超逾死魔境

尔时。世尊说偈答言。

&nbsp;&nbsp;&nbsp;&nbsp;大方便广度&nbsp;&nbsp;&nbsp;&nbsp;入如来法律

&nbsp;&nbsp;&nbsp;&nbsp;斯等皆已度&nbsp;&nbsp;&nbsp;&nbsp;慧者复何忧

时。三天女志愿不满。还诣其父魔波旬所。

时。魔波旬遥见女来。说偈弄之。

&nbsp;&nbsp;&nbsp;&nbsp;汝等三女子&nbsp;&nbsp;&nbsp;&nbsp;自夸说堪能

&nbsp;&nbsp;&nbsp;&nbsp;咸放身光焰&nbsp;&nbsp;&nbsp;&nbsp;如电云中流

&nbsp;&nbsp;&nbsp;&nbsp;至大精进所&nbsp;&nbsp;&nbsp;&nbsp;各现其容姿

&nbsp;&nbsp;&nbsp;&nbsp;反为其所破&nbsp;&nbsp;&nbsp;&nbsp;如风飘其绵

&nbsp;&nbsp;&nbsp;&nbsp;欲以爪破山&nbsp;&nbsp;&nbsp;&nbsp;齿啮破铁丸

&nbsp;&nbsp;&nbsp;&nbsp;欲以发藕丝&nbsp;&nbsp;&nbsp;&nbsp;旋转于大山

&nbsp;&nbsp;&nbsp;&nbsp;和合悉解脱&nbsp;&nbsp;&nbsp;&nbsp;而望乱其心

&nbsp;&nbsp;&nbsp;&nbsp;若能缚风足&nbsp;&nbsp;&nbsp;&nbsp;令月空中堕

&nbsp;&nbsp;&nbsp;&nbsp;以手抒大海&nbsp;&nbsp;&nbsp;&nbsp;气歔动雪山

&nbsp;&nbsp;&nbsp;&nbsp;和合悉解脱&nbsp;&nbsp;&nbsp;&nbsp;亦可令倾动

&nbsp;&nbsp;&nbsp;&nbsp;于深巨海中&nbsp;&nbsp;&nbsp;&nbsp;而求安足地

&nbsp;&nbsp;&nbsp;&nbsp;如来于一切&nbsp;&nbsp;&nbsp;&nbsp;和合悉解脱

&nbsp;&nbsp;&nbsp;&nbsp;正觉大海中&nbsp;&nbsp;&nbsp;&nbsp;求倾动亦然

时魔波旬弄三女已。即没不现。

### （一○九三）

如是我闻。

一时。佛住郁鞞罗处尼连禅河侧大菩提树下。初成佛道。

天魔波旬作是念。此沙门瞿昙在郁鞞罗住处尼连禅河侧菩提树下。初成佛道。我今当往。为作留难。即自变身。作百种净．不净色。诣佛所。

佛遥见波旬百种净．不净色。作是念。恶魔波旬作百种净．不净色。欲作娆乱。即说偈言。

&nbsp;&nbsp;&nbsp;&nbsp;长夜生死中&nbsp;&nbsp;&nbsp;&nbsp;作净不净色

&nbsp;&nbsp;&nbsp;&nbsp;汝何为作此&nbsp;&nbsp;&nbsp;&nbsp;不度苦彼岸

&nbsp;&nbsp;&nbsp;&nbsp;若诸身口意&nbsp;&nbsp;&nbsp;&nbsp;不作留难者

&nbsp;&nbsp;&nbsp;&nbsp;魔所不能教&nbsp;&nbsp;&nbsp;&nbsp;不随魔自在

&nbsp;&nbsp;&nbsp;&nbsp;如是知恶魔&nbsp;&nbsp;&nbsp;&nbsp;于是自灭去

时。魔波旬作是念。沙门瞿昙已知我心。内怀忧戚。即没不现。

### （一○九四）

如是我闻。

一时。佛住郁鞞罗处尼连禅河侧菩提树下。初成正觉。

尔时。世尊独一静处。专心禅思。作如是念。我今解脱苦行。善哉。我今善解脱苦行。先修正愿。今已果得无上菩提。

时。魔波旬作是念。今沙门瞿昙住郁鞞罗处尼连禅河侧菩提树下。初成正觉。我今当往。为作留难。即化作年少。住于佛前。而说偈言。

&nbsp;&nbsp;&nbsp;&nbsp;大修苦行处&nbsp;&nbsp;&nbsp;&nbsp;能令得清净

&nbsp;&nbsp;&nbsp;&nbsp;而今反弃舍&nbsp;&nbsp;&nbsp;&nbsp;于此何所求

&nbsp;&nbsp;&nbsp;&nbsp;欲于此求净&nbsp;&nbsp;&nbsp;&nbsp;净亦无由得

尔时。世尊作是念。此魔波旬欲作娆乱。即说偈言。

&nbsp;&nbsp;&nbsp;&nbsp;知诸修苦行&nbsp;&nbsp;&nbsp;&nbsp;皆与无义俱

&nbsp;&nbsp;&nbsp;&nbsp;终不获其利&nbsp;&nbsp;&nbsp;&nbsp;如弓弹有声

&nbsp;&nbsp;&nbsp;&nbsp;戒定闻慧道&nbsp;&nbsp;&nbsp;&nbsp;我已悉修习

&nbsp;&nbsp;&nbsp;&nbsp;得第一清净&nbsp;&nbsp;&nbsp;&nbsp;其净无有上

时。魔波旬作是念。沙门瞿昙已知我心。内怀忧戚。即没不现。

### （一○九五）

如是我闻。

一时。佛住娑罗婆罗门聚落。

尔时。世尊晨朝著衣持钵。入婆罗聚落乞食。时。魔波旬作是念。今沙门瞿昙晨朝著衣持钵。入婆罗聚落乞食。我今当往。先入其舍。语诸信心婆罗门长者。令沙门瞿昙空钵而出。

时。魔波旬随逐佛后。作是唱言。沙门。沙门。都不得食耶。

尔时。世尊作是念。恶魔波旬欲作娆乱。即说偈言。

&nbsp;&nbsp;&nbsp;&nbsp;汝新于如来&nbsp;&nbsp;&nbsp;&nbsp;获得无量罪

&nbsp;&nbsp;&nbsp;&nbsp;汝谓呼如来&nbsp;&nbsp;&nbsp;&nbsp;受诸苦恼耶

时。魔波旬作是言。瞿昙。更入聚落。当令得食。

尔时。世尊而说偈言。

&nbsp;&nbsp;&nbsp;&nbsp;正使无所有&nbsp;&nbsp;&nbsp;&nbsp;安乐而自活

&nbsp;&nbsp;&nbsp;&nbsp;如彼光音天&nbsp;&nbsp;&nbsp;&nbsp;常以欣悦食

&nbsp;&nbsp;&nbsp;&nbsp;正使无所有&nbsp;&nbsp;&nbsp;&nbsp;安乐而自活

&nbsp;&nbsp;&nbsp;&nbsp;常以欣悦食&nbsp;&nbsp;&nbsp;&nbsp;不依于有身

时。魔波旬作是念。沙门瞿昙已知我心。内怀忧戚。即没不现。

### （一○九六）

如是我闻。

一时。佛住波罗奈国仙人住处鹿野苑中。

尔时。世尊告诸比丘。我已解脱人天绳索。汝等亦复解脱人天绳索。汝等当行人间。多所过度。多所饶益。安乐人天。不须伴行。一一而去。我今亦往郁鞞罗住处人间游行。

时。魔波旬作是念。沙门瞿昙住波罗奈仙人住处鹿野苑中。为诸声闻如是说法。我已解脱人天绳索。汝等亦能。汝等各别人间教化。乃至我亦当至郁鞞罗住处人间游行。我今当往。为作留难。即化作年少。住于佛前。而说偈言。


&nbsp;&nbsp;&nbsp;&nbsp;不脱作脱想&nbsp;&nbsp;&nbsp;&nbsp;谓呼已解脱

&nbsp;&nbsp;&nbsp;&nbsp;为大缚所缚&nbsp;&nbsp;&nbsp;&nbsp;我今终不放

尔时。世尊作是念。恶魔波旬欲作娆乱。即说偈言。

&nbsp;&nbsp;&nbsp;&nbsp;我已脱一切&nbsp;&nbsp;&nbsp;&nbsp;人天诸绳索

&nbsp;&nbsp;&nbsp;&nbsp;已知汝波旬&nbsp;&nbsp;&nbsp;&nbsp;即自消灭去

时。魔波旬作是念。沙门瞿昙已知我心。内怀忧戚。即没不现。

### （一○九七）

如是我闻。

一时。佛住释氏石主释氏聚落。

时。石主释氏聚落多人疫死。处处人民。若男若女。从四方来受持三归。其诸病人。若男若女。若大若小。皆因来者自称名字。我某甲等。归佛．归法．归比丘僧。举村举邑。皆悉如是。

尔时。世尊勤为声闻说法。

时。诸信心归三宝者。斯则皆生人．天道中。

时。魔波旬作是念。今沙门瞿昙住于释氏石主释氏聚落。勤为四众说法。我今当往。为作留难。化作年少。往住佛前。而说偈言。

&nbsp;&nbsp;&nbsp;&nbsp;何为勤说法&nbsp;&nbsp;&nbsp;&nbsp;教化诸人民

&nbsp;&nbsp;&nbsp;&nbsp;相违不相违&nbsp;&nbsp;&nbsp;&nbsp;不免于驱驰

&nbsp;&nbsp;&nbsp;&nbsp;以有系缚故&nbsp;&nbsp;&nbsp;&nbsp;而为彼说法

尔时。世尊作是念。恶魔波旬欲作娆乱。即说偈言。

&nbsp;&nbsp;&nbsp;&nbsp;汝夜叉当知&nbsp;&nbsp;&nbsp;&nbsp;众生群集生

&nbsp;&nbsp;&nbsp;&nbsp;诸有智慧者&nbsp;&nbsp;&nbsp;&nbsp;孰能不哀愍

&nbsp;&nbsp;&nbsp;&nbsp;以有哀愍故&nbsp;&nbsp;&nbsp;&nbsp;不能不教化

&nbsp;&nbsp;&nbsp;&nbsp;哀愍诸众生&nbsp;&nbsp;&nbsp;&nbsp;法自应如是

恶魔波旬作是念。沙门瞿昙已知我心。内怀忧戚。即没不现。

### （一○九八）

如是我闻。

一时。佛住释氏石主释氏聚落。

尔时。世尊独一静处。禅思思惟。作是念。颇有作王。能得不杀。不教人杀。一向行法。不行非法耶。

时。魔波旬作是念。今沙门瞿昙住石主释氏聚落。独一禅思。作是念。颇有作王。不杀生。不教人杀。一向行法。不行非法耶。我今当往。为其说法。化作年少。往住佛前。作是言。如是。世尊。如是。善逝。可得作王。不杀生。不教人杀。一向行法。不行非法。世尊。今可作王。善逝。今可作王。必得如意。

尔时。世尊作是念。恶魔波旬欲作娆乱。而告魔言。汝魔波旬。何故作是言。作王。世尊。作王。善逝。可得如意。

魔白佛言。我面从佛闻作是说。若四如意足修习多修习已。欲令雪山王变为真金。即作不异。世尊今有四如意足。修习多修习。令雪山王变为真金。如意不异。是故。我白世尊。作王。世尊。作王。善逝。可得如意。

佛告波旬。我都无心欲作国王。云何当作。我亦无心欲令雪山王变为真金。何由而变。

尔时。世尊即说偈言。

&nbsp;&nbsp;&nbsp;&nbsp;正使有真金&nbsp;&nbsp;&nbsp;&nbsp;如雪山王者

&nbsp;&nbsp;&nbsp;&nbsp;一人得此金&nbsp;&nbsp;&nbsp;&nbsp;亦复不知足

&nbsp;&nbsp;&nbsp;&nbsp;是故智慧者&nbsp;&nbsp;&nbsp;&nbsp;金石同一观

时。魔波旬作是念。沙门瞿昙已知我心。内怀忧戚。即没不现。

### （一○九九）

如是我闻。

一时。佛住释氏石主释氏聚落。时。有众多比丘集供养堂。为作衣事。

时。魔波旬作是念。今沙门瞿昙住于释氏石主释氏聚落。众多比丘集供养堂。为作衣故。我今当往。为作留难。化作少壮婆罗门像。作大萦发。著兽皮衣。手执曲杖。诣供养堂。于众多比丘前默然而住。须臾。语诸比丘言。汝等年少出家。肤白发黑。年在盛时。应受五欲庄严自娱。如何违亲背族。悲泣别离。信于非家。出家学道。何为舍现世乐。而求他世非时之乐。

诸比丘语婆罗门。我不舍现世乐求他世非时之乐。乃是舍非时乐就现世乐。

波旬复问。云何舍非时乐就现世乐。

比丘答言。如世尊说。他世乐少味多苦。少利多患。世尊说现世乐者。离诸炽然。不待时节。能自通达。于此观察。缘自觉知。婆罗门。是名现世乐。

时。婆罗门三反掉头喑哑。以杖筑地。即没不现。

时。诸比丘即生恐怖。身毛皆竖。此是何等婆罗门像。来此作变。即诣佛所。稽首礼足。退坐一面。白佛言。世尊。我等众多比丘集供养堂。为作衣故。有一盛壮婆罗门。萦发大髻。来诣我所。作是言。汝等年少出家。如上广说。乃至三反掉头喑哑。以杖筑地。即没不现。我等即生恐怖。身毛皆竖。是何婆罗门像。来作此变。

佛告诸比丘。此非婆罗门。是魔波旬来至汝所。欲作娆乱。尔时。世尊即说偈言。

&nbsp;&nbsp;&nbsp;&nbsp;凡生诸苦恼&nbsp;&nbsp;&nbsp;&nbsp;皆由于爱欲

&nbsp;&nbsp;&nbsp;&nbsp;知世皆剑刺&nbsp;&nbsp;&nbsp;&nbsp;何人乐于欲

&nbsp;&nbsp;&nbsp;&nbsp;觉世间有余&nbsp;&nbsp;&nbsp;&nbsp;皆悉为剑刺

&nbsp;&nbsp;&nbsp;&nbsp;是故黠慧者&nbsp;&nbsp;&nbsp;&nbsp;当勤自调伏

&nbsp;&nbsp;&nbsp;&nbsp;巨积真金聚&nbsp;&nbsp;&nbsp;&nbsp;犹如雪山王

&nbsp;&nbsp;&nbsp;&nbsp;一人受用者&nbsp;&nbsp;&nbsp;&nbsp;意犹不知足

&nbsp;&nbsp;&nbsp;&nbsp;是故黠慧者&nbsp;&nbsp;&nbsp;&nbsp;当修平等观

佛说此经已。诸比丘闻佛所说。欢喜奉行。

### （一一○○）

如是我闻。

一时。佛住释氏石主释氏聚落。

时。有尊者善觉。晨朝著衣持钵。入石主释氏聚落乞食。食已。还精舍。举衣钵。洗足已。持尼师坛。置右肩上。入林中。坐一树下。修昼正受。作是念。我得善利。于正法．律出家学道。我得善利。遭遇大师如来．等正觉。我得善利。得在梵行．持戒．备德．贤善真实众中。我今当得贤善命终。于当来世亦当贤善。

时。魔波旬作是念。今沙门瞿昙往石主释氏聚落。有声闻弟子名曰善觉。著衣持钵。如上广说。乃至贤善命终。后世亦贤。我今当往。为作留难。化作大身。盛壮多力。见者怖畏。谓其力能翻发动大地。至善觉比丘所。

善觉比丘遥见大身勇盛壮士。即生恐怖。从坐起。诣佛所。稽首礼足。退住一面。白佛言。世尊。我今晨朝著衣持钵。广说如上。乃至贤善命终。后世亦贤。见有大身士夫。勇壮炽盛。力能动地。见生恐怖。心惊毛竖。

佛告善觉。此非大身士夫。是魔波旬欲作娆乱。汝且还去。依彼树下。修前三昧。动作彼魔。因斯脱苦。

时。尊者善觉即还本处。至于晨朝。著衣持钵。入石主释氏聚落乞食。食已。还精舍。如上广说。乃至贤善命终。后世亦贤。

时。魔波旬复作是念。此沙门瞿昙住于释氏。有弟子名曰善觉。如上广说。乃至贤善命终。后世亦贤。我今当往。为作留难。复化作大身。勇壮炽盛。力能发地。往住其前。

善觉比丘复遥见之。即说偈言。

&nbsp;&nbsp;&nbsp;&nbsp;我正信非家&nbsp;&nbsp;&nbsp;&nbsp;而出家学道

&nbsp;&nbsp;&nbsp;&nbsp;于佛无价宝&nbsp;&nbsp;&nbsp;&nbsp;正念系心住

&nbsp;&nbsp;&nbsp;&nbsp;随汝变形色&nbsp;&nbsp;&nbsp;&nbsp;我心不倾动

&nbsp;&nbsp;&nbsp;&nbsp;觉汝为幻化&nbsp;&nbsp;&nbsp;&nbsp;便可从此灭

时。魔波旬作是念。是沙门已知我心。内怀忧戚。即没不现。

### （一一○一）

如是我闻。

一时。佛住波罗奈国仙人住处鹿野苑中。

尔时。世尊告诸比丘。如来声闻作师子吼。说言。已知。已知。不知如来声闻于何等法已知．已知故作师子吼。谓苦圣谛．苦集圣谛．苦灭圣谛．苦灭道迹圣谛。

时。天魔波旬作是念。沙门瞿昙住波罗奈国仙人住处鹿野苑中。为诸声闻说法。乃至已知四圣谛。我今当往。为作留难。化作年少。住于佛前。而说偈言。

&nbsp;&nbsp;&nbsp;&nbsp;何于大众中&nbsp;&nbsp;&nbsp;&nbsp;无畏师子吼

&nbsp;&nbsp;&nbsp;&nbsp;谓呼无有敌&nbsp;&nbsp;&nbsp;&nbsp;望调伏一切

尔时。世尊作是念。恶魔波旬欲作娆乱。即说偈言。

&nbsp;&nbsp;&nbsp;&nbsp;如来于一切&nbsp;&nbsp;&nbsp;&nbsp;甚深正法律

&nbsp;&nbsp;&nbsp;&nbsp;方便师子吼&nbsp;&nbsp;&nbsp;&nbsp;于法无所畏

&nbsp;&nbsp;&nbsp;&nbsp;若有智慧者&nbsp;&nbsp;&nbsp;&nbsp;何故自忧怖

时。魔波旬作是念。沙门瞿昙已知我心。内怀忧戚。即没不现。

### （一一○二）

如是我闻。

一时。佛住王舍城多众践蹈旷野中。与五百比丘众俱。而为说法。以五百钵置于中庭。

尔时。世尊为五百比丘说五受阴生灭之法。

时。魔波旬作是念。沙门瞿昙住王舍城多众践蹈旷野中。与五百比丘俱。乃至说五受阴是生灭法。我今当往。为作留难。化作大牛。往诣佛所。入彼五百钵间。诸比丘即驱。莫令坏钵。

尔时。世尊告诸比丘。此非是牛。是魔波旬欲作娆乱。即说偈言。

&nbsp;&nbsp;&nbsp;&nbsp;色受想行识&nbsp;&nbsp;&nbsp;&nbsp;非我及我所

&nbsp;&nbsp;&nbsp;&nbsp;若知真实义&nbsp;&nbsp;&nbsp;&nbsp;于彼无所著

&nbsp;&nbsp;&nbsp;&nbsp;心无所著法&nbsp;&nbsp;&nbsp;&nbsp;超出色结缚

&nbsp;&nbsp;&nbsp;&nbsp;了达一切处&nbsp;&nbsp;&nbsp;&nbsp;不住魔境界

佛说此经已。诸比丘闻佛所说。欢喜奉行。

### （一一○三）

如是我闻。

一时。佛住王舍城多众践蹈旷野中。与六百比丘众俱。为诸比丘说六触入处集．六触集．六触灭。

时。魔波旬作是念。今沙门瞿昙住王舍城多众践蹈旷野。为六百比丘说六触入处是集法．是灭法。我今当往。为作留难。化作壮士。大身勇盛。力能动地。来诣佛所。

彼诸比丘遥见壮士。身大勇盛。见生怖畏。身毛皆竖。共相谓言。彼为何等。形状可畏。

尔时。世尊告诸比丘。此是恶魔。欲作娆乱。

尔时。世尊即说偈言。

&nbsp;&nbsp;&nbsp;&nbsp;色声香味触&nbsp;&nbsp;&nbsp;&nbsp;及第六诸法

&nbsp;&nbsp;&nbsp;&nbsp;爱念适可意&nbsp;&nbsp;&nbsp;&nbsp;世间唯有此

&nbsp;&nbsp;&nbsp;&nbsp;此是最恶贪&nbsp;&nbsp;&nbsp;&nbsp;能系著凡夫

&nbsp;&nbsp;&nbsp;&nbsp;超越斯等者&nbsp;&nbsp;&nbsp;&nbsp;是佛圣弟子

&nbsp;&nbsp;&nbsp;&nbsp;度于魔境界&nbsp;&nbsp;&nbsp;&nbsp;如日无云翳

时。魔波旬作是念。沙门瞿昙已知我心。内怀忧戚。即没不现。
