## 杂阿含经卷第四十四

宋天竺三藏求那跋陀罗译

### （一一七八）

<a name="1178"></a>

如是我闻。

一时。佛住弥絺罗国庵罗园中。

时。有婆四吒婆罗门尼。有六子相续命终。念子发狂。裸形被发。随路而走。至弥絺罗庵罗园中。

尔时。世尊无量大众围绕说法。婆四吒婆罗门尼遥见世尊。见已。即得本心。惭愧羞耻。敛身蹲坐。

尔时。世尊告尊者阿难。取汝郁多罗僧与彼婆四吒婆罗门尼。令著听法。尊者阿难即受佛教。取衣令著。

时。婆罗门尼得衣著已。至于佛前。稽首礼佛。退坐一面。

尔时。世尊为其说法。示教照喜已。如佛常法。说法次第。乃至信心清净。受三自归。闻佛所说。欢喜随喜。作礼而去。

彼婆四吒优婆夷于后时。第七子忽复命终。彼优婆夷都不啼哭忧悲恼苦。时。婆四吒优婆夷夫说偈而告婆四吒优婆夷言。

&nbsp;&nbsp;&nbsp;&nbsp;先诸子命终&nbsp;&nbsp;&nbsp;&nbsp;念子生忧苦

&nbsp;&nbsp;&nbsp;&nbsp;昼夜不饮食&nbsp;&nbsp;&nbsp;&nbsp;乃至发狂乱

&nbsp;&nbsp;&nbsp;&nbsp;今丧弟七子&nbsp;&nbsp;&nbsp;&nbsp;而不生忧苦

婆四吒优婆夷即复说偈答其夫言。

&nbsp;&nbsp;&nbsp;&nbsp;儿孙有千数&nbsp;&nbsp;&nbsp;&nbsp;因缘和合生

&nbsp;&nbsp;&nbsp;&nbsp;长夜迁过去&nbsp;&nbsp;&nbsp;&nbsp;我与君亦然

&nbsp;&nbsp;&nbsp;&nbsp;子孙及宗族&nbsp;&nbsp;&nbsp;&nbsp;其数无限量

&nbsp;&nbsp;&nbsp;&nbsp;彼彼所生处&nbsp;&nbsp;&nbsp;&nbsp;更互相残食

&nbsp;&nbsp;&nbsp;&nbsp;若知生要者&nbsp;&nbsp;&nbsp;&nbsp;何足生忧苦

&nbsp;&nbsp;&nbsp;&nbsp;我已知出离&nbsp;&nbsp;&nbsp;&nbsp;生死存亡相

&nbsp;&nbsp;&nbsp;&nbsp;不复生忧苦&nbsp;&nbsp;&nbsp;&nbsp;入佛正教故

时。婆四吒优婆夷夫说偈叹曰。

&nbsp;&nbsp;&nbsp;&nbsp;未曾所闻法&nbsp;&nbsp;&nbsp;&nbsp;而今闻汝说

&nbsp;&nbsp;&nbsp;&nbsp;何处闻说法&nbsp;&nbsp;&nbsp;&nbsp;不念子忧悲

婆四吒优婆夷说偈答言。

&nbsp;&nbsp;&nbsp;&nbsp;今日等正觉&nbsp;&nbsp;&nbsp;&nbsp;在弥絺罗国

&nbsp;&nbsp;&nbsp;&nbsp;庵罗树园中&nbsp;&nbsp;&nbsp;&nbsp;永离一切苦

&nbsp;&nbsp;&nbsp;&nbsp;演说一切苦&nbsp;&nbsp;&nbsp;&nbsp;苦习苦寂灭

&nbsp;&nbsp;&nbsp;&nbsp;贤圣八正道&nbsp;&nbsp;&nbsp;&nbsp;安隐趣涅槃

&nbsp;&nbsp;&nbsp;&nbsp;则是我大师&nbsp;&nbsp;&nbsp;&nbsp;深乐其正教

&nbsp;&nbsp;&nbsp;&nbsp;我已知正法&nbsp;&nbsp;&nbsp;&nbsp;能开子忧苦

其夫婆罗门复说偈言。

&nbsp;&nbsp;&nbsp;&nbsp;我今亦当往&nbsp;&nbsp;&nbsp;&nbsp;弥絺庵罗园

&nbsp;&nbsp;&nbsp;&nbsp;彼世尊亦当&nbsp;&nbsp;&nbsp;&nbsp;开我子忧苦

优婆夷复说偈言。

&nbsp;&nbsp;&nbsp;&nbsp;当观等正觉&nbsp;&nbsp;&nbsp;&nbsp;柔软金色身

&nbsp;&nbsp;&nbsp;&nbsp;不调者能调&nbsp;&nbsp;&nbsp;&nbsp;广度海流人

尔时。婆罗门即严驾乘于马车。诣弥絺罗庵罗园。遥见世尊。转增信乐。诣大师前。

彼时。大师即为说偈。开其法眼。苦．习．灭．道。正向涅槃。彼即见法。成无间等。既知法已。请求出家。

时。婆罗门即得出家。独静思惟。乃至得阿罗汉。世尊记说。于第三夜。逮得三明。得三明已。佛即告之。命遣御者乘车还家。告婆四吒优婆夷。令发随喜。语言。婆罗门往见世尊。得净信心。奉事大师。即为说法。为开法眼。见苦圣谛．苦集．苦灭．贤圣八道。安趣涅槃。成无间等。既知法已。即求出家。世尊记说。于第三夜。具足三明。

时。彼御者奉教疾还。时。婆四吒优婆夷遥见御者空车而还。即遥问言。婆罗门为见佛不。佛为说法。开示法眼。见圣谛不。

御者白言。婆罗门已见世尊。得净信心。奉事大师。为开法眼。说四圣谛。成无间等。既知法已。即求出家。专精思惟。世尊记说。于第三夜。具足三明。

时。优婆夷心即随喜。语御者言。车马属汝。加复赐汝金钱一千。已汝传信言。婆罗门宿阇谛。已得三明。令我欢喜故。

御者白言。我今何用车马金钱为。车马金钱还优婆夷。我今当还婆罗门所。随彼出家。

优婆夷言。汝意如此。便可速还。不久亦当如彼所得。具足三明。随后出家。

御者白言。如是。优婆夷。如彼出家。我亦当然。

优婆夷言。汝父出家。汝随出家。我今不久亦当随去。如空野大龙。乘虚而游。其余诸龙．龙子．龙女悉皆随去。我亦如是。执持衣钵。易养易满。御者白言。优婆夷。若如是者。所愿必果。不久当见优婆夷少欲知足。执持衣钵。人所弃者。乞受而食。剃发染衣。于阴．界．入断除爱欲。离贪系缚。尽诸有漏。

彼婆罗门及其御者．婆四吒优婆夷．优婆夷女孙陀槃梨。悉皆出家。究竟苦边。

### （一一七九）

<a name="1179"></a>

如是我闻。

一时。佛住毗舍离国大林精舍。

时。有毗梨耶婆罗豆婆遮婆罗门。晨朝买牛。未偿其价。即日失牛。六日不见。

时。婆罗门为觅牛故。至大林精舍。遥见世尊坐一树下。仪容挺特。诸根清净。其心寂默。成就止观。其身金色。光明焰照。见已。即诣其前。而说偈言。

&nbsp;&nbsp;&nbsp;&nbsp;云何无所求&nbsp;&nbsp;&nbsp;&nbsp;空寂在于此

&nbsp;&nbsp;&nbsp;&nbsp;独一处空闲&nbsp;&nbsp;&nbsp;&nbsp;而得心所乐

尔时。世尊说偈答曰。

&nbsp;&nbsp;&nbsp;&nbsp;若失若复得&nbsp;&nbsp;&nbsp;&nbsp;于我心不乱

&nbsp;&nbsp;&nbsp;&nbsp;婆罗门当知&nbsp;&nbsp;&nbsp;&nbsp;莫谓彼如我

&nbsp;&nbsp;&nbsp;&nbsp;心计于得失&nbsp;&nbsp;&nbsp;&nbsp;其心不自在

时。婆罗门复说偈言。

&nbsp;&nbsp;&nbsp;&nbsp;最胜梵志处&nbsp;&nbsp;&nbsp;&nbsp;如比丘所说

&nbsp;&nbsp;&nbsp;&nbsp;我今当自说&nbsp;&nbsp;&nbsp;&nbsp;真实语谛听

&nbsp;&nbsp;&nbsp;&nbsp;沙门今定非&nbsp;&nbsp;&nbsp;&nbsp;晨朝失牛者

&nbsp;&nbsp;&nbsp;&nbsp;六日求不得&nbsp;&nbsp;&nbsp;&nbsp;是故安乐住

&nbsp;&nbsp;&nbsp;&nbsp;沙门今定非&nbsp;&nbsp;&nbsp;&nbsp;种殖胡麻田

&nbsp;&nbsp;&nbsp;&nbsp;虑其草荒没&nbsp;&nbsp;&nbsp;&nbsp;是故安乐住

&nbsp;&nbsp;&nbsp;&nbsp;沙门今定非&nbsp;&nbsp;&nbsp;&nbsp;种稻田乏水

&nbsp;&nbsp;&nbsp;&nbsp;畏叶枯便死&nbsp;&nbsp;&nbsp;&nbsp;是故安乐住

&nbsp;&nbsp;&nbsp;&nbsp;沙门今定无&nbsp;&nbsp;&nbsp;&nbsp;寡女有七人

&nbsp;&nbsp;&nbsp;&nbsp;悉养孤遗子&nbsp;&nbsp;&nbsp;&nbsp;是故安乐住

&nbsp;&nbsp;&nbsp;&nbsp;沙门今定无&nbsp;&nbsp;&nbsp;&nbsp;七不爱念子

&nbsp;&nbsp;&nbsp;&nbsp;放逸多负债&nbsp;&nbsp;&nbsp;&nbsp;是故安乐住

&nbsp;&nbsp;&nbsp;&nbsp;沙门今定无&nbsp;&nbsp;&nbsp;&nbsp;债主守其门

&nbsp;&nbsp;&nbsp;&nbsp;求索长息财&nbsp;&nbsp;&nbsp;&nbsp;是故安乐住

&nbsp;&nbsp;&nbsp;&nbsp;沙门今定无&nbsp;&nbsp;&nbsp;&nbsp;七领重卧具

&nbsp;&nbsp;&nbsp;&nbsp;忧勤择诸虫&nbsp;&nbsp;&nbsp;&nbsp;是故安乐住

&nbsp;&nbsp;&nbsp;&nbsp;沙门今定无&nbsp;&nbsp;&nbsp;&nbsp;赤眼黄发妇

&nbsp;&nbsp;&nbsp;&nbsp;昼夜闻恶声&nbsp;&nbsp;&nbsp;&nbsp;是故安乐住

&nbsp;&nbsp;&nbsp;&nbsp;沙门今定无&nbsp;&nbsp;&nbsp;&nbsp;空仓群鼠戏

&nbsp;&nbsp;&nbsp;&nbsp;常忧其羸乏&nbsp;&nbsp;&nbsp;&nbsp;是故安乐住

尔时。世尊说偈答言。

&nbsp;&nbsp;&nbsp;&nbsp;我今日定不&nbsp;&nbsp;&nbsp;&nbsp;晨朝失其牛

&nbsp;&nbsp;&nbsp;&nbsp;六日求不得&nbsp;&nbsp;&nbsp;&nbsp;是故安乐住

&nbsp;&nbsp;&nbsp;&nbsp;我今日定无&nbsp;&nbsp;&nbsp;&nbsp;种殖胡麻田

&nbsp;&nbsp;&nbsp;&nbsp;常恐其荒没&nbsp;&nbsp;&nbsp;&nbsp;是故安乐住

&nbsp;&nbsp;&nbsp;&nbsp;我今日定无&nbsp;&nbsp;&nbsp;&nbsp;种稻田乏水

&nbsp;&nbsp;&nbsp;&nbsp;畏叶便枯死&nbsp;&nbsp;&nbsp;&nbsp;是故安乐住

&nbsp;&nbsp;&nbsp;&nbsp;我今日定无&nbsp;&nbsp;&nbsp;&nbsp;寡女有七人

&nbsp;&nbsp;&nbsp;&nbsp;悉养孤遗子&nbsp;&nbsp;&nbsp;&nbsp;是故安乐住

&nbsp;&nbsp;&nbsp;&nbsp;我今日定无&nbsp;&nbsp;&nbsp;&nbsp;七不爱念子

&nbsp;&nbsp;&nbsp;&nbsp;放逸多负债&nbsp;&nbsp;&nbsp;&nbsp;是故安乐住

&nbsp;&nbsp;&nbsp;&nbsp;我今日定无&nbsp;&nbsp;&nbsp;&nbsp;债主守其门

&nbsp;&nbsp;&nbsp;&nbsp;求索长息财&nbsp;&nbsp;&nbsp;&nbsp;是故安乐住

&nbsp;&nbsp;&nbsp;&nbsp;我今日定无&nbsp;&nbsp;&nbsp;&nbsp;七领重卧具

&nbsp;&nbsp;&nbsp;&nbsp;忧勤择诸虫&nbsp;&nbsp;&nbsp;&nbsp;是故安乐住

&nbsp;&nbsp;&nbsp;&nbsp;我今日定无&nbsp;&nbsp;&nbsp;&nbsp;黄头赤眼妇

&nbsp;&nbsp;&nbsp;&nbsp;昼夜闻恶声&nbsp;&nbsp;&nbsp;&nbsp;是故安乐住

&nbsp;&nbsp;&nbsp;&nbsp;我今日定无&nbsp;&nbsp;&nbsp;&nbsp;空仓群鼠戏

&nbsp;&nbsp;&nbsp;&nbsp;常忧其羸乏&nbsp;&nbsp;&nbsp;&nbsp;是故安乐住

&nbsp;&nbsp;&nbsp;&nbsp;不舍念不念&nbsp;&nbsp;&nbsp;&nbsp;众生安乐住

&nbsp;&nbsp;&nbsp;&nbsp;断欲离恩爱&nbsp;&nbsp;&nbsp;&nbsp;而得安乐住

尔时。世尊为精进婆罗豆婆遮婆罗门种种说法。示教照喜。如佛常法。次第说法。布施．持戒。乃至于正法中。心得无畏。即从座起。合掌白佛。我今得于正法．律出家学道。成比丘分。修梵行不。

佛告婆罗门。汝今可得于正法．律出家．受具足。修诸梵行。乃至得阿罗汉。心善解脱。

尔时。精进婆罗豆婆遮婆罗门得阿罗汉。缘自觉知。得解脱乐。而说偈言。

&nbsp;&nbsp;&nbsp;&nbsp;我今甚欣乐&nbsp;&nbsp;&nbsp;&nbsp;大仙法之上

&nbsp;&nbsp;&nbsp;&nbsp;得离贪欲乐&nbsp;&nbsp;&nbsp;&nbsp;不生见于佛

### （一一八○）

<a name="1180"></a>

如是我闻。

一时。佛住娑罗树林婆罗门聚落。尔时。世尊晨朝著衣持钵。入婆罗门聚落乞食。有非时云起。

尔时。世尊作是念。我今当往婆罗门聚落婆罗长者大会堂中。作是念已。即往向彼大会堂所。

时。婆罗门长者悉集堂上。遥见世尊。共相谓言彼剃头沙门竟知何法。

尔时。世尊告彼婆罗聚落婆罗门长者言。诸婆罗门有知法者。有不知者。刹利长者亦有知法者。有不知法者。

尔时。世尊即说偈言。

&nbsp;&nbsp;&nbsp;&nbsp;非朋欲胜朋&nbsp;&nbsp;&nbsp;&nbsp;王不伏难伏

&nbsp;&nbsp;&nbsp;&nbsp;妻不求胜夫&nbsp;&nbsp;&nbsp;&nbsp;无子不恭父

&nbsp;&nbsp;&nbsp;&nbsp;无会无智者&nbsp;&nbsp;&nbsp;&nbsp;无智不法言

&nbsp;&nbsp;&nbsp;&nbsp;贪恚痴悉断&nbsp;&nbsp;&nbsp;&nbsp;是则名智者

时。彼婆罗门长者白佛言。善士瞿昙。善士夫可入此堂。就座而坐。世尊坐已。即白言。瞿昙说法。我等乐听。

尔时。世尊为彼大会婆罗门长者种种说法。示教照喜已。复说偈言。

&nbsp;&nbsp;&nbsp;&nbsp;愚智群聚会&nbsp;&nbsp;&nbsp;&nbsp;非说孰知明

&nbsp;&nbsp;&nbsp;&nbsp;能说寂静道&nbsp;&nbsp;&nbsp;&nbsp;因说智则辩

&nbsp;&nbsp;&nbsp;&nbsp;说者显正法&nbsp;&nbsp;&nbsp;&nbsp;建立大仙幢

&nbsp;&nbsp;&nbsp;&nbsp;善说为仙幢&nbsp;&nbsp;&nbsp;&nbsp;法为罗汉幢

尔时。世尊为婆罗聚落婆罗门长者建立正法。示教照喜。示教照喜已。从座起而去。

### （一一八一）

<a name="1181"></a>

如是我闻。

一时。佛在拘萨罗人间游行。至浮梨聚落。住天作婆罗门庵罗园中。尊者优波摩为侍者。

尔时。世尊患背痛。告尊者优波摩。汝举衣钵已。往至天作婆罗门舍。

时。天作婆罗门处于中堂。令梳头者理剃须发。见尊者优波摩于外门住。见已。即说偈言。

&nbsp;&nbsp;&nbsp;&nbsp;何等剃须发&nbsp;&nbsp;&nbsp;&nbsp;身著僧迦梨

&nbsp;&nbsp;&nbsp;&nbsp;住于彼门外&nbsp;&nbsp;&nbsp;&nbsp;为欲何所求

尊者优波摩说偈答言。

&nbsp;&nbsp;&nbsp;&nbsp;罗汉世善逝&nbsp;&nbsp;&nbsp;&nbsp;所患背风疾

&nbsp;&nbsp;&nbsp;&nbsp;颇有安乐水&nbsp;&nbsp;&nbsp;&nbsp;疗牟尼疾不

时。天作婆罗门以满钵酥．一瓶油．一瓶石蜜。使人担持。并持暖水。随尊者优波摩诣世尊所。以涂其体。暖水洗之。酥蜜作饮。世尊背疾即得安隐。

时。天作婆罗门晨朝早起。往诣佛所。稽首礼足。退坐一面。而说偈言。

&nbsp;&nbsp;&nbsp;&nbsp;何言婆罗门&nbsp;&nbsp;&nbsp;&nbsp;施何得大果

&nbsp;&nbsp;&nbsp;&nbsp;何等为时施&nbsp;&nbsp;&nbsp;&nbsp;云何净福田

尔时。世尊说偈答言。

&nbsp;&nbsp;&nbsp;&nbsp;若得宿命智&nbsp;&nbsp;&nbsp;&nbsp;见天定趣生

&nbsp;&nbsp;&nbsp;&nbsp;得尽诸有漏&nbsp;&nbsp;&nbsp;&nbsp;牟尼起三明

&nbsp;&nbsp;&nbsp;&nbsp;善知心解脱&nbsp;&nbsp;&nbsp;&nbsp;解脱一切贪

&nbsp;&nbsp;&nbsp;&nbsp;说名婆罗门&nbsp;&nbsp;&nbsp;&nbsp;施彼得大果

&nbsp;&nbsp;&nbsp;&nbsp;施彼为时施&nbsp;&nbsp;&nbsp;&nbsp;随所欲福田

时。天作婆罗门闻佛所说。欢喜随喜。作礼而去。

### （一一八二）

<a name="1182"></a>

如是我闻。

一时。佛在拘萨罗人间游行。于一夜时。住止娑罗林中。

时。有一婆罗门。去娑罗林不远。营作田业。晨朝起作。至娑罗林中。遥见世尊坐一树下。仪容端正。诸根清净。其心寂定。具足成就第一止观。其身金色。光明彻照。见已。往诣其所。白言。瞿昙。我近在此经营事业。故乐此林。瞿昙于此有何事业。乐此林中。复说偈言。

&nbsp;&nbsp;&nbsp;&nbsp;比丘于此林&nbsp;&nbsp;&nbsp;&nbsp;为何事业故

&nbsp;&nbsp;&nbsp;&nbsp;独一守空闲&nbsp;&nbsp;&nbsp;&nbsp;乐于此林中

尔时。世尊说偈答曰。

&nbsp;&nbsp;&nbsp;&nbsp;无事于此林&nbsp;&nbsp;&nbsp;&nbsp;林根久已断

&nbsp;&nbsp;&nbsp;&nbsp;于林离林脱&nbsp;&nbsp;&nbsp;&nbsp;禅思不乐断

时。彼婆罗门闻佛所说。欢喜随喜。作礼而去。

### （一一八三）

<a name="1183"></a>

如是我闻。

一时。佛在拘萨罗人间游行。夜宿一娑罗林中。

时。有一婆罗门。近彼林侧。与五百年少婆罗门共。彼婆罗门常称叹钦想。欲见世尊。何时游于此林。我因得见遇。问所疑。颇有闲暇为我记说。

时。彼婆罗门年少弟子为采薪故。入于林中。遥见世尊坐一树下。仪容端正。诸根寂静。其心寂定。形若金山。光明彻照。见已。作是念。我和上婆罗门常称叹钦仰。欲见瞿昙。问其所疑。今此沙门瞿昙到此林中。我当疾往白和上令知。即持薪束。疾还学堂。舍薪束已。诣和上所。白言。和上当知。和上由来常所称叹钦仰欲见沙门瞿昙。脱到此林。当问所疑。今日瞿昙已到此林。和上知时。

时。婆罗门即诣世尊所。面相问讯慰劳已。退坐一面。而说偈言。

&nbsp;&nbsp;&nbsp;&nbsp;独入此恐怖&nbsp;&nbsp;&nbsp;&nbsp;深邃丛林中

&nbsp;&nbsp;&nbsp;&nbsp;坚住不倾动&nbsp;&nbsp;&nbsp;&nbsp;善修正勤法

&nbsp;&nbsp;&nbsp;&nbsp;无歌舞音乐&nbsp;&nbsp;&nbsp;&nbsp;寂默住空闲

&nbsp;&nbsp;&nbsp;&nbsp;我所未曾见&nbsp;&nbsp;&nbsp;&nbsp;独乐深林者

&nbsp;&nbsp;&nbsp;&nbsp;欲求于世间&nbsp;&nbsp;&nbsp;&nbsp;自在增上主

&nbsp;&nbsp;&nbsp;&nbsp;为三十三天&nbsp;&nbsp;&nbsp;&nbsp;天上自在乐

&nbsp;&nbsp;&nbsp;&nbsp;何故深林中&nbsp;&nbsp;&nbsp;&nbsp;苦行自枯槁

尔时。世尊说偈答言。

&nbsp;&nbsp;&nbsp;&nbsp;若欲种种求&nbsp;&nbsp;&nbsp;&nbsp;诸界多种著

&nbsp;&nbsp;&nbsp;&nbsp;彼一切皆是&nbsp;&nbsp;&nbsp;&nbsp;愚痴之根本

&nbsp;&nbsp;&nbsp;&nbsp;如是一切求&nbsp;&nbsp;&nbsp;&nbsp;我久悉已吐

&nbsp;&nbsp;&nbsp;&nbsp;不求不谄伪&nbsp;&nbsp;&nbsp;&nbsp;一切无所触

&nbsp;&nbsp;&nbsp;&nbsp;于一切诸法&nbsp;&nbsp;&nbsp;&nbsp;唯一清净观

&nbsp;&nbsp;&nbsp;&nbsp;得无上菩提&nbsp;&nbsp;&nbsp;&nbsp;禅思修不乐

婆罗门复说偈言。

&nbsp;&nbsp;&nbsp;&nbsp;我今敬礼汝&nbsp;&nbsp;&nbsp;&nbsp;大寂牟尼尊

&nbsp;&nbsp;&nbsp;&nbsp;禅思之妙王&nbsp;&nbsp;&nbsp;&nbsp;觉无边大觉

&nbsp;&nbsp;&nbsp;&nbsp;如来天人救&nbsp;&nbsp;&nbsp;&nbsp;巍巍若金山

&nbsp;&nbsp;&nbsp;&nbsp;解脱于丛林&nbsp;&nbsp;&nbsp;&nbsp;于林永不著

&nbsp;&nbsp;&nbsp;&nbsp;已拔深利刺&nbsp;&nbsp;&nbsp;&nbsp;清净无余迹

&nbsp;&nbsp;&nbsp;&nbsp;论师之上首&nbsp;&nbsp;&nbsp;&nbsp;言说最胜辩

&nbsp;&nbsp;&nbsp;&nbsp;人中雄师子&nbsp;&nbsp;&nbsp;&nbsp;震吼于深林

&nbsp;&nbsp;&nbsp;&nbsp;显现苦圣谛&nbsp;&nbsp;&nbsp;&nbsp;集灭八正道

&nbsp;&nbsp;&nbsp;&nbsp;能尽众苦聚&nbsp;&nbsp;&nbsp;&nbsp;乘出净无垢

&nbsp;&nbsp;&nbsp;&nbsp;自脱一切苦&nbsp;&nbsp;&nbsp;&nbsp;济彼苦众生

&nbsp;&nbsp;&nbsp;&nbsp;安乐众生故&nbsp;&nbsp;&nbsp;&nbsp;演说于正法

&nbsp;&nbsp;&nbsp;&nbsp;已断于恩爱&nbsp;&nbsp;&nbsp;&nbsp;远离于欲网

&nbsp;&nbsp;&nbsp;&nbsp;断除于一切&nbsp;&nbsp;&nbsp;&nbsp;有爱之结缚

&nbsp;&nbsp;&nbsp;&nbsp;如水生莲花&nbsp;&nbsp;&nbsp;&nbsp;尘水不染著

&nbsp;&nbsp;&nbsp;&nbsp;如日停虚空&nbsp;&nbsp;&nbsp;&nbsp;清净无云翳

&nbsp;&nbsp;&nbsp;&nbsp;善哉我今日&nbsp;&nbsp;&nbsp;&nbsp;至拘萨罗林

&nbsp;&nbsp;&nbsp;&nbsp;得见于大师&nbsp;&nbsp;&nbsp;&nbsp;两足之胜尊

&nbsp;&nbsp;&nbsp;&nbsp;大林大精进&nbsp;&nbsp;&nbsp;&nbsp;得第一广度

&nbsp;&nbsp;&nbsp;&nbsp;调御师之首&nbsp;&nbsp;&nbsp;&nbsp;敬礼无所畏

时。婆罗门广说斯偈。赞叹佛已。闻佛所说。欢喜随喜。作礼而去。

### （一一八四）

<a name="1184"></a>

如是我闻。

一时。佛在拘萨罗人间游行。宿于孙陀利河侧。

尔时。世尊剃发未久。于后夜时。结跏趺坐。正身思惟。系念在前。以衣覆头。

时。孙陀利河侧有婆罗门住止。夜起持祠。余食不尽。时至河边。欲求大德婆罗门以奉之。

尔时。世尊闻河边婆罗门声。闻已。謦咳作声。却衣现头。

时。孙陀利河侧婆罗门见佛已。作是念。是剃头沙门。非婆罗门。欲持食还去。彼婆罗门复作是念。非独沙门是剃头者。婆罗门中亦有剃头。应往至彼。问其所生。时。孙陀利河侧婆罗门诣世尊所。而问之言。为何姓生。

尔时。世尊即说偈言。

&nbsp;&nbsp;&nbsp;&nbsp;汝莫问所生&nbsp;&nbsp;&nbsp;&nbsp;但当问所行

&nbsp;&nbsp;&nbsp;&nbsp;刻木为钻燧&nbsp;&nbsp;&nbsp;&nbsp;亦能生于火

&nbsp;&nbsp;&nbsp;&nbsp;下贱种姓中&nbsp;&nbsp;&nbsp;&nbsp;生坚固牟尼

&nbsp;&nbsp;&nbsp;&nbsp;智慧有惭愧&nbsp;&nbsp;&nbsp;&nbsp;精进善调伏

&nbsp;&nbsp;&nbsp;&nbsp;究竟大明际&nbsp;&nbsp;&nbsp;&nbsp;清净修梵行

&nbsp;&nbsp;&nbsp;&nbsp;而今正是时&nbsp;&nbsp;&nbsp;&nbsp;应奉施余食

时。孙陀利河侧婆罗门复说偈言。

&nbsp;&nbsp;&nbsp;&nbsp;我今吉良日&nbsp;&nbsp;&nbsp;&nbsp;求福修供养

&nbsp;&nbsp;&nbsp;&nbsp;遇得见大士&nbsp;&nbsp;&nbsp;&nbsp;三时最胜尊

&nbsp;&nbsp;&nbsp;&nbsp;若不见佛者&nbsp;&nbsp;&nbsp;&nbsp;当更施余人

尔时。孙陀利河侧婆罗门转得信心。即持余食以奉世尊。世尊不受。以说偈得故。如上因说偈而得食广说。

孙陀利河侧婆罗门白佛言。世尊。今此施食当置何所。

佛告婆罗门。我不见诸天．魔．梵．沙门．婆罗门．天神．世人有能食此食。令身安隐者。汝持此食去著无虫水中。及少生草地。

时。婆罗门即持此食著无虫水中。水即烟起涌沸。啾啾作声。如烧铁丸投之冷水。烟起涌沸。啾啾作声。如是彼食著无虫水中。烟起涌沸。啾啾作声。孙陀利河侧婆罗门心欲恐怖。身毛皆竖。谓为灾变。驰走上岸。集聚干木。供养祠火。令息灾怪。

世尊见彼集聚干木。供养祠火。望息灾怪。见已。即说偈言。

&nbsp;&nbsp;&nbsp;&nbsp;婆罗门祠火&nbsp;&nbsp;&nbsp;&nbsp;焚烧干草木

&nbsp;&nbsp;&nbsp;&nbsp;莫呼是净道&nbsp;&nbsp;&nbsp;&nbsp;能却诸灾患

&nbsp;&nbsp;&nbsp;&nbsp;此则恶供养&nbsp;&nbsp;&nbsp;&nbsp;而谓为黠慧

&nbsp;&nbsp;&nbsp;&nbsp;作如是因缘&nbsp;&nbsp;&nbsp;&nbsp;外道取修净

&nbsp;&nbsp;&nbsp;&nbsp;汝今弃薪火&nbsp;&nbsp;&nbsp;&nbsp;起内火炽然

&nbsp;&nbsp;&nbsp;&nbsp;常修不放逸&nbsp;&nbsp;&nbsp;&nbsp;常富于供养

&nbsp;&nbsp;&nbsp;&nbsp;处处兴净信&nbsp;&nbsp;&nbsp;&nbsp;广施设大会

&nbsp;&nbsp;&nbsp;&nbsp;心意为束薪&nbsp;&nbsp;&nbsp;&nbsp;嗔恚黑烟起

&nbsp;&nbsp;&nbsp;&nbsp;妄语为尘味&nbsp;&nbsp;&nbsp;&nbsp;口舌为木杓

&nbsp;&nbsp;&nbsp;&nbsp;胸怀燃火处&nbsp;&nbsp;&nbsp;&nbsp;欲火常炽然

&nbsp;&nbsp;&nbsp;&nbsp;当善自调伏&nbsp;&nbsp;&nbsp;&nbsp;消灭士夫火

&nbsp;&nbsp;&nbsp;&nbsp;正信为大河&nbsp;&nbsp;&nbsp;&nbsp;净戒为度济

&nbsp;&nbsp;&nbsp;&nbsp;澄净清流水&nbsp;&nbsp;&nbsp;&nbsp;智者之所叹

&nbsp;&nbsp;&nbsp;&nbsp;人中净天德&nbsp;&nbsp;&nbsp;&nbsp;当于中洗浴

&nbsp;&nbsp;&nbsp;&nbsp;涉水不著身&nbsp;&nbsp;&nbsp;&nbsp;安乐度彼岸

&nbsp;&nbsp;&nbsp;&nbsp;正法为深渊&nbsp;&nbsp;&nbsp;&nbsp;福德为下济

&nbsp;&nbsp;&nbsp;&nbsp;澄净水充满&nbsp;&nbsp;&nbsp;&nbsp;智者所赞叹

&nbsp;&nbsp;&nbsp;&nbsp;人中天净德&nbsp;&nbsp;&nbsp;&nbsp;当于中洗浴

&nbsp;&nbsp;&nbsp;&nbsp;涉水不著身&nbsp;&nbsp;&nbsp;&nbsp;安乐度彼岸

&nbsp;&nbsp;&nbsp;&nbsp;真谛善调御&nbsp;&nbsp;&nbsp;&nbsp;摄护修梵行

&nbsp;&nbsp;&nbsp;&nbsp;慈悲为苦行&nbsp;&nbsp;&nbsp;&nbsp;真实心清净

&nbsp;&nbsp;&nbsp;&nbsp;沐浴以正法&nbsp;&nbsp;&nbsp;&nbsp;智者所称叹

尔时。孙陀利河侧婆罗门闻佛所说。欢喜随喜。复道而去。

### （一一八五）<a name="1185"></a>

[南传中部 第7经 布喻经](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E4%B8%AD%E9%83%A8/007%20%E5%B8%83%E5%96%BB%E7%BB%8F.md)

如是我闻。

一时。佛在拘萨罗人间游行。住孙陀利河侧丛林中。

时。有孙陀利河侧住止婆罗门来诣佛所。面相问讯慰劳已。退坐一面。问佛言。瞿昙。至孙陀利河中洗浴不。

佛告婆罗门。何用于孙陀利河中洗浴为。

婆罗门白佛。瞿昙。孙陀利河是济度之数。是吉祥之数。是清净之数。若有于中洗浴者。悉能除人一切诸恶。

尔时。世尊即说偈言。

&nbsp;&nbsp;&nbsp;&nbsp;非孙陀利河&nbsp;&nbsp;&nbsp;&nbsp;亦非婆休多

&nbsp;&nbsp;&nbsp;&nbsp;非伽耶萨罗&nbsp;&nbsp;&nbsp;&nbsp;如是诸河等

&nbsp;&nbsp;&nbsp;&nbsp;作诸恶不善&nbsp;&nbsp;&nbsp;&nbsp;能令其清净

&nbsp;&nbsp;&nbsp;&nbsp;恒河婆休多&nbsp;&nbsp;&nbsp;&nbsp;孙陀利河等

&nbsp;&nbsp;&nbsp;&nbsp;愚者常居中&nbsp;&nbsp;&nbsp;&nbsp;不能除众恶

&nbsp;&nbsp;&nbsp;&nbsp;其清净之人&nbsp;&nbsp;&nbsp;&nbsp;何用洗浴为

&nbsp;&nbsp;&nbsp;&nbsp;其清净之人&nbsp;&nbsp;&nbsp;&nbsp;何用布萨为

&nbsp;&nbsp;&nbsp;&nbsp;净业以自净&nbsp;&nbsp;&nbsp;&nbsp;是生于受持

&nbsp;&nbsp;&nbsp;&nbsp;不杀亦不盗&nbsp;&nbsp;&nbsp;&nbsp;不淫不妄语

&nbsp;&nbsp;&nbsp;&nbsp;信施除悭垢&nbsp;&nbsp;&nbsp;&nbsp;于斯而洗浴

&nbsp;&nbsp;&nbsp;&nbsp;于一切众生&nbsp;&nbsp;&nbsp;&nbsp;常起慈悲心

&nbsp;&nbsp;&nbsp;&nbsp;井水以洗浴&nbsp;&nbsp;&nbsp;&nbsp;用伽耶等为

&nbsp;&nbsp;&nbsp;&nbsp;内心自清净&nbsp;&nbsp;&nbsp;&nbsp;不待洗于外

&nbsp;&nbsp;&nbsp;&nbsp;下贱田舍儿&nbsp;&nbsp;&nbsp;&nbsp;身体多污垢

&nbsp;&nbsp;&nbsp;&nbsp;以水洗尘秽&nbsp;&nbsp;&nbsp;&nbsp;不能净其内

尔时。孙陀利河侧婆罗门闻佛所说。欢喜随喜。从座起而去。

### （一一八六）

<a name="1186"></a>

如是我闻。

一时。佛住迦毗罗卫国尼拘律园中。

时。有萦髻罗豆婆遮婆罗门。本俗人时。为佛善知识。来诣佛所。面相问讯慰劳已。退坐一面。而说偈言。

&nbsp;&nbsp;&nbsp;&nbsp;外身萦髻者&nbsp;&nbsp;&nbsp;&nbsp;是但名萦髻

&nbsp;&nbsp;&nbsp;&nbsp;内心萦髻者&nbsp;&nbsp;&nbsp;&nbsp;是结缚众生

&nbsp;&nbsp;&nbsp;&nbsp;今请问瞿昙&nbsp;&nbsp;&nbsp;&nbsp;云何解萦髻

尔时。世尊说偈答言。

&nbsp;&nbsp;&nbsp;&nbsp;受持于净戒&nbsp;&nbsp;&nbsp;&nbsp;内心修正觉

&nbsp;&nbsp;&nbsp;&nbsp;专精勤方便&nbsp;&nbsp;&nbsp;&nbsp;是则解萦髻

时。萦髻婆罗门闻佛所说。欢喜随喜。从座起而去。

### （一一八七）

<a name="1187"></a>

如是我闻。

一时。佛住迦毗罗卫国尼拘律园中。

时。有萦髻波罗豆婆遮婆罗门来诣佛所。而前问讯。相慰劳已。退坐一面。而说偈言。

&nbsp;&nbsp;&nbsp;&nbsp;身外萦髻者&nbsp;&nbsp;&nbsp;&nbsp;是但名萦髻

&nbsp;&nbsp;&nbsp;&nbsp;内心萦髻者&nbsp;&nbsp;&nbsp;&nbsp;是结缚众生

&nbsp;&nbsp;&nbsp;&nbsp;我今问瞿昙&nbsp;&nbsp;&nbsp;&nbsp;如此萦髻者

&nbsp;&nbsp;&nbsp;&nbsp;云何作方便&nbsp;&nbsp;&nbsp;&nbsp;于何断萦髻

尔时。世尊说偈答言。

&nbsp;&nbsp;&nbsp;&nbsp;眼耳及与鼻&nbsp;&nbsp;&nbsp;&nbsp;舌身意入处

&nbsp;&nbsp;&nbsp;&nbsp;于彼名及色&nbsp;&nbsp;&nbsp;&nbsp;灭尽令无余

&nbsp;&nbsp;&nbsp;&nbsp;诸识永灭者&nbsp;&nbsp;&nbsp;&nbsp;于彼断萦髻

佛说此经已。萦髻婆罗豆婆遮婆罗门闻佛所说。欢喜随喜。从座起去。

### （一一八八）

<a name="1188"></a>

如是我闻。

一时。佛住郁毗罗聚落尼连禅河侧菩提树下。成佛未久。

尔时。世尊独静思惟。作是念。不恭敬者。则为大苦。无有次序。无他自在可畏惧者。则于大义有所退减。有所恭敬。有次序。有他自在者。得安乐住。有所恭敬。有次序。有他自在。大义满足。颇有诸天．魔．梵．沙门．婆罗门．天神．世人中。能于我所具足戒胜．三昧胜．智慧胜．解脱胜．解脱知见胜。令我恭敬宗重。奉事供养。依彼而住。

复作是念。无有诸天．魔．梵．沙门．婆罗门．天神．世人能于我所戒具足胜．三昧胜．智慧胜．解脱胜．解脱知见胜。令我恭敬宗重。奉事供养。依彼而住者。唯有正法令我自觉。成三藐三佛陀者。我当于彼恭敬宗重。奉事供养。依彼而住。所以者何。过去如来．应．等正觉亦于正法恭敬宗重。奉事供养。依彼而住。诸当来世如来．应．等正觉亦于正法恭敬宗重。奉事供养。依彼而住。

尔时。娑婆世界主梵天王知世尊心念已。如力士屈伸臂顷。从梵天没。住于佛前。叹言。善哉。如是。世尊。如是。善逝。懈怠不恭敬者。甚为大苦。广说乃至大义满足。其实无有诸天．魔．梵．沙门．婆罗门．天神．世人于世尊所戒具足胜．三昧胜．智慧胜．解脱胜．解脱知见胜。令世尊恭敬宗重。奉事供养。依彼而住者。唯有正法。如来自悟成等正觉。则是如来所应恭敬宗重。奉事供养。依彼而住者。所以者何。过去诸如来．应．等正觉亦于正法恭敬宗重。奉事供养。依彼而住。诸未来如来．应．等正觉亦当于正法恭敬宗重。奉事供养。依彼而住。世尊亦当于彼正法恭敬宗重。奉事供养。依彼而住。

时。梵天王复说偈言。

&nbsp;&nbsp;&nbsp;&nbsp;过去等正觉&nbsp;&nbsp;&nbsp;&nbsp;及未来诸佛

&nbsp;&nbsp;&nbsp;&nbsp;现在佛世尊&nbsp;&nbsp;&nbsp;&nbsp;能除众生忧

&nbsp;&nbsp;&nbsp;&nbsp;一切恭敬法&nbsp;&nbsp;&nbsp;&nbsp;依正法而住

&nbsp;&nbsp;&nbsp;&nbsp;如是恭敬者&nbsp;&nbsp;&nbsp;&nbsp;是则诸佛法

时。梵天王闻佛所说。欢喜随喜。稽首佛足。即没不现。

### （一一八九）

<a name="1189"></a>

如是我闻。

一时。佛住郁毗罗聚落尼连禅河侧菩提树下。成佛未久。

尔时。世尊独静思惟。作是念。有一乘道能净众生。度诸忧悲。灭除苦恼。得真如法。谓四念处。何等为四。身身观念处。受．心．法法观念处。若有人不乐四念处者。则不乐如圣法。不乐如圣法者。则不乐如圣道。不乐如圣道者。则不乐甘露法。不乐甘露法者。则不解脱生．老．病．死．忧．悲．恼．苦。若乐修四念处者。则乐修如圣法。乐修如圣法者。则乐如圣道。乐如圣道者。则乐甘露法。乐甘露法者。得解脱生．老．病．死．忧．悲．恼．苦。

尔时。娑婆世界主梵天王知佛心念已。譬如力士屈伸臂顷。于梵天没。住于佛前。作是叹言。如是。世尊。如是。善逝。有一乘道能净众生。谓四念处。乃至解脱生．老．病．死．忧．悲．恼．苦。

时。梵天王复说偈言。

&nbsp;&nbsp;&nbsp;&nbsp;谓有一乘道&nbsp;&nbsp;&nbsp;&nbsp;见生诸有边

&nbsp;&nbsp;&nbsp;&nbsp;演说于正法&nbsp;&nbsp;&nbsp;&nbsp;安慰苦众生

&nbsp;&nbsp;&nbsp;&nbsp;过去诸世尊&nbsp;&nbsp;&nbsp;&nbsp;以乘斯道度

&nbsp;&nbsp;&nbsp;&nbsp;当来诸世尊&nbsp;&nbsp;&nbsp;&nbsp;亦度乘斯道

&nbsp;&nbsp;&nbsp;&nbsp;现在尊正觉&nbsp;&nbsp;&nbsp;&nbsp;乘此度海流

&nbsp;&nbsp;&nbsp;&nbsp;究竟生死际&nbsp;&nbsp;&nbsp;&nbsp;调伏心清净

&nbsp;&nbsp;&nbsp;&nbsp;于生死轮转&nbsp;&nbsp;&nbsp;&nbsp;悉已永消尽

&nbsp;&nbsp;&nbsp;&nbsp;知种种诸界&nbsp;&nbsp;&nbsp;&nbsp;慧眼显正道

&nbsp;&nbsp;&nbsp;&nbsp;譬若恒水流&nbsp;&nbsp;&nbsp;&nbsp;悉归趣大海

&nbsp;&nbsp;&nbsp;&nbsp;激流浚漂远&nbsp;&nbsp;&nbsp;&nbsp;正道亦如是

&nbsp;&nbsp;&nbsp;&nbsp;广智善显示&nbsp;&nbsp;&nbsp;&nbsp;逮得甘露法

&nbsp;&nbsp;&nbsp;&nbsp;殊胜正法轮&nbsp;&nbsp;&nbsp;&nbsp;本所未曾闻

&nbsp;&nbsp;&nbsp;&nbsp;哀愍众生故&nbsp;&nbsp;&nbsp;&nbsp;而为众生转

&nbsp;&nbsp;&nbsp;&nbsp;覆护天人众&nbsp;&nbsp;&nbsp;&nbsp;令度有彼岸

&nbsp;&nbsp;&nbsp;&nbsp;是故诸众生&nbsp;&nbsp;&nbsp;&nbsp;咸皆稽首礼

尔时。梵天王闻佛所说。欢喜随喜。稽首佛足。即没不现。

### （一一九○）

<a name="1190"></a>

如是我闻。

一时。佛住郁毗罗聚落尼连禅河侧菩提树下。成佛未久。

尔时。娑婆世界主梵天王绝妙色身。于后夜时来诣佛所。稽首佛足。退坐一面。而说偈言。

&nbsp;&nbsp;&nbsp;&nbsp;于诸种姓中&nbsp;&nbsp;&nbsp;&nbsp;刹利两足尊

&nbsp;&nbsp;&nbsp;&nbsp;明行具足者&nbsp;&nbsp;&nbsp;&nbsp;天人中最胜

佛告梵天王。如是。梵天。如是。梵天。

&nbsp;&nbsp;&nbsp;&nbsp;于诸种姓中&nbsp;&nbsp;&nbsp;&nbsp;刹利两足尊

&nbsp;&nbsp;&nbsp;&nbsp;明行具足者&nbsp;&nbsp;&nbsp;&nbsp;天人中最胜

佛说是经已。娑婆世界主梵天王闻佛所说。欢喜随喜。稽首佛足。即没不现。

### （一一九一）

<a name="1191"></a>

如是我闻。

一时。佛在拘萨罗人间游行。住止空闲无聚落处。与比丘众夜宿其中。尔时。世尊为诸比丘说随顺阿练若法。

时。娑婆世界主梵天王作是念。今者世尊在拘萨罗人间游行。住一空闲无聚落处。与诸大众止宿空野。尔时。世尊为诸大众说随顺空法。我今当往随顺赞叹。

譬如力士屈伸臂顷。于梵天没。住于佛前。稽首佛足。退坐一面。而说偈言。

&nbsp;&nbsp;&nbsp;&nbsp;习近边林座&nbsp;&nbsp;&nbsp;&nbsp;断除诸烦恼

&nbsp;&nbsp;&nbsp;&nbsp;若不乐空闲&nbsp;&nbsp;&nbsp;&nbsp;入众自摄护

&nbsp;&nbsp;&nbsp;&nbsp;自调伏其心&nbsp;&nbsp;&nbsp;&nbsp;家家行乞食

&nbsp;&nbsp;&nbsp;&nbsp;摄持于诸根&nbsp;&nbsp;&nbsp;&nbsp;专精系心念

&nbsp;&nbsp;&nbsp;&nbsp;然后习空闲&nbsp;&nbsp;&nbsp;&nbsp;阿练若床座

&nbsp;&nbsp;&nbsp;&nbsp;远离诸恐怖&nbsp;&nbsp;&nbsp;&nbsp;无畏安隐住

&nbsp;&nbsp;&nbsp;&nbsp;若彼诸凶险&nbsp;&nbsp;&nbsp;&nbsp;恶蛇众毒害

&nbsp;&nbsp;&nbsp;&nbsp;黑云大闇冥&nbsp;&nbsp;&nbsp;&nbsp;震雷曜电光

&nbsp;&nbsp;&nbsp;&nbsp;离诸烦恼故&nbsp;&nbsp;&nbsp;&nbsp;昼夜安隐住

&nbsp;&nbsp;&nbsp;&nbsp;如我所闻法&nbsp;&nbsp;&nbsp;&nbsp;乃至不究竟

&nbsp;&nbsp;&nbsp;&nbsp;独一修梵行&nbsp;&nbsp;&nbsp;&nbsp;不畏千死魔

&nbsp;&nbsp;&nbsp;&nbsp;若修于觉道&nbsp;&nbsp;&nbsp;&nbsp;不畏于万数

&nbsp;&nbsp;&nbsp;&nbsp;一切须陀洹&nbsp;&nbsp;&nbsp;&nbsp;或得斯陀含

&nbsp;&nbsp;&nbsp;&nbsp;及阿那含者&nbsp;&nbsp;&nbsp;&nbsp;其数亦无量

&nbsp;&nbsp;&nbsp;&nbsp;不能定其数&nbsp;&nbsp;&nbsp;&nbsp;恐怖于妄说

时。娑婆世界主梵天王闻佛所说。欢喜随喜已。为佛作礼。即没不现。

### （一一九二） <a name="1192"></a>

如是我闻。

一时。佛住迦毗罗卫迦毗罗卫林中。与五百比丘俱。皆是罗汉。诸漏已尽。所作已作。离诸重担。逮得己利。尽诸有结。正智心善解脱。尔时。世尊为诸大众说涅槃相应法。

时。有十方世界大众威力诸天皆悉来会。供养世尊及比丘僧。复有诸梵天王住于梵世。作是念。今日佛住迦毗罗卫国。如上广说。乃至供养世尊及诸大众。我今当往各各赞叹。

作是念已。譬如力士屈伸臂顷。从梵天没。住于佛前。第一梵天即说偈言。

&nbsp;&nbsp;&nbsp;&nbsp;于此大林中&nbsp;&nbsp;&nbsp;&nbsp;大众普云集

&nbsp;&nbsp;&nbsp;&nbsp;十方诸天众&nbsp;&nbsp;&nbsp;&nbsp;皆悉来恭敬

&nbsp;&nbsp;&nbsp;&nbsp;故我远来礼&nbsp;&nbsp;&nbsp;&nbsp;最胜难伏僧

第二梵天复说偈言。

&nbsp;&nbsp;&nbsp;&nbsp;是诸比丘僧&nbsp;&nbsp;&nbsp;&nbsp;真实心精进

&nbsp;&nbsp;&nbsp;&nbsp;于此大林中&nbsp;&nbsp;&nbsp;&nbsp;摄诸根求度

第三梵天次说偈言。

&nbsp;&nbsp;&nbsp;&nbsp;善方便消融&nbsp;&nbsp;&nbsp;&nbsp;恩爱深利刺

&nbsp;&nbsp;&nbsp;&nbsp;坚固不倾动&nbsp;&nbsp;&nbsp;&nbsp;如因陀罗幢

&nbsp;&nbsp;&nbsp;&nbsp;度深堑水流&nbsp;&nbsp;&nbsp;&nbsp;清净不求欲

&nbsp;&nbsp;&nbsp;&nbsp;善度之导师&nbsp;&nbsp;&nbsp;&nbsp;诸调伏大龙

第四梵天次说偈言。

&nbsp;&nbsp;&nbsp;&nbsp;归依于佛者&nbsp;&nbsp;&nbsp;&nbsp;终不堕恶趣

&nbsp;&nbsp;&nbsp;&nbsp;能断人中身&nbsp;&nbsp;&nbsp;&nbsp;得天身受乐

各说偈已。四梵天身即没不现。

### （一一九三）

<a name="1193"></a>

如是我闻。

一时。佛住王舍城迦兰陀竹园。时。有娑婆世界主梵天王。日日精勤。往诣佛所。尊重供养。

时。娑婆世界主作是念。今旦太早而来见佛。正值世尊入大三昧。我等且当入提婆达多伴党瞿迦梨比丘房中。作是念已。即入彼房。至房户中。以指扣户。口说是言。瞿迦梨。瞿迦梨。于舍利弗．目连所起净信心。汝莫长夜得不饶益苦。

瞿迦梨言。汝是谁。

梵天答言。娑婆世界主梵天王。

瞿迦梨言。世尊不记汝得阿那含耶。

梵天王言。如是。比丘。

瞿迦梨言。汝何故来。

娑婆世界主梵天王答言。此不可治。即说偈言。

&nbsp;&nbsp;&nbsp;&nbsp;于无量处所&nbsp;&nbsp;&nbsp;&nbsp;生心欲筹量

&nbsp;&nbsp;&nbsp;&nbsp;何有黠慧者&nbsp;&nbsp;&nbsp;&nbsp;而生此觉想

&nbsp;&nbsp;&nbsp;&nbsp;无量而欲量&nbsp;&nbsp;&nbsp;&nbsp;是阴盖凡夫

时。娑婆世界主梵天王往诣佛所。稽首礼足。退坐一面。白佛言。世尊。我常日日勤到佛所。亲觐供养。我作是念。今旦太早来见世尊。正值世尊入大三昧。我且当入提婆达多伴党瞿迦梨比丘房中。即住户中。徐徐扣户。口说是言。瞿迦梨。瞿迦梨。当于舍利弗．目揵连贤善智慧者所起净信心。莫长夜得不饶益苦。瞿迦梨言。汝是谁。我即答言。是娑婆世界主梵天王。瞿迦梨言。世尊不记汝得阿那含耶。我即答言。如是。瞿迦梨复言。汝何故来。我作是念。此不可治。即说偈言。

&nbsp;&nbsp;&nbsp;&nbsp;于不可量处&nbsp;&nbsp;&nbsp;&nbsp;发心欲筹量

&nbsp;&nbsp;&nbsp;&nbsp;不可量欲量&nbsp;&nbsp;&nbsp;&nbsp;是阴盖凡夫

佛语梵王。如是。如是。梵王。

&nbsp;&nbsp;&nbsp;&nbsp;于不可量处&nbsp;&nbsp;&nbsp;&nbsp;而发心欲量

&nbsp;&nbsp;&nbsp;&nbsp;何有智慧人&nbsp;&nbsp;&nbsp;&nbsp;而生此妄想

&nbsp;&nbsp;&nbsp;&nbsp;不可量欲量&nbsp;&nbsp;&nbsp;&nbsp;是阴盖凡夫

佛说此经已。娑婆世界主梵天王闻佛所说。欢喜随喜。从座起。为佛作礼。即没不现。

### （一一九四）

<a name="1194"></a>

如是我闻。

一时。佛住王舍城迦兰陀竹园。

尔时。大梵天王及余别梵天。善臂别梵天。日日方便。往见供养世尊。

时。有婆句梵天见别梵天。善臂梵天。精勤方便。而问言。汝欲何之。

彼即答言。欲见世尊。恭敬供养。

时。婆句梵天即说偈言。

&nbsp;&nbsp;&nbsp;&nbsp;彼有四鹄鸟&nbsp;&nbsp;&nbsp;&nbsp;三种金色宫

&nbsp;&nbsp;&nbsp;&nbsp;五百七十二&nbsp;&nbsp;&nbsp;&nbsp;修行禅思者

&nbsp;&nbsp;&nbsp;&nbsp;炽焰金色身&nbsp;&nbsp;&nbsp;&nbsp;普照梵天宫

&nbsp;&nbsp;&nbsp;&nbsp;汝且观我身&nbsp;&nbsp;&nbsp;&nbsp;何用至彼为

尔时。善梵王．别梵王。善臂别梵王复说偈言。

&nbsp;&nbsp;&nbsp;&nbsp;虽有金色身&nbsp;&nbsp;&nbsp;&nbsp;普照梵天宫

&nbsp;&nbsp;&nbsp;&nbsp;其有智慧者&nbsp;&nbsp;&nbsp;&nbsp;知色有烦恼

&nbsp;&nbsp;&nbsp;&nbsp;智者不乐色&nbsp;&nbsp;&nbsp;&nbsp;于其心解脱

时。彼善梵天．别梵天。善臂别梵天往诣佛所。稽首佛足。退坐一面。白佛言。世尊。我今方便。欲来见世尊。恭敬供养。有婆句梵天。见我方便。而问我言。汝今方便。欲何所之。我即答言。欲往见世尊。礼事供养。婆句梵天即说偈言。

&nbsp;&nbsp;&nbsp;&nbsp;有四种鹄鸟&nbsp;&nbsp;&nbsp;&nbsp;三种金色宫

&nbsp;&nbsp;&nbsp;&nbsp;五百七十二&nbsp;&nbsp;&nbsp;&nbsp;于中而禅思

&nbsp;&nbsp;&nbsp;&nbsp;观我身金色&nbsp;&nbsp;&nbsp;&nbsp;普照梵天宫

&nbsp;&nbsp;&nbsp;&nbsp;汝且观我身&nbsp;&nbsp;&nbsp;&nbsp;何用至彼为

我即说偈而答彼言。

&nbsp;&nbsp;&nbsp;&nbsp;虽有金色身&nbsp;&nbsp;&nbsp;&nbsp;普照梵天宫

&nbsp;&nbsp;&nbsp;&nbsp;当知真金色&nbsp;&nbsp;&nbsp;&nbsp;是则烦恼事

&nbsp;&nbsp;&nbsp;&nbsp;智者解脱色&nbsp;&nbsp;&nbsp;&nbsp;于色不复乐

佛告梵天。如是。梵天。如是。梵天。

&nbsp;&nbsp;&nbsp;&nbsp;虽有真金色&nbsp;&nbsp;&nbsp;&nbsp;普照梵天宫

&nbsp;&nbsp;&nbsp;&nbsp;当知真金色&nbsp;&nbsp;&nbsp;&nbsp;则是烦恼事

&nbsp;&nbsp;&nbsp;&nbsp;智者解脱色&nbsp;&nbsp;&nbsp;&nbsp;于色不复乐

时。彼梵天为迦吒务陀低沙比丘故。说偈言。

&nbsp;&nbsp;&nbsp;&nbsp;夫士生世间&nbsp;&nbsp;&nbsp;&nbsp;利斧在口中

&nbsp;&nbsp;&nbsp;&nbsp;还自斩其身&nbsp;&nbsp;&nbsp;&nbsp;斯由恶言故

&nbsp;&nbsp;&nbsp;&nbsp;应毁者称誉&nbsp;&nbsp;&nbsp;&nbsp;应誉而反毁

&nbsp;&nbsp;&nbsp;&nbsp;恶口增其过&nbsp;&nbsp;&nbsp;&nbsp;所生无安乐

&nbsp;&nbsp;&nbsp;&nbsp;博弈酒丧财&nbsp;&nbsp;&nbsp;&nbsp;其过失甚少

&nbsp;&nbsp;&nbsp;&nbsp;恶心向善逝&nbsp;&nbsp;&nbsp;&nbsp;是则为大过

&nbsp;&nbsp;&nbsp;&nbsp;地狱有百千&nbsp;&nbsp;&nbsp;&nbsp;名尼罗浮地

&nbsp;&nbsp;&nbsp;&nbsp;三十有六百&nbsp;&nbsp;&nbsp;&nbsp;及五阿浮陀

&nbsp;&nbsp;&nbsp;&nbsp;斯皆谤圣狱&nbsp;&nbsp;&nbsp;&nbsp;口意恶愿故

佛说此经已。彼诸梵天闻佛所说。欢喜随喜。稽首佛足。即没不现。

### （一一九五）

<a name="1195"></a>

如是我闻。

一时。佛住王舍城迦兰陀竹园。

时。有婆句梵天住梵天上。起如是恶邪见言。此处常．恒．非变易法。纯一出离之处。

尔时。世尊知婆句梵天心念已。入于三昧。如其正受。于王舍城没。住梵天上。

婆句梵天遥见世尊而说偈言。

&nbsp;&nbsp;&nbsp;&nbsp;梵天七十二&nbsp;&nbsp;&nbsp;&nbsp;造作诸福乐

&nbsp;&nbsp;&nbsp;&nbsp;自在而常住&nbsp;&nbsp;&nbsp;&nbsp;生老死已过

&nbsp;&nbsp;&nbsp;&nbsp;我于诸明论&nbsp;&nbsp;&nbsp;&nbsp;修习已究竟

&nbsp;&nbsp;&nbsp;&nbsp;彼诸天众等&nbsp;&nbsp;&nbsp;&nbsp;唯谓我长存

尔时。世尊说偈答言。

&nbsp;&nbsp;&nbsp;&nbsp;此则极短寿&nbsp;&nbsp;&nbsp;&nbsp;非是长存者

&nbsp;&nbsp;&nbsp;&nbsp;而婆句梵天&nbsp;&nbsp;&nbsp;&nbsp;自谓为长寿

&nbsp;&nbsp;&nbsp;&nbsp;尼罗浮多狱&nbsp;&nbsp;&nbsp;&nbsp;其寿百千数

&nbsp;&nbsp;&nbsp;&nbsp;我悉忆念知&nbsp;&nbsp;&nbsp;&nbsp;汝自谓长存

婆句梵天复说偈言。

&nbsp;&nbsp;&nbsp;&nbsp;佛世尊所见&nbsp;&nbsp;&nbsp;&nbsp;其劫数无边

&nbsp;&nbsp;&nbsp;&nbsp;生老死忧悲&nbsp;&nbsp;&nbsp;&nbsp;皆悉已过去

&nbsp;&nbsp;&nbsp;&nbsp;唯愿说知我&nbsp;&nbsp;&nbsp;&nbsp;过去曾所更

&nbsp;&nbsp;&nbsp;&nbsp;受持何戒业&nbsp;&nbsp;&nbsp;&nbsp;而得生于此

尔时。世尊说偈答言。

&nbsp;&nbsp;&nbsp;&nbsp;过去久远劫&nbsp;&nbsp;&nbsp;&nbsp;于大旷野中

&nbsp;&nbsp;&nbsp;&nbsp;有诸大众行&nbsp;&nbsp;&nbsp;&nbsp;多贤圣梵行

&nbsp;&nbsp;&nbsp;&nbsp;饥乏无资粮&nbsp;&nbsp;&nbsp;&nbsp;汝救之令度

&nbsp;&nbsp;&nbsp;&nbsp;慈救心相续&nbsp;&nbsp;&nbsp;&nbsp;经劫而不失

&nbsp;&nbsp;&nbsp;&nbsp;是则汝过去&nbsp;&nbsp;&nbsp;&nbsp;所受持功德

&nbsp;&nbsp;&nbsp;&nbsp;我悉忆念知&nbsp;&nbsp;&nbsp;&nbsp;久近如眠觉

&nbsp;&nbsp;&nbsp;&nbsp;过去有村邑&nbsp;&nbsp;&nbsp;&nbsp;为贼所抄掠

&nbsp;&nbsp;&nbsp;&nbsp;汝时悉皆救&nbsp;&nbsp;&nbsp;&nbsp;令其得解脱

&nbsp;&nbsp;&nbsp;&nbsp;是则过去世&nbsp;&nbsp;&nbsp;&nbsp;所受持福业

&nbsp;&nbsp;&nbsp;&nbsp;我忆此因缘&nbsp;&nbsp;&nbsp;&nbsp;久近如眠觉

&nbsp;&nbsp;&nbsp;&nbsp;过去有人众&nbsp;&nbsp;&nbsp;&nbsp;乘船恒水中

&nbsp;&nbsp;&nbsp;&nbsp;恶龙持彼船&nbsp;&nbsp;&nbsp;&nbsp;欲尽害其命

&nbsp;&nbsp;&nbsp;&nbsp;汝时以神力&nbsp;&nbsp;&nbsp;&nbsp;救令得解脱

&nbsp;&nbsp;&nbsp;&nbsp;是则汝过去&nbsp;&nbsp;&nbsp;&nbsp;所受持福业

&nbsp;&nbsp;&nbsp;&nbsp;我忆是因缘&nbsp;&nbsp;&nbsp;&nbsp;久近如眠觉

婆句梵天复说偈言。

&nbsp;&nbsp;&nbsp;&nbsp;决定悉知我&nbsp;&nbsp;&nbsp;&nbsp;古今寿命事

&nbsp;&nbsp;&nbsp;&nbsp;亦知余一切&nbsp;&nbsp;&nbsp;&nbsp;是则为正觉

&nbsp;&nbsp;&nbsp;&nbsp;是故所受身&nbsp;&nbsp;&nbsp;&nbsp;金光炎普照

&nbsp;&nbsp;&nbsp;&nbsp;其身住于此&nbsp;&nbsp;&nbsp;&nbsp;光明遍世间

尔时。世尊为婆句梵天种种说法。示教照喜已。如其正受。从梵天没。还王舍城。

### （一一九六）

<a name="1196"></a>

如是我闻。

一时。佛住舍卫国祇树给孤独园。

时。有一梵天住梵天上。起如是邪见言。此处常．恒．不变易。纯一出离。未曾见有来至此处。况复有过此上者。

尔时。世尊知彼梵天心之所念。即入三昧。如其正受。于舍卫国没。现梵天宫。当彼梵天顶上。于虚空中结跏趺坐。正身系念。

尔时。尊者阿若俱邻作是念。今日世尊为在何所。即以天眼净过人间眼。观见世尊在梵天上。见已。即入三昧。如其正受。于舍卫国没。现彼梵世。在于东方。西面向佛。结跏趺坐。端身系念。在佛座下。梵天座上。

尔时。尊者摩诃迦叶作是念。今日世尊为在何所。即以天眼净过于人眼。见世尊在梵天上。见已。即入三昧。如其正受。于舍卫国没。现梵天上。在于南方。北面向佛。结跏趺坐。端身系念。在佛座下。梵天座上。

时。尊者舍利弗作是念。世尊今者为在何所。即以天眼净过于人眼。见世尊在梵天上。见已。即入三昧。如其正受。于舍卫国没。住梵天上。在于西方。东面向佛。结跏趺坐。端身系念。在佛座下。梵天座上。

尔时。尊者大目揵连即作是念。今日世尊为在何所。以天眼净过于人眼。遥见世尊在梵天上。见已。即入三昧。如其正受。于舍卫国没。住梵天上。在于北方。南面向佛。结跏趺坐。端身系念。在佛座下。梵天座上。

尔时。世尊告梵天曰。汝今复起是见。从本已来。未曾见有过我上者不。

梵天白佛。我今不敢复言。我未曾见有过我上者。唯见梵天光明被障。尔时。世尊为彼梵天种种说法。示教照喜已。即入三昧。如其正受。于梵天上没。还舍卫国。

尊者阿若俱邻．摩诃迦叶．舍利弗为彼梵天种种说法。示教照喜已。即入三昧。如其正受。于梵天没。还舍卫国。唯尊者大目揵连仍于彼住。

时。彼梵天问尊者大目揵连。世尊诸余弟子悉有如是大德大力不。

时。尊者大目揵连即说偈言。

&nbsp;&nbsp;&nbsp;&nbsp;大德具三明&nbsp;&nbsp;&nbsp;&nbsp;通达观他心

&nbsp;&nbsp;&nbsp;&nbsp;漏尽诸罗汉&nbsp;&nbsp;&nbsp;&nbsp;其数无有量

时。尊者大目揵连为彼梵天种种说法。示教照喜已。即入三昧。如其正受。于梵天没。还舍卫国。

### （一一九七）

<a name="1197"></a>

如是我闻。

一时。佛住俱尸那竭国力士生地坚固双树林。

尔时。世尊临般涅槃。告尊者阿难。汝于坚固双树间敷绳床。北首。如来今日中夜于无余涅槃而般涅槃。

时。尊者阿难奉世尊教。于双坚固树间为世尊敷绳床。北首已。还世尊所。稽首礼足。白言世尊。已为如来于双坚固树间敷绳床。令北首。

于是。世尊往就绳床。右胁著地。北首而卧。足足相累。系念明相。

尔时。世尊即于中夜。于无余涅槃而般涅槃。般涅槃已。双坚固树寻即生花。周匝垂下。供养世尊。

时。有异比丘即说偈言。

&nbsp;&nbsp;&nbsp;&nbsp;善好坚固树&nbsp;&nbsp;&nbsp;&nbsp;枝条垂礼佛

&nbsp;&nbsp;&nbsp;&nbsp;妙花以供养&nbsp;&nbsp;&nbsp;&nbsp;大师般涅槃

寻时。释提桓因说偈。

&nbsp;&nbsp;&nbsp;&nbsp;一切行无常&nbsp;&nbsp;&nbsp;&nbsp;斯皆生灭法

&nbsp;&nbsp;&nbsp;&nbsp;虽生寻以灭&nbsp;&nbsp;&nbsp;&nbsp;斯寂灭为乐

寻时。娑婆世界主梵天王次复说偈言。

&nbsp;&nbsp;&nbsp;&nbsp;世间一切生&nbsp;&nbsp;&nbsp;&nbsp;立者皆当舍

&nbsp;&nbsp;&nbsp;&nbsp;如是圣大师&nbsp;&nbsp;&nbsp;&nbsp;世间无有比

&nbsp;&nbsp;&nbsp;&nbsp;逮得如来力&nbsp;&nbsp;&nbsp;&nbsp;普为世间眼

&nbsp;&nbsp;&nbsp;&nbsp;终归会磨灭&nbsp;&nbsp;&nbsp;&nbsp;入无余涅槃

尊者阿那律陀次复说偈言。

&nbsp;&nbsp;&nbsp;&nbsp;出息入息住&nbsp;&nbsp;&nbsp;&nbsp;立心善摄护

&nbsp;&nbsp;&nbsp;&nbsp;从所依而来&nbsp;&nbsp;&nbsp;&nbsp;世间般涅槃

&nbsp;&nbsp;&nbsp;&nbsp;大恐怖相生&nbsp;&nbsp;&nbsp;&nbsp;令人身毛竖

&nbsp;&nbsp;&nbsp;&nbsp;一切行力具&nbsp;&nbsp;&nbsp;&nbsp;大师般涅槃

&nbsp;&nbsp;&nbsp;&nbsp;其心不懈怠&nbsp;&nbsp;&nbsp;&nbsp;亦不住诸爱

&nbsp;&nbsp;&nbsp;&nbsp;心法渐解脱&nbsp;&nbsp;&nbsp;&nbsp;如薪尽火灭

如来涅槃后七日。尊者阿难往枝提所。而说偈言。

&nbsp;&nbsp;&nbsp;&nbsp;导师此宝身&nbsp;&nbsp;&nbsp;&nbsp;往诣梵天上

&nbsp;&nbsp;&nbsp;&nbsp;如是大神力&nbsp;&nbsp;&nbsp;&nbsp;内火还烧身

&nbsp;&nbsp;&nbsp;&nbsp;五百[疊\*毛]缠身&nbsp;&nbsp;&nbsp;&nbsp;悉烧令磨灭

&nbsp;&nbsp;&nbsp;&nbsp;千领细[疊\*毛]衣&nbsp;&nbsp;&nbsp;&nbsp;以衣如来身

&nbsp;&nbsp;&nbsp;&nbsp;唯二领不烧&nbsp;&nbsp;&nbsp;&nbsp;最上及衬身

尊者阿难说是偈时。诸比丘默然悲喜。
