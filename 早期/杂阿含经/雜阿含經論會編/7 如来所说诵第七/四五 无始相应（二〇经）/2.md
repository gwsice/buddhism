# 一一；一三二八七（九四七）

<sup><font color="green">《相應部》（一五）[〈無始相應〉一〇經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/02%E5%9B%A0%E7%BC%98%E7%AF%87/15%20%E6%97%A0%E5%A7%8B%E7%9B%B8%E5%BA%94.md#15_10)。[《別譯》三四〇經]。</font></sup>

如是我聞：一時，佛住王舍城毘富羅山。爾時，世尊告諸比丘：「有一人於一劫中生死輪轉，積累白骨不腐壞者，如毘富羅山。若多聞聖弟子，此苦聖諦如實知，此苦集聖諦如實知，此苦滅聖諦如實知，此苦滅道跡聖諦如實知。彼如是知、如是見，斷三結，謂身見、戒取、疑。斷此三結，得須陀洹，不墮惡趣法，決定正向三菩提，七有天人往生，究竟苦邊」。爾時，世尊即說偈言：

&emsp;&emsp;「一人一劫中，&emsp;&emsp;積聚其身骨，

&emsp;&emsp;常積不腐壞，&emsp;&emsp;如毘富羅山。

&emsp;&emsp;若諸聖弟子，&emsp;&emsp;正智見真諦，

&emsp;&emsp;此苦及苦因，&emsp;&emsp;離苦得寂滅，

&emsp;&emsp;修習八道跡，&emsp;&emsp;正向般涅槃。

&emsp;&emsp;極至於七有，&emsp;&emsp;天人來往生，

&emsp;&emsp;盡一切諸結，&emsp;&emsp;究竟於苦邊」。

佛說此經已，諸比丘聞佛所說，歡喜奉行。

&emsp;&emsp;（血、淚及母乳，&emsp;&emsp;（籌）、土丸如豆粒，

&emsp;&emsp;（樂、喜）、恐怖及彼愛，&emsp;&emsp;恒沙及骨聚）。

<sup><font color="green">攝頌見《別譯》卷一六（大正二．四八七下）。</font></sup>

# 一二；一三二八八（九四八）

<sup><font color="green">《相應部》（一五）[〈無始相應〉六經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/02%E5%9B%A0%E7%BC%98%E7%AF%87/15%20%E6%97%A0%E5%A7%8B%E7%9B%B8%E5%BA%94.md#15_6)。[《別譯》三四一經]。[《增壹阿含經》（五二）〈大愛道般涅槃品〉三經](https://github.com/gwsice/buddhism/blob/master/%E6%97%A9%E6%9C%9F/%E5%A2%9E%E4%B8%80%E9%98%BF%E5%90%AB%E7%BB%8F/50.md#52_3)。</font></sup>

如是我聞：一時，佛住舍衛國祇樹給孤獨園。爾時，世尊告諸比丘：「眾生於無始生死，長夜輪轉，不知苦之本際」。時有異比丘從坐起，整衣服，偏袒右肩，為佛作禮，右膝著地，合掌白佛：「世尊！劫長久如」？佛告比丘：「我能為汝說，而汝難知」。比丘白佛：「可說譬不」？佛言：「可說，比丘！譬如鐵城，方一由旬，高下亦爾，滿中芥子；有人百年取一芥子，盡其芥子，劫猶不竟。如是比丘！其劫者如是長久，如是長劫，百千萬億大苦相續，白骨成丘，膿血成流，地獄、畜生、餓鬼惡趣。是名比丘！無始生死，長夜輪轉，不知苦之本際。是故比丘當如是學：斷除諸有，莫令增長」。佛說此經已，諸比丘聞佛所說，歡喜奉行。

# 一三；一三二八九（九四九）

<sup><font color="green">《相應部》（一五）[〈無始相應〉五經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/02%E5%9B%A0%E7%BC%98%E7%AF%87/15%20%E6%97%A0%E5%A7%8B%E7%9B%B8%E5%BA%94.md#15_5)。[《別譯》三四二經]。[《增壹阿含經》（五二）〈大愛道般涅槃品〉四經](https://github.com/gwsice/buddhism/blob/master/%E6%97%A9%E6%9C%9F/%E5%A2%9E%E4%B8%80%E9%98%BF%E5%90%AB%E7%BB%8F/51.md#52_4)。</font></sup>

如是我聞：一時，佛住舍衛國祇樹給孤獨園。爾時，世尊告諸比丘：「眾生無始生死，長夜輪轉，不知苦之本際」。時有異比丘從坐起，整衣服，為佛作禮，右膝著地，合掌白佛：「世尊！劫長久如」？佛告比丘：「我能為汝說，汝難得知」。比丘白佛：「可說譬不」？佛言：「可說，比丘！如大石山，不斷、不壞，方一由旬；若有士夫以迦尸劫貝，百年一拂，拂之不已，石山遂盡，劫猶不竟。比丘！如是長久之劫，百千萬億劫受諸苦惱。乃至諸比丘！當如是學：斷除諸有，莫令增長」。佛說此經已，諸比丘聞佛所說，歡喜奉行。

# 一四；一三二九〇（九五〇）

<sup><font color="green">《相應部》（一五）[〈無始相應〉七經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/02%E5%9B%A0%E7%BC%98%E7%AF%87/15%20%E6%97%A0%E5%A7%8B%E7%9B%B8%E5%BA%94.md#15_7)。[《別譯》三四三經]。</font></sup>

如是我聞：一時，佛住舍衛國祇樹給孤獨園。爾時，世尊告諸比丘：「眾生無始生死，長夜輪轉，不知苦之本際」。時有異比丘從坐起，整衣服，為佛作禮，右膝著地，合掌白佛：「世尊！過去有幾劫」？佛告比丘：「我悉能說，汝知甚難」。比丘白佛：「可說譬不」？佛言：「可說譬。如比丘！有士夫壽命百歲，晨朝憶念三百千劫，日中憶念三百千劫，日暮憶念三百千劫；如是日日憶念劫數，百年命終，不能憶念劫數邊際。比丘！當知過去劫數無量。如是過去無量劫數，長夜受苦，積骨成山，髓血成流，乃至地獄、畜生、餓鬼惡趣。如是比丘！無始生死，長夜輪轉，不知苦之本際。是故比丘當如是學：斷除諸有，莫令增長」。佛說此經已，諸比丘聞佛所說，歡喜奉行。

# 一五；一三二九一（九五一）

<sup><font color="green">[《別譯》三四四經]。</font></sup>

如是我聞：一時，佛住舍衛國祇樹給孤獨園。爾時，世尊告諸比丘：「眾生無始生死，長夜輪轉，不知苦之本際，無有一處不生不死者。如是長夜無始生死，不知苦之本際。是故比丘當如是學：斷除諸有，莫令增長」。佛說此經已，諸比丘聞佛所說，歡喜奉行。

# 一六；一三二九二（九五二）

<sup><font color="green">[《別譯》三四五經]。</font></sup>

如是我聞：一時，佛住舍衛國祇樹給孤獨園。爾時，世尊告諸比丘：「眾生無始生死，長夜輪轉，不知苦之本際。無有一處無父母、兄弟、妻子、眷屬、宗親、師長者，如是比丘！無始生死，長夜輪轉，不知苦之本際。是故比丘當如是學：斷除諸有，莫令增長」。佛說此經已，諸比丘聞佛所說，歡喜奉行。

# 一七；一三二九三（九五三）

<sup><font color="green">[《別譯》三四六經]。</font></sup>

如是我聞：一時，佛住舍衛國祇樹給孤獨園。爾時，世尊告諸比丘：「眾生無始生死，長夜輪轉，不知苦之本際。譬如大雨渧泡，一生一滅，如是眾生無明所蓋，愛繫其頸，無始生死，生者、死者，長夜輪轉，不知苦之本際。是故比丘當如是學：斷除諸有，莫令增長」。佛說此經已，諸比丘聞佛所說，歡喜奉行。

# 一八；一三二九四（九五四）

<sup><font color="green">[《別譯》三四七]、三四八經。《相應部》（一五）[〈無始相應〉九經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/02%E5%9B%A0%E7%BC%98%E7%AF%87/15%20%E6%97%A0%E5%A7%8B%E7%9B%B8%E5%BA%94.md#15_9)，當本經後分。</font></sup>

如是我聞：一時，佛住舍衛國祇樹給孤獨園。爾時，世尊告諸比丘：「眾生無始生死，長夜輪轉，不知苦之本際。譬如普天大雨洪澍，東西南北無斷絕處，如是東方、南方、西方、北方，無量國土劫成、劫壞，如天大雨，普雨天下，無斷絕處。如是無始生死，長夜輪轉，不知苦之本際。譬如擲杖空中，或頭落地，或尾落地，或中落地。如是無始生死，長夜輪轉，或墮地獄，或墮畜生，或墮餓鬼。如是無始生死，長夜輪轉。是故比丘當如是學：斷除諸有，莫令增長」。佛說此經已，諸比丘聞佛所說，歡喜奉行。

# 一九；一三二九五（九五五）

<sup><font color="green">[《別譯》三四九經]。</font></sup>

如是我聞：一時，佛住舍衛國祇樹給孤獨園。爾時，世尊告諸比丘：「眾生無始生死，長夜輪轉，不知苦之本際。譬如比丘！若有士夫轉五節輪，常轉不息，如是眾生轉五趣輪，或墮地獄、畜生、餓鬼，及人、天趣，常轉不息。如是無始生死，長夜輪轉，不知苦之本際。是故比丘當如是學：斷除諸有，莫令增長」。佛說此經已，諸比丘聞佛所說，歡喜奉行。

# 二〇；一三二九六（九五六）

<sup><font color="green">《相應部》（一五）[〈無始相應〉二〇經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/02%E5%9B%A0%E7%BC%98%E7%AF%87/15%20%E6%97%A0%E5%A7%8B%E7%9B%B8%E5%BA%94.md#15_20)。[《別譯》三五〇經]。[《增壹阿含經》（五〇）〈禮三寶品〉一〇經](https://github.com/gwsice/buddhism/blob/master/%E6%97%A9%E6%9C%9F/%E5%A2%9E%E4%B8%80%E9%98%BF%E5%90%AB%E7%BB%8F/48.md#50_10)。</font></sup>

如是我聞：一時，佛住王舍城毘富羅山側。爾時，世尊告諸比丘：「一切行無常，一切行不恆、不安、變易之法。諸比丘！於一切行，當生厭離，求樂解脫。諸比丘！過去世時，此毘富羅山，名長竹山，有諸人民圍遶山居，名低彌羅邑。低彌羅邑人壽四萬歲，低彌羅邑人上此山頂，四日乃得往反。時世有佛，名迦羅迦孫提如來、應、等正覺、明行足、善逝、世間解、無上士、調御丈夫、天人師、佛、世尊，出興於世，說法教化：初、中、後善，善義、善味，純一滿淨，梵行清白，開發顯示。彼長竹山於今名字亦滅，低彌羅聚落、人民亦沒，彼佛如來已般涅槃。比丘！當知一切諸行皆悉無常，不恆、不安、變易之法。於一切行，當修厭離，離欲解脫。諸比丘！過去世時，此毘富羅山，名曰朋迦，時有人民遶山而居，名阿毘迦邑。彼時人民壽三萬歲，阿毘迦人上此山頂，經三日中乃得往反。時世有佛，名拘那含牟尼如來、應、等正覺、明行足、善逝、世間解、無上士、調御丈夫、天人師、佛、世尊，出興於世，演說經法：初、中、後善，善義、善味，純一滿淨，梵行清白，開發顯示。諸比丘！彼朋迦山名字久滅，阿毘迦邑人亦久亡沒，彼佛世尊亦般涅槃。如是比丘！一切諸行，皆悉無常、不恆、不安、變易之法。汝等比丘！當修厭離，求樂解脫。諸比丘！過去世時，此毘富羅山，名宿波羅首，有諸人民遶山居止，名赤馬邑，人壽二萬歲。彼諸人民上此山頂，經二日中乃得往反。爾時，有佛名曰迦葉如來、應供、乃至出興於世，演說經法：初、中、後善，善義、善味，純一滿淨，梵行清白，開示顯現。比丘！當知宿波羅首山名字久滅，赤馬邑人亦久亡沒，彼佛世尊亦般涅槃。如是比丘！一切諸行，皆悉無常、不恆、不安、變易之法。是故比丘！當修厭離，離欲解脫。諸比丘！今日此山名毘富羅，有諸人民遶山而居，名摩竭提國。此諸人民壽命百歲，善自消息，得滿百歲。摩竭提人上此山頂，須臾往反。我今於此得成如來、應、等正覺，乃至佛、世尊，演說正法，教化令得寂滅涅槃，正道、善逝、覺知。比丘！當知此毘富羅山名亦當磨滅，摩竭提人亦當亡沒，如來不久當般涅槃。如是比丘！一切諸行悉皆無常、不恆、不安、變易之法。是故比丘！當修厭離，離欲解脫」。爾時，世尊即說偈言：

&emsp;&emsp;「古昔長竹山，&emsp;&emsp;低彌羅村邑；

&emsp;&emsp;次名朋迦山，&emsp;&emsp;阿毘迦聚落；

&emsp;&emsp;宿波羅首山，&emsp;&emsp;聚落名赤馬；

&emsp;&emsp;今毘富羅山，&emsp;&emsp;國名摩竭陀。

&emsp;&emsp;名山悉磨滅，&emsp;&emsp;其人悉沒亡，

&emsp;&emsp;諸佛般涅槃，&emsp;&emsp;有者無不盡。

&emsp;&emsp;一切行無常，&emsp;&emsp;悉皆生滅法，

&emsp;&emsp;有生無不盡，&emsp;&emsp;唯寂滅為樂」。

佛說此經已，諸比丘聞佛所說，歡喜奉行。

（城、山、過去，無地方所，眾生無不是，麁雨渧雨，如縛掃篲，擲杖、還轉輪，毘富羅）

<sup><font color="green">攝頌見《別譯》卷一六（大正二．四八九中）。</font></sup>