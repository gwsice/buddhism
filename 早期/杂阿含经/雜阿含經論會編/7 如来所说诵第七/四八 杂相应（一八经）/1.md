四八　雜相應<sup><font color="green">〈雜相應〉，共一八經。</font></sup>

# 一；一三三二一（九八〇）

<sup><font color="green">《雜阿含經》卷三五中。</font></sup>如是我聞：一時，佛在跋耆人間遊行，至毘舍離國，住獼猴池側重閣講堂。時毘舍離國有眾多賈客，欲向怛剎尸羅國，方便莊嚴。是眾多賈客，聞世尊於跋耆人間遊行，至毘舍離國，住獼猴池側重閣講堂。聞已，來詣佛所，稽首佛足，退坐一面。佛為諸賈客種種說法，示教、照喜。示教、照喜已，默然而<sup><font color="green">「而」，原本缺，依宋本補。</font></sup>住。時諸賈客從坐起，整衣服，為佛作禮，合掌白佛言：「世尊！我等諸賈客，方便莊嚴，欲至怛剎尸羅國。唯願世尊與諸大眾，明旦受我供養」！爾時，世尊默然而許。時諸賈客知世尊受請已，從坐起，禮佛足，各還自家。辦種種淨美飲食，敷床座，安置淨水。晨朝遣使白佛：「時到」。爾時，世尊與諸大眾，著衣持鉢，詣諸賈客所，就座而坐。時諸賈客以淨美飲食，自手供養。食畢，洗鉢訖，取卑小床，於大眾前坐，聽佛說法。爾時，世尊告諸賈客：「汝等當行於曠野中，有諸恐怖，心驚毛竪。爾時，當念如來事：謂如來、應、等正覺，乃至佛、世尊。如是念者，恐怖則除。又念法事：佛正法律，現法，能離熾然，不待時節，通達親近，緣自覺知。又念僧事：世尊弟子，善向、正向，乃至世間福田。如是念者，恐怖即除。過去世時，天、阿須輪共鬪時，天帝釋告諸天眾：汝等與阿須輪共鬪戰之時，生恐怖者，當念我幢，名摧伏幢，念彼幢時，恐怖得除。若不念我幢者，當念伊舍那天子幢；若不念伊舍那天子幢者，當念婆留那天子幢。念彼幢時，恐怖即除。如是諸商人！汝等於曠野中有恐怖者，當念如來事，法事，僧事」。爾時，世尊為諸毘舍離賈客，說供養隨喜偈：

&emsp;&emsp;「供養比丘僧，&emsp;&emsp;飲食、隨時服，

&emsp;&emsp;專念諦思惟，&emsp;&emsp;正知而行捨。

&emsp;&emsp;淨物、良福田，&emsp;&emsp;汝等悉具足，

&emsp;&emsp;緣斯功德利，&emsp;&emsp;長夜獲安樂，

&emsp;&emsp;發心有所求，&emsp;&emsp;眾利悉皆應。

&emsp;&emsp;兩足、四足安，&emsp;&emsp;道路往來安，

&emsp;&emsp;夜安、晝亦安，&emsp;&emsp;一切離諸惡。

&emsp;&emsp;如沃壤良田，&emsp;&emsp;精純好種子，

&emsp;&emsp;溉灌以時澤，&emsp;&emsp;收實不可量。

&emsp;&emsp;淨戒良福田，&emsp;&emsp;精餚饍種子，

&emsp;&emsp;正行以將順，&emsp;&emsp;終期妙果成。

&emsp;&emsp;是故行施者，&emsp;&emsp;欲求備眾德，

&emsp;&emsp;當隨智慧行，&emsp;&emsp;眾果自然備。

&emsp;&emsp;於明行足尊，&emsp;&emsp;正心盡恭敬，

&emsp;&emsp;種殖眾善本，&emsp;&emsp;終獲大福利。

&emsp;&emsp;如實知世間，&emsp;&emsp;得具備正見，

&emsp;&emsp;具足見正道，&emsp;&emsp;具足而昇進，

&emsp;&emsp;遠離一切垢，&emsp;&emsp;逮得涅槃道，

&emsp;&emsp;究竟於苦邊，&emsp;&emsp;是名備眾德」。

爾時，世尊為諸毘舍離賈客，說種種法，示教、照喜已，從坐起去。

# 二；一三三二二（九八一）

<sup><font color="green">《相應部》（一一）[〈帝釋相應〉三經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/11%20%E5%B8%9D%E9%87%8A%E7%9B%B8%E5%BA%94.md#11_3)，[《增壹阿含經》（二四）〈高幢品〉一經](https://github.com/gwsice/buddhism/blob/master/%E6%97%A9%E6%9C%9F/%E5%A2%9E%E4%B8%80%E9%98%BF%E5%90%AB%E7%BB%8F/14.md#24_1)。</font></sup>

如是我聞：一時，佛住舍衛國祇樹給孤獨園。爾時，世尊告諸比丘：「若比丘住於空閑、樹下、空舍，有時恐怖，心驚毛竪者，當念如來事及法事、僧事，如前廣說。念如來事，法事，僧事之時，恐怖即除。諸比丘！過去世時，釋提桓因與阿修羅共戰。爾時，帝釋語諸三十三天言：諸仁者！諸天、阿修羅共鬪戰時，若生恐怖，心驚毛竪者，汝當念我伏敵之幢，念彼幢時，恐怖即除。如是比丘！若於空閑、樹下、空舍而生恐怖，心驚毛竪者，當念如來：如來、應、等正覺，乃至佛、世尊。彼當念時，恐怖即除。所以者何？彼天帝釋懷貪、恚、癡，於生老病死、憂悲惱苦不得解脫，有恐怖、畏懼、逃竄、避難，而猶告諸三十三天，令念我摧伏敵幢；況復如來、應、等正覺、乃至佛、世尊，離貪、恚、癡，解脫生老病死、憂悲惱苦，無諸恐怖、畏懼、逃避，而不能令其念如來者除諸恐怖」！佛說是經已，諸比丘聞佛所說，歡喜奉行。

# 三；一三三二三（九八二）

<sup><font color="green">[《增支部．三集》三二經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/03%20%E4%B8%89%E9%9B%86%203.md#32)之二。</font></sup>

如是我聞：一時，佛住娑枳國安闍那林中。爾時，世尊告尊者舍利弗：「我能於法略說、廣說，但知者難」。尊者舍利弗白佛言：「唯願世尊略說、廣說、法說，於法實有解知者」！佛告舍利弗：「若有眾生，於自識身及外境界一切相，無我、我所、我慢、繫著、使，乃至心解脫，慧解脫，現法自知作證具足住者，於此識身及外境界一切相，無有我、我所，我慢、使、繫著故，我心解脫，慧解脫，現法自知作證具足住。舍利弗！彼比丘於此識身及外境界一切相，無有我、我所見、我慢、繫著、使，及心解脫，慧解脫，現法自知作證具足住。於此識身及外境界一切相，無有我、我所見、我慢、繫著、使，彼心解脫，慧解脫，現法自知作證具足住。舍利弗！若復比丘於此識身及外境界一切相，無有我、我所見、我慢、繫著、使，彼心解脫，慧解脫，現法自知作證具足住。舍利弗！若復比丘於此識身及外境界一切相，無我、我所見、我慢、繫著、使，及心解脫，慧解脫，現法自知作證具足住。於此識身及外境界一切相，無我、我所見、我慢、繫著、使，彼心解脫，慧解脫，現法自知作證具足住。舍利弗！是名比丘斷愛縛、結，慢無間等，究竟苦邊。舍利弗！我於此有餘說，答波羅延富隣尼迦所問<sup><font color="green">引頌見[《小部．經集》五品四經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%B0%8F%E9%83%A8/05%20%E7%BB%8F%E9%9B%86/15.md#4)。</font></sup>：

&emsp;&emsp;世間數差別，&emsp;&emsp;安所遇不動，

&emsp;&emsp;寂靜離諸塵，&emsp;&emsp;拔根無悕望，

&emsp;&emsp;已度三有海，&emsp;&emsp;無復老死患」。

佛說是經已，尊者舍利弗聞佛所說，歡喜隨喜，即從坐起，作禮而去。

# 四；一三三二四（九八三）

<sup><font color="green">[《增支部．三集》三二經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/03%20%E4%B8%89%E9%9B%86%203.md#32)之一。</font></sup>

如是我聞：一時，佛住舍衛國祇樹給孤獨園。爾時，尊者阿難住舍衛國祇樹給孤獨園，獨一靜處，如是思惟：或有一人作如是念：我於此識身及外境界一切相，無有我、我所見、我慢、繫著、使，及心解脫、慧解脫、現法自知作證具足住。於此識身及外境界一切相，無有我、我所見、我慢、繫著、使，我當於彼心解脫，慧解脫，現法自知作證具足住。爾時，尊者阿難晡時從禪覺，詣世尊所，稽首禮足，退坐一面。白佛言：「世尊！我獨一靜處，作是思惟：若有一人作如是言：我此識身及外境界一切相，乃至自知作證具足住」。佛告阿難：「如是，如是！若<sup><font color="green">「若」，原本缺，依宋本補。</font></sup>有一人作如是念：我此識身及外境界一切相，無有我、我所見、我慢、繫著、使，及心解脫，慧解脫，現法自知作證具足住。阿難！彼比丘於此識身及外境界一切相，無有我、我所見、我慢、繫著、使，及心解脫，慧解脫，現法自知作證具足住，於此識身及外境界一切相，無有我、我所見、我慢、繫著、使，及彼心解脫，慧解脫，現法自知作證具足住。阿難！若復比丘於此識身及外境界一切相，乃至自知作證具足住，是名比丘斷愛縛、結，慢無間等，究竟苦邊。阿難！我於此有餘說，答波羅延憂陀耶所問<sup><font color="green">引頌出[《小部．經集》五品一四經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%B0%8F%E9%83%A8/05%20%E7%BB%8F%E9%9B%86/16.md#14)。</font></sup>：

&emsp;&emsp;斷於愛欲想，&emsp;&emsp;憂苦亦俱離，

&emsp;&emsp;覺悟於睡眠，&emsp;&emsp;滅除掉悔蓋，

&emsp;&emsp;捨念、恚清淨，&emsp;&emsp;現前觀察法，

<sup><font color="green">「念」，原本作「貪」，依宋本改。</font></sup>

&emsp;&emsp;我說智解脫，&emsp;&emsp;滅除無明闇」。

佛說是經已，尊者阿難聞佛所說，歡喜隨喜，禮佛而去。

# 五；一三三二五（九八四）

<sup><font color="green">[《增支部．四集》一九九經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/08%20%E5%9B%9B%E9%9B%86%E7%BB%AD%203-1.md#199)。</font></sup>

如是我聞：一時，佛住舍衛國祇樹給孤獨園。爾時，世尊告諸比丘：「我今當說愛為網，為膠，為泉，為藕根。此等能為眾生障，為蓋，為膠，為守衛，為覆，為閉，為塞，為闇冥，為狗腸，為亂草，為絮，從此世至他世，從他世至此世，往來流轉，無不轉時。諸比丘！何等愛為網、為膠，乃至往來流轉<sup><font color="green">「轉」，原本作「馳」，依明本改。</font></sup>無不轉時<sup><font color="green">「時」，原本缺，依元本補。</font></sup>？謂有我故：有我，欲我，爾我，有我，無我，異我，當我，不當我，欲我，當爾時，當異異我，或欲我，或爾我，或異，或然，或欲然，或爾然，或異：如是十八愛行從內起。比丘言有我，於諸所有言我欲，我爾，乃至十八愛行從外起。如是總說十八愛行。如是三十六愛行，或於過去起，或於未來起，或於現在起，如是總說百八愛行。是名為愛為網，為膠，為泉，為藕根，能為眾生障；為蓋，為膠，為守衛，為覆，為閉，為塞，為闇冥，為狗腸，為亂草，為絮，從此世至他世，從他世至此世，往來流轉，無不轉時」。佛說是經已，諸比丘聞佛所說，歡喜奉行。

# 六；一三三二六（九八五）

<sup><font color="green">[《增支部．四集》二〇〇經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/08%20%E5%9B%9B%E9%9B%86%E7%BB%AD%203-1.md#200)。</font></sup>

如是我聞：一時，佛住舍衛國祇樹給孤獨園。爾時，世尊告諸比丘：「有從愛生愛，從愛生恚，從恚生愛，從恚生恚。云何為從愛生愛？謂有一於眾生，有喜、有愛、有念、有可意，他於彼有喜、有愛、有念、有可意隨行。此作是念：我於彼眾生，有喜、有愛、有念、有可意，他復於彼有喜、有愛、有念、有可意隨行故，我於他人復生於愛，是名從愛生愛。云何從愛生恚？謂有一於眾生有喜、有愛、有念、有可意，而他於彼不喜、不愛、不念、不可意隨行。此作是念：我於眾生有喜、有愛、有念、有可意，而他於彼不喜、不愛、不念、不可意隨行，故我於他而生瞋恚，是名從愛生恚。云何為從恚生愛？謂有一於眾生，不喜、不愛、不念、不可意，他復於彼不喜、不愛、不念，不可意隨行，故我於他而生愛念，是名從恚生愛。云何從恚生恚？謂有一於眾生，不喜、不愛、不念、不可意，而他於彼有喜、有愛、有念、有可意隨行。此作是念：我於彼眾生不喜、不愛、不念、不可意，而他於彼有喜、有愛、有念、有可意隨行，我於他所〔問〕起瞋恚，是名從恚生恚。若比丘離欲、惡不善法，有覺、有觀，乃至初禪；第二，第三，第四禪具足住者，從愛生愛，從恚生恚，從恚生愛，從愛生恚，已斷、已知，斷其根本，如截多羅樹頭，無復生分，於未來世成不生法。若彼比丘，盡諸有漏，無漏心解脫，慧解脫，現法自知作證：我生已盡，梵行已立，所作已作，自知不受後有。當於爾時，不自舉，不起塵，不熾然，不嫌彼。云何自舉？謂見色是我，色異我，我中色，色中我；受，想，行，識，亦復如是，是名自舉。云何不自舉？謂不見色是我，色異我，我中色，色中我；受，想，行，識，亦復如是，是名不自舉。云何還舉？謂於罵者還罵，瞋者還瞋，打者還打，觸者還觸，是名還舉。云何不還舉？謂罵者不還罵，瞋者不還瞋，打者不還打，觸者不還觸，是名不還舉。云何起塵？謂有我、我欲，乃至十八種愛，是名起塵。云何不起塵？謂無我，無我欲，乃至十八愛不起，是名不起塵。云何熾然？謂有我所，我所欲，乃至外十八愛行，是名熾然。云何不熾然？謂無我所，無我所欲，乃至無外十八愛行，是名不熾然。云何嫌彼？謂見我真實，起於我慢、我欲、我使，不斷、不知，是名嫌彼。云何不嫌彼？謂不見我真實，我慢、我欲、我使，已斷、已知，是名不嫌彼」。佛說此經已，諸比丘聞佛所說，歡喜奉行。

# 七；一三三二七（九八六）

如是我聞：一時，佛住舍衛國祇樹給孤獨園。爾時，世尊告諸比丘：「有二事斷難持。何等為二？若俗人處，非人處，於衣、食、床臥、資生眾具，持彼斷者，是則難行。又比丘非家出家，斷除貪愛，持彼斷者，亦甚難行」。爾時，世尊即說偈言：

&emsp;&emsp;「世間有二事，&emsp;&emsp;持斷則難行，

&emsp;&emsp;是真諦所說，&emsp;&emsp;等正覺所知。

&emsp;&emsp;在家財入出，&emsp;&emsp;衣食等眾具，

&emsp;&emsp;世間貪愛樂，&emsp;&emsp;持斷者甚難。

&emsp;&emsp;比丘已離俗，&emsp;&emsp;信非家出家，

&emsp;&emsp;滅除於貪愛，&emsp;&emsp;持斷亦難行」。

佛說此經已，諸比丘聞佛所說，歡喜奉行。

# 八；一三三二八（九八七）

如是我聞：一時，佛住舍衛國祇樹給孤獨園。爾時，世尊告諸比丘：「我於二法依止多住。云何為二？於諸善法未曾知足，於斷未曾遠離。於善法不知足故，於諸斷法未曾遠離故，乃至肌消肉盡，筋連骨立，終不捨離精勤方便，不捨善法，不得未得，終不休息，未曾於劣心生歡喜，常樂增進，昇上上道。如是精進住故，疾得阿耨多羅三藐三菩提等。比丘！當於二法依止多住：於諸善法不生足想，依於諸斷未曾捨離，乃至肌消肉盡，筋連骨立，精勤方便堪能，修習善法不息。是故比丘！於諸下劣勿<sup><font color="green">「勿」，原本缺，今補。</font></sup>生歡喜想，當修上上昇進。多住如是修習，不久當得速盡諸漏，無漏心解脫，慧解脫，現法自知作證：我生已盡，梵行已立，所作已作，自知不受後有」。佛說此經已，諸比丘聞佛所說，歡喜奉行。

# 九；一三三二九（九八八）

如是我聞：一時，佛住王舍城迦蘭陀竹園。爾時，釋提桓因形色絕妙，於後夜時，來詣佛所，稽首佛足，退住一面。天身威力，光明遍照迦蘭陀竹園。時釋提桓因白佛言：「世尊！世尊曾於隔界山石窟中說言：若有沙門、婆羅門，無上愛盡解脫，心善解脫，彼邊際究竟，邊際離垢，邊際梵行畢竟。云何為比丘邊際究竟，邊際離垢，邊際梵行畢竟」？佛告天帝釋：「謂比丘，若所有受覺——若苦、若樂、若不苦不樂，彼諸受集、受滅、受味、受患、受出如實知，如實知已，觀察彼受無常，觀生滅，觀離欲，觀滅盡，觀捨。如是觀察已，則邊際究竟，邊際離垢，邊際梵行畢竟。拘尸迦！是名比丘於正法律，邊際究竟，邊際離垢，邊際梵行畢竟」。乃至天帝釋聞佛所說，歡喜隨喜，作禮而去。

# 一〇；一三三三〇（九八九）

如是我聞：一時，佛住王舍城迦蘭陀竹園。爾時，尊者大目揵連住耆闍崛山，後夜起經行，見有光明遍照迦蘭陀竹園。見已作是念：今夜或有大力鬼神，詣世尊所，故有此光明。時尊者大目揵連，晨朝往詣佛所，稽首佛足，退坐一面。白佛言：「世尊！我於昨暮後夜，出房經行，見勝光明，普照迦蘭陀竹園。見已作是念：有何大力鬼神，詣世尊所，故有此光明」。佛告尊者大目揵連：「昨暮後夜，釋提桓因來詣我所，稽首作禮，退坐一面」。如上修多羅廣說，歡喜隨喜，作禮而去。