# 一；一〇八二（八〇一）

<sup><font color="green">《雜阿含經》卷二九中。</font></sup>如是我聞：一時，佛住舍衛國祇樹給孤獨園。爾時，世尊告諸比丘：「有五法多所饒益，修安那般那念。何等為五？住於淨戒，波羅提木叉律儀，威儀、行處具足，於微細罪能生怖畏，受持學戒，是名第一多所饒益，修習安那般那念。復次、比丘！少欲、少事、少務，是名二法多所饒益，修習安那般那念。復次、比丘！飲食知量，多少得中，不為飲食起求欲想，精勤思惟，是名三法多所饒益，修安那般那念。復次、比丘！初夜後夜，不著睡眠，精勤思惟，是名四法多所饒益，修安那般那念。復次、比丘！空閑林中，離諸憒鬧，是名五法多所<sup><font color="green">「所」，原本作「種」，今改。</font></sup>饒益，修習安那般那念」。佛說此經已，諸比丘聞佛所說，歡喜奉行。

二；一〇八三（八〇二）

如是我聞：一時，佛住舍衛國祇樹給孤獨園。爾時，世尊告諸比丘：「當修安那般那念。若比丘修習安那般那念，多修習者，得身止息及心止息，有覺有觀，寂滅，純一，明分想修習滿足」。佛說此經已，諸比丘聞佛所說，歡喜奉行。

三；一〇八四（八〇三）

<sup><font color="green">《相應部》（五四）[〈入出息相應〉一經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/05%E5%A4%A7%E7%AF%87/53%20%E9%9D%99%E8%99%91%E7%9B%B8%E5%BA%94%2054%20%E5%85%A5%E5%87%BA%E6%81%AF%E7%9B%B8%E5%BA%941.md#54_1)。</font></sup>

如是我聞：一時，佛住舍衛國祇樹給孤獨園。爾時，世尊告諸比丘：「修習安那般那念，若比丘修習安那般那念，多修習者，得身心止息，有覺有觀，寂滅，純一，明分想修習滿足。何等為修習安那般那念，多修習已，身心止息，有覺有觀，寂滅，純一，明分想修習滿足？是比丘，若依聚落、城邑止住，晨朝著衣持鉢，入村乞食，善護其身，守諸根門，善繫心住。乞食已，還住處，舉衣鉢，洗足已。或入林中、閑房、樹下，或空露地，端身正坐，繫念面前，斷世貪愛，離欲清淨；瞋恚；睡眠；掉悔；疑斷，度諸疑惑，於諸善法心得決定。遠離五蓋煩惱，於心令慧力羸，為障礙分，不趣涅槃。念於內息，繫念善學；念於外息，繫念善學。息長，息短。覺知一切身入息，於一切身入息善學；覺知一切身出息，於一切身出息善學。覺知一切身行息入息，於一切身行息入息善學；覺知一切身行息出息，於一切身行息出息善學。覺知喜；覺知樂；覺知心行；覺知心行息入息，於覺知心行息入息善學，覺知心行息出息，於覺知心行息出息善學。覺知心；覺知心悅；覺知心定；覺知心解脫入息，於覺知心解脫入息善學，覺知心解脫出息，於覺知心解脫出息善學。觀察無常；觀察斷；觀察無欲；觀察滅入息，於觀察滅入息善學，觀察滅出息，於觀察滅出息善學。是名修安那般那念，身止息，心止息，有覺有觀，寂滅，純一，明分想修習滿足」。佛說此經已，諸比丘聞佛所說，歡喜奉行。

> 「障隨惑」：又勤修行諸瑜伽師，修習如是入、出息念，爾時應知五障礙法：一者、於其外緣，其心散亂；二者、入出息轉，有所艱難；三者、掉舉、惡作纏現在前；四者、惛沈、睡眠纏現在前；五者、樂與道俗共相雜住。如是<sup><font color="green">「是」，原作「者」，依聖本改。</font></sup>五法，於未得定欲求心定，及得定已倍復增長，當知一切能為障礙。奢摩他品諸隨煩惱所染污時，發身惛沈，生心下劣，由正修習入出息念身心輕安，能令惛沈、下劣俱行身心麁重，皆悉遠離。毘鉢舍那品諸隨煩惱所染污時，發生種種尋伺、妄想，謂欲尋伺等不正尋伺，及無明分尋伺所起諸欲想等種種妄想，由正修習入出息念，令尋伺等悉皆靜息。為欲對治彼無明分諸妄想故，純修明分想，令速得圓滿。

# 四；一〇八五（八〇四）

<sup><font color="green">《相應部》（五四）[〈入出息相應〉三經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/05%E5%A4%A7%E7%AF%87/53%20%E9%9D%99%E8%99%91%E7%9B%B8%E5%BA%94%2054%20%E5%85%A5%E5%87%BA%E6%81%AF%E7%9B%B8%E5%BA%941.md#54_3)。</font></sup>

如是我聞：一時，佛住舍衛國祇樹給孤獨園。爾時，世尊告諸比丘：「當修安那般那念。安那般那念修習、多修習者，斷諸覺想。云何安那般那念修習、多修習，斷諸覺想？若比丘依止聚落、城邑住，如上廣說，乃至於出息滅善學，是名安那般那念修習、多修習，斷諸覺想」。佛說此經已，諸比丘聞佛所說，歡喜奉行。

# 五——一一；一〇八六——一〇九二（）

如斷覺想，如是不動搖，得大果、大福利，〔如是〕得甘露，究竟甘露、得二果，四果，七果<sup><font color="green">《相應部》（五四）[〈入出息相應〉四](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/05%E5%A4%A7%E7%AF%87/53%20%E9%9D%99%E8%99%91%E7%9B%B8%E5%BA%94%2054%20%E5%85%A5%E5%87%BA%E6%81%AF%E7%9B%B8%E5%BA%941.md#54_4)、五經。</font></sup>，一一經亦如上說。

> 「尋」：復次、正勤修習入出息念諸瑜伽師，於緣過去諸行尋伺，能令無間所生等持有間缺者，速得損減，於緣未來諸行尋伺，能令無間所生等持有間缺者，速得止息；於緣現在諸行尋伺，能令無間所生等持有間缺者，速得寂靜。
>
> 「果」：又若略說，由能永斷六種結故，當知建立二種、四種及以七種諸果勝利，如經廣說。云何六結？謂順下分、上分二結，見道、修道所斷二結，若起，若生二分位結。如是別別，當知總說有六種結，如其次第，建立二種，四種，七種諸果勝利。

# 一二；一〇九三（八〇五）

<sup><font color="green">《相應部》（五四）[〈入出息相應〉六經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/05%E5%A4%A7%E7%AF%87/53%20%E9%9D%99%E8%99%91%E7%9B%B8%E5%BA%94%2054%20%E5%85%A5%E5%87%BA%E6%81%AF%E7%9B%B8%E5%BA%941.md#54_6)。</font></sup>

如是我聞：一時，佛住舍衛國祇樹給孤獨園。爾時，世尊告諸比丘：「如我所說安那般那念，汝等修習不」？時有比丘，名阿梨瑟吒，於眾中坐，即從座起，整衣服，為佛作禮，右膝著地，合掌白佛言：「世尊！世尊所說安那般那念，我已修習」。佛告阿梨瑟吒：「比丘！汝云何修習我所說安那般那念」？比丘白佛：「世尊！我於過去諸行不顧念，未來諸行不生欣樂，於現在諸行不生染著。於內外對礙想，善正除滅。我已如是修世尊所說安那般那念」。佛告阿梨瑟吒：「比丘！汝實修我所說安那般那念，非不修。然其比丘！於汝所修安那般那念所，更有勝妙過其上者。何等是勝妙過阿梨瑟吒所修安那般那念者？是比丘依止城邑、聚落，如前廣說，乃至於滅出息觀察善學，是名阿梨瑟吒比丘！勝妙過汝所修安那般那念者」。佛說此經已，諸比丘聞佛所說，歡喜奉行。

# 一三；一〇九四（八〇六）

<sup><font color="green">《相應部》（五四）[〈入出息相應〉七經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/05%E5%A4%A7%E7%AF%87/53%20%E9%9D%99%E8%99%91%E7%9B%B8%E5%BA%94%2054%20%E5%85%A5%E5%87%BA%E6%81%AF%E7%9B%B8%E5%BA%941.md#54_7)。</font></sup>

如是我聞：一時，佛住舍衛國祇樹給孤獨園。爾時，世尊於晨朝時，著衣持鉢，入舍衛城乞食。食已，還精舍，舉衣鉢，洗足已，持尼師檀，入安陀林，坐一樹下，晝日禪思。時尊者罽賓那，亦晨朝時，著衣持鉢，入舍衛城乞食。還舉衣鉢，洗足已，持尼師檀，入安陀林，於樹下坐禪。去佛不遠，正身不動，身心正直，勝妙思惟。爾時，眾多比丘，晡時從禪覺，往詣佛所，稽首禮佛足，退坐一面。佛語諸比丘：「汝等見尊者罽賓那不？去我不遠，正身端坐，身心不動，住勝妙住」。諸比丘白佛；「世尊！我等數見彼尊者正身端坐，善攝其身，不傾不動，專心勝妙」。佛告諸比丘：「若比丘修習三昧，身心安住，不傾不動，住勝妙住者，此比丘得此三昧，不勤方便，隨欲即得」。諸比丘白佛：「何等三昧？比丘得此三昧，身心不動，住勝妙住」。佛告諸比丘：「若比丘依止聚落，晨朝著衣持鉢，入村乞食已，還精舍，舉衣鉢，洗足已，入林中，若閑房、露坐，思惟繫念，乃至息滅觀察善學，是名三昧，若比丘端坐思惟，身心不動，住勝妙住」。佛說此經已，諸比丘聞佛所說，歡喜奉行。

> （差別）：復次、入出息念修習差別，略有二種：一者、有上，二者、無上。其有上者，謂如有一，獨處空閑，以靜定心，如理觀察命根，繫屬入息、出息。若我於入息後無有出息，或出息後無入息者。如是命根即應斷滅。而於無常行中有希奇事，入息滅已，我命根住，乃復得至出息生時；出息滅已，我命根住，乃復得至入息生時。彼由攀緣如是事故，深心厭離，於三世境所發愛恚，淨修其心，是名有上；十六行修，當知無上。

# 一四；一〇九五（八〇七）

<sup><font color="green">《相應部》（五四）[〈入出息相應〉一一經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/05%E5%A4%A7%E7%AF%87/54%20%E5%85%A5%E5%87%BA%E6%81%AF%E7%9B%B8%E5%BA%942.md#54_11)。</font></sup>

如是我聞：一時，佛住一奢能伽羅林中。爾時，世尊告諸比丘：「我欲二月坐禪，諸比丘勿復往來，唯除送食比丘及布薩時」。爾時，世尊作是語已，即二月坐禪，無一比丘敢往來者，唯除送食及布薩時。爾時，世尊坐禪，二月過已，從禪覺，於比丘僧前坐，告諸比丘：「若諸外道出家來問汝等：沙門瞿曇於二月中，云何坐禪？汝應答言；如來二月，以安那般那念坐禪思惟住。所以者何？我於此二月，念安那般那多住思惟：入息時念入息如實知；出息時念出息如實知；若長，若短；一切身覺入息念如實知，一切身覺出息念如實知；身行休息入息念如實知，乃至滅出息念如實知。我悉知已，我時作是念，此則麁思惟住。我今於此思惟止息已，當更修餘微細修住而住。爾時，我息止麁思惟已，即更入微細思惟，多住而住。時有三天子，極上妙色，過夜來至我所。一天子作是言：沙門瞿曇時到。復有一天子言：此非時到，是時向至。第三天子言：非為時到，亦非時向至，此則修住，是阿羅訶寂滅耳」。佛告諸比丘：「若有正說聖住，天住，梵住，學住，無學住，如來住，學人所不得當得，不到當到，不證當證，無學人現法樂住者，謂安那般那念，此則正說。所以者何？安那般那念者，是聖住，天住，梵住，乃至無學現法樂住」。佛說此經已，諸比丘聞佛所說，歡喜奉行。

> 「微細」：復次、如是入息、出息念住，緣細風色為境界故，名微細住。隔絕一切亂尋伺故，名不流散。發生廣大身心所有妙輕安故，名不可伏。

# 一五；一〇九六（八〇八）

<sup><font color="green">《相應部》（五四）[〈入出息相應〉一二經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/05%E5%A4%A7%E7%AF%87/54%20%E5%85%A5%E5%87%BA%E6%81%AF%E7%9B%B8%E5%BA%942.md#54_12)。</font></sup>

如是我聞：一時，佛住迦毘羅越尼拘律樹園中。爾時，釋氏摩訶男，詣尊者迦磨比丘所，禮迦磨比丘足已，退坐一面。語迦磨比丘言：「云何尊者迦磨！學住者為即是如來住耶？為學住異、如來住異」？迦磨比丘答言：「摩訶男！學住異，如來住異。摩訶男！學住者，斷五蓋多住；如來住者，於五蓋已斷、已知，斷其根本，如截多羅樹頭，更不生長，於未來世成不生法。一時，世尊住一奢能伽羅林中，爾時世尊告諸比丘：我欲於此一奢能伽羅林中，二月坐禪，汝諸比丘勿使往來，唯除送食比丘及布薩時。廣說如前，乃至無學現法樂住。以是故知，摩訶男！學住異，如來住異」。釋氏摩訶男聞迦磨比丘所說，歡喜從座起去。

> 「學住」：復次、容有是處，或有一人作如是念：如來與彼最極下劣、得慧解脫阿羅漢果，無有差別。謂依解脫，作是思惟：如來解脫與慧解脫阿羅漢果，所有解脫，無有差別。頗復有人作如是念：如來所有離諸蓋住，居內法中最極下劣，若諸有學，若諸異生，由精進力，於其五蓋伏斷而住，名離蓋住。此離蓋住，彼離蓋住，為如解脫無有差別？為有差別？應知如是二離蓋住，極大差別：謂諸有學，雖現行故，離蓋住心與如來等，然彼隨眠未永斷故，諸蓋數數間心相續，數數作意勵力除遣；如來諸蓋畢竟斷故，離諸蓋住，與彼所有離諸蓋住，極大差別，非如解脫無有差別<sup><font color="green">《論》義本在「身勞」下，今依《經》次第提前。</font></sup>。