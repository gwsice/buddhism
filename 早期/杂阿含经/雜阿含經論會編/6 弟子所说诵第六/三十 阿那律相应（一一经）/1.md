三十　阿那律相應<sup><font color="green">〈阿那律相應〉，共一一經。與《相應部》（五二）〈阿那律相應〉相當。</font></sup>

# 一；一六一〇（五三五）

<sup><font color="green">《相應部》（五二）[〈阿那律相應〉二經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/05%E5%A4%A7%E7%AF%87/52%20%E9%98%BF%E9%82%A3%E5%BE%8B%E7%9B%B8%E5%BA%94.md#52_2)。</font></sup>

<sup><font color="green">《雜阿含經》卷一九中。</font></sup>如是我聞：一時，佛住舍衛國祇樹給孤獨園。爾時，尊者阿那律，住松林精舍。時尊者大目揵連，住跋祇聚落失收摩羅山恐怖稠林禽獸之處。時尊者阿那律，獨一靜處，禪思思惟，作是念：有一乘道，淨眾生，離憂悲惱苦，得真如法，所謂四念處。何等為四？身身觀念處，受……，心……，法法觀念處。若於四念處遠離者，於賢聖法遠離；於賢聖法遠離者，於聖道遠離；聖道遠離者，於甘露法遠離；甘露法遠離者，則不能脫生老病死、憂悲惱苦。若於四念處信樂者，於聖法信樂；聖法信樂者，於聖道信樂；聖道信樂者，於甘露法信樂；甘露法信樂者，得脫生老病死、憂悲惱苦。爾時，尊者大目揵連，知尊者阿那律心之所念，如力士屈申臂頃，以神通力，於跋祇聚落失收摩羅山恐怖稠林禽獸之處沒，至舍衛城松林精舍，尊者阿那律前現。語阿那律言：「汝獨一靜處，禪思思惟，作是念：有一乘道，令眾生清淨，離生老病死、憂悲惱苦，得真如法，所謂四念處。何等為四？身身觀念處，受……，心……，法法觀念處。若於四念處不樂者，於賢聖法不樂；聖法不樂者，於聖道不樂；不樂聖道者，於甘露法亦不樂：不樂甘露法者，則不能脫生老病死、憂悲惱苦。若於四念處信樂者，樂賢聖法；樂賢聖法者，樂於聖道；樂聖道者，得甘露法；得甘露法者，得脫生老病死、憂悲惱苦耶」？尊者阿那律語尊者大目揵連言：「如是，如是」！尊者大目揵連語尊者阿那律言：「云何名為樂四念處」？「尊者大目揵連！若比丘，身身觀念處，心緣身，正念住，調伏止息寂靜，一心增進；如是受，心，法念處，正念住，調伏止息寂靜，一心增進。尊者大目揵連！是名比丘樂四念處」。時尊者大目揵連，即如其像三昧正受，從舍衛國松林精舍沒<sup><font color="green">「沒」，原本作「門」，依宋本改。</font></sup>，還至跋祇聚落失收摩羅山恐怖稠林禽獸之處。

# 二；一六一一（五三六）

<sup><font color="green">《相應部》（五二）[〈阿那律相應〉一經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/05%E5%A4%A7%E7%AF%87/52%20%E9%98%BF%E9%82%A3%E5%BE%8B%E7%9B%B8%E5%BA%94.md#52_1)。</font></sup>

如是我聞：一時，佛住舍衛國祇樹給孤獨園。乃至尊者大目揵連問尊者阿那律：「云何名為四念處修習、多修習」？尊者阿那律語尊者大目揵連言：「若比丘於內身起厭離想，於內身起不厭離想，厭離不厭離俱捨想，正念、正知。如內身，如是外身、內外身；內受，外受，內外受；內心，外心，內外心；內法，外法，內外法：作厭離想，不厭離想，厭離不厭離俱捨想，住正念、正知。如是尊者大目揵連！是名四念處修習、多修習」。時尊者大目揵連，即（入三昧）從舍衛國松林精舍，入三昧神通力，如力士屈申臂頃，還到跋祇聚落失收摩羅山恐怖稠林禽獸住處<sup><font color="green">《雜阿含經》卷一九終。</font></sup>。

# 三；一六一二（五三七）

<sup><font color="green">《相應部》（五二）[〈阿那律相應〉六經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/05%E5%A4%A7%E7%AF%87/52%20%E9%98%BF%E9%82%A3%E5%BE%8B%E7%9B%B8%E5%BA%94.md#52_6)。</font></sup>

<sup><font color="green">《雜阿含經》卷二〇。</font></sup>如是我聞：一時，佛住舍衛國祇樹給孤獨園。爾時，尊者大目揵連，尊者阿那律，住舍衛國手成浴池側。尊者舍利弗詣尊者阿那律所，共相問訊，慰勞已，於一面坐。尊者舍利弗語尊者阿那律言：「奇哉阿那律！有大德神力，於何功德修習、多修習而能致<sup><font color="green">「致」，原本作「至」，依宋本改。</font></sup>此」？尊者阿那律語尊者舍利弗言：「於四念處修習、多修習，成此大德神力。何等為四念處？內身身觀念處，精勤方便，正念、正知，調伏世間貪憂；如是外身，內外身；內受，外受，內外受；內心，外心，內外心；內法，外法，內外法觀念處：精勤方便，正念、正知，如是調伏世間貪憂。尊者舍利弗！是名四念處修習、多修習，成此大德神力。尊者舍利弗！我於四念處善修習故，於小千世界，少作方便，能遍觀察。如明目士夫，於樓觀上，觀下平地種種之物。我少作方便，觀察小千世界，亦復如是。如是我於四念處修習、多修習，成此大德神力」。時二正士共論議已，各從座起而去。

# 四；一六一三（五三八）

<sup><font color="green">與上經同。</font></sup>

如是我聞：一時，佛住舍衛國祇樹給孤獨園。尊者舍利弗，尊者大目揵連，尊者阿難，尊者阿那律，住舍衛國。爾時，尊者大目揵連，詣尊者阿那律所，共相問訊，慰勞已，於一面坐。時尊者大目揵連問尊者阿那律：「於何功德修習、多修習，成此大德神力」？尊者阿那律語尊者大目揵連：「我於四念處修習、多修習，成此大德神力。何等為四？內身身觀繫心住，精勤方便，正念、正知，除世間貪憂。外身，內外身；內受，外受，內外受；內心，外心，內外心；內法，外法，內外法觀繫心住：精進方便，（正念、正知），除世間貪憂。是名四念處修習、多修習，成此大德神力，於千須彌山，以少方便，悉能觀察。如明目士夫，登高山頂，觀下千多羅樹林。如是我於四念處修習、多修習，成此大德神力，以少方便，見千須彌山。如是尊者大目揵連！我於四念處修習、多修習，成此大德神力」。時二正士共論議已，各從座起而去。

# 五；一六一四（五三九）

<sup><font color="green">《相應部》（五二）[〈阿那律相應〉二三經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/05%E5%A4%A7%E7%AF%87/52%20%E9%98%BF%E9%82%A3%E5%BE%8B%E7%9B%B8%E5%BA%94.md#52_23)。</font></sup>

如是我聞：一時，佛住舍衛國祇樹給孤獨園。尊者舍利弗，尊者大目揵連，尊者阿難，尊者阿那律，住舍衛國手成浴池側。爾時，尊者阿難往尊者阿那律所，共相問訊，慰勞已，於一面坐。尊者阿難問尊者阿那律：「於何功德修習、多修習，成就如是大德大力、大神通」？尊者阿那律語尊者阿難：「我於四念處修習、多修習，成此大德大力。何等為四？內身身觀念處，繫心住，精勤方便，正念、正知，除世間貪憂。如是外身，內外身；內受，外受，內外受；內心，外心，內外心；內法，外法，內外法觀念處：繫心住，精勤方便，除世間貪憂。如是尊者阿難！我於此四念處修習、多修習，少方便，以淨天眼過天人眼，見諸眾生死時、生時，好色、惡色，上色、下色，善趣、惡趣，隨業受生，皆如實見。此諸眾生身惡行，口、意惡行，誹謗賢聖，邪見因緣，身壞命終，生地獄中。如是眾生身善行，口、意善行，不謗賢聖，正見成就，以是因緣，身壞命終，得生天上。譬如明目士夫，住四衢道，見諸人民若來、若去，若坐、若臥。我亦如是，於四念處修習、多修習，成此大德大力、神通，見諸眾生死時、生時，善趣、惡趣。如是眾生身惡行，口、意惡行，誹謗賢聖，邪見因緣，生地獄中。如是眾生身善行，口、意善行，不謗賢聖，正見因緣，身壞命終，得生天上。如是尊者阿難！我於四念處修習、多修習，成此大德大力神通」。時二正士共論議已，各從座起而去。

# 六；一六一五（五四〇）

<sup><font color="green">《相應部》（五二）[〈阿那律相應〉一〇經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/05%E5%A4%A7%E7%AF%87/52%20%E9%98%BF%E9%82%A3%E5%BE%8B%E7%9B%B8%E5%BA%94.md#52_10)。</font></sup>

如是我聞：一時，佛住舍衛國祇樹給孤獨園。爾時，尊者阿那律，在舍衛國松林精舍，身遭病苦。時有眾多比丘，詣尊者阿那律所，問訊慰勞已，於一面住。語尊者阿那律言：「尊者阿那律！所患增損，可安忍不？病勢漸損，不轉增耶」？尊者阿那律言：「我病不安，難可安忍，身諸苦痛，轉增無損。即說三種譬，如上叉<sup><font color="green">「叉摩」，即「差摩」。</font></sup>摩經說。然我身已遭此苦痛，且當安忍，正念、正知」。諸比丘問尊者阿那律：「心住何所，而能安忍如是大苦，正念、正知」？尊者阿那律語諸比丘言：「住四念處。我於所起身諸苦痛，能自安忍，正念、正知。何等為四念處？謂內身身觀念處，乃至受，心，法觀念處。是名住於四念處，身諸苦痛，能自安忍，正念、正知」。時諸正士共論議已，歡喜隨喜，各從座起而去。

# 七；一六一六（五四一）

如是我聞：一時，佛住舍衛國祇樹給孤獨園。時尊者阿那律，在舍衛國松林精舍，病差未久。時有眾多比丘，往詣阿那律所，問訊慰勞已，於一面坐。問尊者阿那律：「安隱樂住不」？阿那律言：「安隱樂住，身諸苦痛，漸已休息」。諸比丘問尊者阿那律：「住何所住，身諸苦痛漸<sup><font color="green">「漸」，原本缺，依宋本補。</font></sup>得安隱」？尊者阿那律言：「住四念處，身諸苦痛，漸得安隱。何等為四？謂內身身觀念處，乃至法法觀念處，是名四念處。住此四念處故，身諸苦痛漸得休息」。時諸正士共論議已，歡喜隨喜，各從座起而去。

# 八；一六一七（五四二）

<sup><font color="green">《相應部》（五二）[〈阿那律相應〉四經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/05%E5%A4%A7%E7%AF%87/52%20%E9%98%BF%E9%82%A3%E5%BE%8B%E7%9B%B8%E5%BA%94.md#52_4)。</font></sup>

如是我聞：一時，佛住舍衛國祇樹給孤獨園。時尊者阿那律，在舍衛國松林精舍。時有眾多比丘，詣尊者阿那律所，共相問訊，慰勞已，於一面坐。問尊者阿那律：「若比丘在於學地，上求安隱涅槃住，聖弟子云何修習、多修習，於此法律得盡諸漏，無漏心解脫，慧解脫，現法自知作證：我生已盡，梵行已立，所作已作，自知不受後有」？尊者阿那律語諸比丘言：「若比丘在於學地，上求安隱涅槃心住。聖弟子云何修習、多修習，於此法律，得盡諸漏，無漏心解脫，慧解脫，現法自知作證：我生已盡，梵行已立，所作已作，自知不受後有者，當住四念處。何等為四？謂內身身觀念處，乃至法法觀念處。如是四念處修習、多修習，於此法律，得盡諸漏，無漏心解脫，慧解脫，現法自知作證：我生已盡，梵行已立，所作已作，自知不受後有」。時諸比丘共聞尊者阿那律所說，歡喜隨喜，各從座起而去。

# 九；一六一八（五四三）

<sup><font color="green">《相應部》（五二）[〈阿那律相應〉五](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/05%E5%A4%A7%E7%AF%87/52%20%E9%98%BF%E9%82%A3%E5%BE%8B%E7%9B%B8%E5%BA%94.md#52_5)、九經。</font></sup>

如是我聞：一時，佛住舍衛國祇樹給孤獨園。時尊者阿那律，在舍衛國松林精舍住。時有眾多比丘，詣尊者阿那律所，與尊者阿那律共相問訊，慰勞已，於一面坐。語尊者阿那律言：「若阿羅漢比丘諸漏已盡，所作已作，捨離重擔，離諸有結，正智心善解脫，亦修四念處耶」？尊者阿那律語比丘言：「若比丘諸漏已盡，所作已作，捨離重擔，離諸有結，正智心善解脫，彼亦修四念處也。所以者何？不得者得，不證者證，為現法樂住故。所以者何？我亦離諸有漏，得阿羅漢，所作已作，心善解脫，亦修四念處故，不得者得，不到者到，不證者證，乃至現法安樂住」。時諸正士共論議已，歡喜隨喜，各從座起而去。

# 一〇；一六一九（五四四）

如是我聞：一時，佛住舍衛國祇樹給孤獨園。時尊者阿那律，在舍衛國松林精舍。時有眾多外道出家，詣尊者阿那律所，共相問訊，慰勞已，於一面坐。語尊者阿那律：「尊者何故於沙門瞿曇法中出家」？尊者阿那律言：「為修習故」。復問：「何所修習」？答言：「謂修諸根，修諸力，修諸覺分，修諸念處，汝欲聞何等修」？復問：「根，力，覺分。我不知其名字，況復問義！然我欲聞念處」。尊者阿那律言：「諦聽，善思，當為汝說。若比丘內身身觀念處，乃至法法觀念處」。時眾多外道出家，聞尊者阿那律所說，歡喜隨喜，各從座起而去。

# 一一；一六二〇（五四五）

<sup><font color="green">《相應部》（五二）[〈阿那律相應〉八經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/05%E5%A4%A7%E7%AF%87/52%20%E9%98%BF%E9%82%A3%E5%BE%8B%E7%9B%B8%E5%BA%94.md#52_8)。</font></sup>

如是我聞：一時，佛住舍衛國祇樹給孤獨園。爾時，尊者阿那律，在舍衛國，住松林精舍。時尊者阿那律語諸比丘：「譬如大樹，生而順下，隨浚隨輸；若伐其根，樹必當倒，隨所而順下。如是比丘修四念處，長夜順趣、浚輸，向於遠離；順趣浚輸，向於出要；順趣、浚輸，向於涅槃」。尊者阿那律說此經已，諸比丘聞其所說，歡喜奉行。