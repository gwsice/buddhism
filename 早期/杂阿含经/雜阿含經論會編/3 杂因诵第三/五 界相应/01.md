五 界相應<sup><font color="green"></font></sup>

<sup><font color="green"></font></sup>復次、總嗢拕南曰：

&emsp;&emsp;總義等、光等，&emsp;&emsp;受等最為後。

別嗢拕南曰：

&emsp;&emsp;總義、自類別，&emsp;&emsp;似轉、後三求。

> 「總義」：當知諸界略有二種：一、住自性界，二、習增長界。住自性界者，謂十八界，墮自相續，各各決定差別種子。習增長界者，謂則諸法，或是其善，或是不善，於餘生中先已數習令彼現行，故於今時種子強盛，依附相續；由是為因，暫遇小緣，便能現起，定不可轉。

# 一；六九二（四四四）

<sup><font color="green">《雜阿含經》卷一六中。</font></sup>如是我聞：一時，佛住舍衛國祇樹給孤獨園。爾時，世尊告諸比丘：「譬如眼藥丸，深廣一由旬。若有士夫，取此藥丸，界界安置，能速令盡，於彼界界不得其邊，當知諸界其數無量。是故比丘！當善界學，善種種界，當如是學」。佛說此經已，諸比丘聞佛所說，歡喜奉行。

> 「自類別」：復次、以要言之，雖界種類十八可得，然一一界，業趣有情種種品類有差別故，當知無量。譬如世間大惡叉聚，於此聚中有多品類，種類一故，雖說為一而有無量。如是於其一一界中，各有無量品類差別，種類一故，雖各說一而實無量。

# 二；六九三（四四五）

<sup><font color="green">《相應部》（一四）[〈界相應〉一四經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/02%E5%9B%A0%E7%BC%98%E7%AF%87/14%20%E7%95%8C%E7%9B%B8%E5%BA%94.md#14_14)。</font></sup>

如是我聞：一時，佛住舍衛國祇樹給孤獨園。爾時，世尊告諸比丘：「眾生常與界俱，與界和合。云何眾生常與界俱？謂眾生行不善心時與不善界俱，善心時與善界俱；勝心時與勝界俱，鄙心時與鄙界俱。是故諸比丘！當作是學，善種種界」。佛說是經已，諸比丘聞佛所說，歡喜奉行。

# 三；六九四（四四六）

<sup><font color="green">《相應部》（一四）[〈界相應〉一六經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/02%E5%9B%A0%E7%BC%98%E7%AF%87/14%20%E7%95%8C%E7%9B%B8%E5%BA%94.md#14_16)。</font></sup>

如是我聞：一時，佛住舍衛國祇樹給孤獨園。爾時，世尊告諸比丘，廣說如上。差別者，即說偈言：

&emsp;&emsp;「常會故常生，&emsp;&emsp;相離生則斷。

&emsp;&emsp;如人執小木，&emsp;&emsp;而入於巨海，

&emsp;&emsp;人木則俱沒，&emsp;&emsp;懈怠俱亦然。

&emsp;&emsp;當離於懈怠，&emsp;&emsp;卑劣之精進，

&emsp;&emsp;賢聖不懈怠，&emsp;&emsp;安住於遠離，

&emsp;&emsp;慇懃精進禪，&emsp;&emsp;超度生死流。

&emsp;&emsp;膠漆得其素，&emsp;&emsp;火得風熾然，

&emsp;&emsp;珂乳則同色；&emsp;&emsp;眾生與界俱，

&emsp;&emsp;相似共和合，&emsp;&emsp;增長亦復然」。

# 四；六九五（四四七）

<sup><font color="green">《相應部》（一四）[〈界相應〉一五經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/02%E5%9B%A0%E7%BC%98%E7%AF%87/14%20%E7%95%8C%E7%9B%B8%E5%BA%94.md#14_15)。[《增一阿含經》（四九）〈放牛品〉三經](https://github.com/gwsice/buddhism/blob/master/%E6%97%A9%E6%9C%9F/%E5%A2%9E%E4%B8%80%E9%98%BF%E5%90%AB%E7%BB%8F/46.md#49_3)。</font></sup>

如是我聞：一時，佛住王舍城迦蘭陀竹園。爾時，世尊告諸比丘：「眾生常與界俱，與界和合。云何與界俱？謂眾生不善心時與不善界俱，善心時與善界俱；鄙心時與鄙界俱，勝心時與勝界俱。時尊者憍陳如，與眾多比丘，於近處經行，一切皆是上座多聞大德，出家已久，具修梵行。復有尊者大迦葉，與眾多比丘，於近處經行，一切皆是少欲知足，頭陀苦行，不畜遺餘。尊者舍利弗，與眾多比丘，於近處經行，一切皆是大智辯才。時尊者大目揵連，與眾多比丘，於近處經行，一切皆是神通大力。時阿那律陀，與眾多比丘，於近處經行，一切皆是天眼明徹。時尊者二十億耳，與眾多比丘，於近處經行，一切皆是勇猛精進，專勤修行者。時尊者陀驃，與眾多比丘，於近處經行，一切皆是能為大眾修供具者。時尊者優波離，與眾多比丘，於近處經行，一切皆是通達律行。時尊者富樓那，與眾多比丘，於近處經行，皆是辯才善說法者。時尊者迦旃延，與眾多比丘，於近處經行，一切皆能分別諸經，善說法相。時尊者阿難，與眾多比丘，於近處經行，一切皆是多聞總持。時尊者羅睺羅，與眾多比丘，於近處經行，一切皆是善持律行。時提婆達多，與眾多比丘，於近處經行，一切皆是習眾惡行。是名比丘常與界俱，與界和合。是故諸比丘！當善分別種種諸界」。佛說是經時，諸比丘聞佛所說，歡喜奉行。

# 五；六九六（四四八）

<sup><font color="green">《相應部》（一四）[〈界相應〉一六經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/02%E5%9B%A0%E7%BC%98%E7%AF%87/14%20%E7%95%8C%E7%9B%B8%E5%BA%94.md#14_16)。</font></sup>

如是我聞：一時佛住王舍城迦蘭陀竹園。如上廣說已，即說偈言：

&emsp;&emsp;「常會故常生，&emsp;&emsp;相離生則斷。

&emsp;&emsp;如人執小木，&emsp;&emsp;而入於巨海，

&emsp;&emsp;人木則俱沒，&emsp;&emsp;懈怠俱亦然。

&emsp;&emsp;當離於懈怠，&emsp;&emsp;卑劣之精進，

&emsp;&emsp;賢聖不懈怠，&emsp;&emsp;安住於遠離，

&emsp;&emsp;慇懃精進禪，&emsp;&emsp;超度生死流。

&emsp;&emsp;膠漆得其素，&emsp;&emsp;火得風熾然，

&emsp;&emsp;珂乳則同色；&emsp;&emsp;眾生與界俱，

&emsp;&emsp;相似共和合，&emsp;&emsp;增長亦復然」。

# 六；六九七（四四九）

<sup><font color="green">《相應部》（一四）[〈界相應〉二五經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/02%E5%9B%A0%E7%BC%98%E7%AF%87/14%20%E7%95%8C%E7%9B%B8%E5%BA%94.md#14_25)。</font></sup>

如是我聞：一時，佛住舍衛國祇樹給孤獨園。爾時，世尊告諸比丘：「眾生常與界俱，與界和合。如是廣說，乃至勝心生時與勝界俱，鄙心生時與鄙界俱。殺生時與殺界俱；盜；婬；妄語；飲酒心時與飲酒界俱。不殺生時與不殺界俱；不盜；不婬；不妄語；不飲酒（時）與不飲酒界俱。是故諸比丘！當善分別種種界」。佛說是經已，諸比丘聞佛所說，歡喜奉行。

> 「似轉」：復次、如是諸界，由勝解力之所集成。先惡勝解集成惡界，先善勝解集成善界。隨所集成，還與如是相似有情同法而轉，謂相往來，同聚、同住、同見、同意，勝解相似。由是故言：有情諸界，共相滋潤，相似而轉。

# 七；六九八（四五〇）

<sup><font color="green">《相應部》（一四）[〈界相應〉二四經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/02%E5%9B%A0%E7%BC%98%E7%AF%87/14%20%E7%95%8C%E7%9B%B8%E5%BA%94.md#14_24)。</font></sup>

如是我聞：一時，佛住舍衛國祇樹給孤獨園。爾時，世尊告諸比丘：「眾生常與界俱，與界和合。不信時與不信界俱，犯戒時與犯戒界俱，無慚、無愧時與無慚、無愧界俱；信心時與信界俱、持戒時與持戒界俱，慚、愧心時與慚、愧界俱。是故諸比丘！當善分別種種諸界」。佛說是經已，諸比丘聞佛所說，歡喜奉行。

# 八——一八；六九九——七〇九（）

<sup><font color="green">《相應部》（一四）[〈界相應〉一七](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/02%E5%9B%A0%E7%BC%98%E7%AF%87/14%20%E7%95%8C%E7%9B%B8%E5%BA%94.md#14_17)——二二經相當。</font></sup>

如信不信，如是精進、不精進，失念、不失念，正受、不正受，多聞、少聞，慳者、施者，惡慧、善慧，難養、易養，難滿、易滿，多欲、少欲，知足、不知足，攝受、不攝受界俱，如上經如是廣說。

> 「三求」：復次、由梵行求增上力故，先說起信，次於尸羅受學而轉，次於現行所有過罪，觀自、觀他而生羞恥。次於善法無間修習，發勤精進；於久所作及久所說，能無忘失。是二為依，令心得定。由心定故，得如實智。如是且說信增上力，漸次修習三種所學：一、增上戒、二、增上心，三、增上慧。如是三學勝資糧道，謂世正見，好行惠<sup><font color="green">「惠」，原本作「慧」，依宋本改。</font></sup>、捨，易養易滿，少欲喜足，及四攝事。其易養等句義差別，如聲聞地已說其相<sup><font color="green">《瑜伽師地論》卷二五（大正三〇．四二一下——四二二上）。</font></sup>。如是當知名梵行求已得圓滿。成就如是梵行求者，還與此界諸有情類，共相滋潤，相似而轉。離此界者，還與遠離此界有情，共相滋潤，相似而轉。當知此中果依於因，非因依果。

# 一九；七一〇（四五一）

<sup><font color="green">《相應部》（一四）[〈界相應〉一經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/02%E5%9B%A0%E7%BC%98%E7%AF%87/14%20%E7%95%8C%E7%9B%B8%E5%BA%94.md#14_1)。</font></sup>

如是我聞：一時，佛住舍衛國祇樹給孤獨園。爾時，世尊告諸比丘：「我今當說種種諸界。諦聽，善思，當為汝說。云何為種種界？謂眼界、色界、眼識界，耳界、聲界、耳識界，鼻界、香界、鼻識界，舌界、味界、舌識界，身界、觸界、身識界，意界、法界、意識界，是名種種界」。佛說是經已，諸比丘聞佛所說，歡喜奉行。

# 二〇；七一一（四五二）

<sup><font color="green">《相應部》（一四）[〈界相應〉二](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/02%E5%9B%A0%E7%BC%98%E7%AF%87/14%20%E7%95%8C%E7%9B%B8%E5%BA%94.md#14_2)——五經參照。</font></sup>

如是我聞：一時，佛住舍衛國祇樹給孤獨園。爾時，世尊告諸比丘：「緣種種界生種種觸，緣種種觸生種種受，緣種種受生種種愛。云何種種界？謂十八界：眼界、色界、眼識界，乃至意界、法界、意識界，是名種種界。云何緣種種界生種種觸，乃至云何緣種種受生種種愛？謂緣眼界生眼觸，緣眼觸生眼觸生受，緣眼觸生受生眼觸生愛。耳……。鼻……。舌……。身……。意界緣生意觸，緣意觸生意觸生受，緣意觸生受生意觸生愛。諸比丘！非緣種種愛生種種受，非緣種種受生種種觸，非緣種種觸生種種界；要緣種種界生種種觸，緣種種觸生種種受，緣種種受生種種愛。是名比丘！緣種種界生種種觸，緣種種觸生種種受，緣種種受生種種愛」。佛說此經已，諸比丘聞佛所說，歡喜奉行。

# 二一；七一二（四五三）

<sup><font color="green">《相應部》（一四）[〈界相應〉二](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/02%E5%9B%A0%E7%BC%98%E7%AF%87/14%20%E7%95%8C%E7%9B%B8%E5%BA%94.md#14_2)——五經參照。</font></sup>

如是我聞：一時，佛住舍衛國祇樹給孤獨園。爾時，世尊告諸比丘：「緣種種界生種種觸，緣種種觸生種種受，緣種種受生種種愛。云何種種界？謂十八界：眼界、色界、眼識界，乃至意界、法界、意識界，是名種種界。云何緣種種界生種種觸，緣種種觸生種種受，緣種種受生種種愛？謂緣眼界生眼觸，非緣眼觸生眼界，但緣眼界生眼觸；緣眼觸生眼受，非緣眼受生眼觸，但緣眼觸生眼受；緣眼受生眼愛，非緣眼愛生眼受，但緣眼受生眼愛。如是耳……。鼻……。舌……。身……。意界緣生意觸，非緣意觸生意界，但緣意界生意觸；緣意觸生意受，非緣意受生意觸，但緣意觸生意受；緣意受生意愛，非緣意愛生意受，但緣意受生意愛。是故比丘！非緣種種愛生種種受，非緣種種受生種種觸，非緣種種觸生種種界；但緣種種界生種種觸，緣種種觸生種種受，緣種種受生種種愛。是名比丘當善分別種種界」。佛說是經已，諸比丘聞佛所說，歡喜奉行。

# 二二；七一三（四五四）

<sup><font color="green">《相應部》（一四）[〈界相應〉七](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/02%E5%9B%A0%E7%BC%98%E7%AF%87/14%20%E7%95%8C%E7%9B%B8%E5%BA%94.md#14_7)——一〇經參照。</font></sup>

如是我聞：一時，佛住舍衛國祇樹給孤獨園。爾時，世尊告諸比丘：「緣種種界生種種觸，緣種種觸生種種受，緣種種受生種種想，緣種種想生種種欲，緣種種欲生種種覺，緣種種覺生種種熱，緣種種熱生種種求。云何種種界？謂十八界，眼界乃至法界。云何緣種種界生種種觸，乃至緣種種熱生種種求？謂緣眼界生眼觸，緣眼觸生眼受，緣眼受生眼想，緣眼想生眼欲，緣眼欲生眼覺，緣眼覺生眼熱，緣眼熱生眼求。如是耳……。鼻……。舌……。身……。意界緣生意觸，緣意觸生意受，緣意受生意想，緣意想生意覺，緣意覺生意熱，緣意熱生意求。是名比丘緣種種界故，生種種觸，乃至緣種種熱生種種求。比丘！非緣種種求生種種熱，非緣種種熱生種種覺，非緣種種覺生種種想，非緣種種想生種種受，非緣種種受生種種觸，非緣種種觸生種種界；但緣種種界生種種觸，乃至緣種種熱生種種求」。佛說是經已，諸比丘聞佛所說，歡喜奉行<sup><font color="green">《雜阿含經》卷一六終。</font></sup>。