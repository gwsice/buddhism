# 六四；六〇五（四一三）

如是我聞：一時，佛住王舍城迦蘭陀竹園。時有眾多比丘，集於食堂，作如是論：波斯匿王、頻婆娑羅王，何者大力？何者大富？爾時，世尊於禪定中，以天耳聞諸比丘論說之聲，即從座起，往詣食堂，敷坐具，於眾前坐。問諸比丘：「汝等何所論說」？時諸比丘，即以上事具白世尊。佛告比丘：「汝等用說諸王大力、大富為？汝等比丘莫作是論！所以者何？此非義饒益，非法饒益，非梵行饒益，非智、非正覺，不向涅槃。汝等當說：此苦聖諦，苦集聖諦，苦滅聖諦，苦滅道跡聖諦。所以者何？此四聖諦，是義饒益，法饒益，梵行饒益，正智、正覺，正向涅槃。是故比丘！於四聖諦未無間等者，當勤方便，起增上欲，學無間等」。佛說此經已，諸比丘聞佛所說，歡喜奉行。

# 六五；六〇六（四一四）

如是我聞：一時，佛住王舍城迦蘭陀竹園。時有眾多比丘，集於食堂，作如是論：「汝等宿命，作何等業？為何工巧？以何自活」？爾時，世尊於禪定中，以天耳聞諸比丘論說之聲，即從座起，往詣食堂，敷坐具，於眾前坐。問諸比丘：「汝說何等」？時諸比丘以上所說，具白世尊。佛告比丘：「汝等比丘莫作是說，宿命所作。所以者何？此非義饒益，非法饒益，非梵行饒益，非智、非正覺，不向涅槃。汝等比丘當共論說：此苦聖諦，苦集聖諦，苦滅聖諦，苦滅道跡聖諦。所以者何？此義饒益，法饒益，梵行饒益，正智、正覺，正向涅槃。是故比丘！依於四聖諦未無間等者，當勤方便，起增上欲，學無間等」。佛說此經已，諸比丘聞佛所說，歡喜奉行。

# 六六；六〇七（四一五）

如是我聞：一時，佛住王舍城迦蘭陀竹園。時有眾多比丘，集於食堂，作如是論說<sup><font color="green">「論說」，原本「說論」，依宋本改。</font></sup>：某甲檀越作麁疎食，我等食已，無味無力。我等不如捨彼麁食而行乞食，所以者何？比丘乞食，時得好食，又見好色，時聞好聲，多人所識，亦得衣被、臥具、醫藥。爾時，世尊於禪定中，以天耳聞諸比丘論說之聲，即詣食堂。如是廣說，乃至正向涅槃。佛說此經已，諸比丘聞佛所說，歡喜奉行。

> <sup><font color="green">《論》承上文，四種障礙之四。</font></sup>云何放逸？謂略而言，若邪思惟，若邪尋思，若邪戲論，是名放逸。當知若於不應思處而強思惟，名邪思惟。謂或思惟：我於過去世為曾有邪？乃至廣說。於未來世，於內猶豫，我為是誰？誰當是我？今此有情從何而來？於是沒已當往何所？或思世間，謂世間常乃至廣說。如是或謂世間有邊，乃至廣說。或思有情，謂命即身，乃至廣說。或思有情業果異熟，謂妄思惟，此作此受，乃至廣說。或復思惟，諸靜慮者靜慮境界，或思諸佛諸佛境界，如來滅後若有若無，乃至廣說。彼由世俗、勝義善巧，於是一切，二因緣故不應思惟：一、非思惟所緣境故，二、由其事無所有故。若有思求非思境事，或有思求無所有事，如是一切皆無所得，唯有令心轉增迷亂。若於此中，不如正理強思惟者，雖有一類，由宿因力，或起厭離，或起厭離相應作意緣實境界，於其中間暫爾現行，而復於彼見為過患生不實想。如是思惟世間等法，能引無義。邪尋思者，當知即是欲等尋思。邪戲論者，復有六種：謂顛倒戲論，唐捐戲論，諍競戲綸，於他分別勝劣戲論，分別工巧養命戲論，耽染世間財食戲論。如是一切，總名放逸。為欲斷除此放逸故，如來親自為教誨者，為堪受化補特伽羅，聞已速能斷諸放逸。

# 六七；六〇八（四一六）

<sup><font color="green">《相應部》（五六）[〈諦相應〉一五經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/05%E5%A4%A7%E7%AF%87/56%20%E8%B0%9B%E7%9B%B8%E5%BA%941-2.md#56_15)。</font></sup>

如是我聞：一時，佛住王舍城迦蘭陀竹園。爾時，世尊告諸比丘：「汝等持我所說四聖諦不」？時有異比丘，從座起，整<sup><font color="green">「整」，原本作「正」，依宋本改。</font></sup>衣服，為佛作禮，合掌白佛；「唯然，世尊所說四聖諦，我悉受持」。佛告比丘；「汝云何受持四聖諦」？比丘白佛言：「世尊說言：此是苦聖諦，我即受持；此苦集聖諦，此苦滅聖諦，此苦滅道跡聖諦，如是世尊說四聖諦，我即受持」。佛告比丘：「善哉！善哉！我說苦聖諦，汝真實受持。我說苦集聖諦，苦滅聖諦，苦滅道跡聖諦，汝真實受持」。佛說此經已，諸比丘聞佛所說，歡喜奉行。

# 六八；六〇九（四一七）

<sup><font color="green">《相應部》（五六）[〈諦相應〉二〇](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/05%E5%A4%A7%E7%AF%87/56%20%E8%B0%9B%E7%9B%B8%E5%BA%941-2.md#56_20)、[二七經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/05%E5%A4%A7%E7%AF%87/56%20%E8%B0%9B%E7%9B%B8%E5%BA%943-4.md#56_27)。</font></sup>

如是我聞：一時，佛住王舍城迦蘭陀竹園。爾時，世尊告諸比丘：「汝等持我所說四聖諦不」？時有比丘從座起，整衣服，偏袒右肩，為佛作禮，合掌白佛：「唯然，世尊所說四聖諦，我悉受持」。佛告比丘：「汝云何持我所說四聖諦」？比丘白佛言：「世尊說苦聖諦，我悉受持，如如，不離如，不異如，真實，審諦，不顛倒，是聖所諦，是名苦聖諦。世尊說苦集聖諦，苦滅聖諦，苦滅道跡聖諦，如如，不離如，不異如，真實，審諦，不顛倒，是聖所諦。是為世尊說四聖諦，我悉受持」。佛告比丘：「善哉！善哉！汝真實持我所說四聖諦，如如，不離如，不異如，真實，審諦，不顛倒，是名比丘真實持我四聖諦」。佛說此經已，諸比丘聞佛所說，歡喜奉行。

# 六九；六一〇（四一八）

<sup><font color="green">《相應部》（五六）[〈諦相應〉一六經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/05%E5%A4%A7%E7%AF%87/56%20%E8%B0%9B%E7%9B%B8%E5%BA%941-2.md#56_16)。</font></sup>

如是我聞：一時，佛住王舍城迦蘭陀竹園。爾時，世尊告諸比丘：「汝持我所說四聖諦不」？時有異比丘，從座起，整衣服，為佛作禮，合掌白佛言：「唯然，世尊所說四聖諦，我悉持之。云何四諦？世尊說苦聖諦，我悉持之，苦集聖諦，苦滅聖諦，苦滅道跡聖諦，我悉持之」。佛告彼比丘：「善哉！善哉！如我所說四聖諦，汝悉持之。諸比丘！若沙門、婆羅門作如是說：如沙門瞿曇所說苦聖諦，我當捨，更立苦聖諦者，但有言數，問已不知，增其疑惑，以非其境界故。苦集聖諦，苦滅聖諦，苦滅道跡聖諦，我今當捨，更立餘四聖諦者，彼但有言數，問已不知，增其疑惑，以非其境界故。是故比丘！於四聖諦未無間等者，當勤方便，起增上欲，學無間等」。佛說此經已，諸比丘聞佛所說，歡喜奉行。

# 七〇；六一一（四一九）

如是我聞：一時，佛住王舍城迦蘭陀竹園。爾時，世尊告諸比丘：「若比丘於佛有疑者，則於苦聖諦有疑，苦集聖諦、苦滅聖諦、苦滅道跡聖諦則有疑惑。若於法、僧有疑者，則於苦聖諦疑惑，苦集聖諦、苦滅聖諦、苦滅道跡聖諦疑惑。若於佛不疑惑者，則於苦聖諦不疑惑，苦集聖諦、苦滅聖諦、苦滅道跡聖諦不疑惑。若於法、僧不疑惑者，則於苦聖諦不疑惑，苦集聖諦、苦滅聖諦、苦滅道跡聖諦不疑惑」。佛說此經已，諸比丘聞佛所說，歡喜奉行。

# 七一；六一二（四二〇）

如是我聞：一時，佛住王舍城迦蘭陀竹園。爾時，世尊告諸比丘：「若沙門、婆羅門，於苦聖諦有疑者，則於佛有疑，於法、僧有疑。若於<sup><font color="green">「於」，原本作「苦」，依宋本改。</font></sup>集、滅、道疑者，則於佛有疑，於法、僧有疑。若於苦聖諦無疑者，則於佛無疑，於法、僧無疑。於集、滅、道聖諦無疑者，則於佛無疑，於法、僧無疑」。佛說此經已，諸比丘聞佛所說，歡喜奉行。

> <sup><font color="green">《論》承上文，明離障。</font></sup>世尊弟子為斷如是聖諦現觀四種障礙，由三行相，任持聖諦。何等為三？一、由聞慧任持其文，二、由思慧任持其義，三、由修慧任持其證。此中聞慧，如其所聞，能正任持，是苦聖諦，乃至廣說。又由思慧任持其義，謂諸聖者知其是諦，故名聖諦。當知此中由二緣故，得名為諦：一、法性故，由真實義說名為諦；二、勝解故，由即於此真實義中起諦勝解，說名為諦。一切愚夫，但由法性得名為諦，非勝解故；若諸聖者，俱由二種得名為諦，故偏說此名為聖諦。又由修慧，於諸諦中獲得內證現量諦智，亦得證淨，由是因緣，於諸諦、寶[7]遠離疑惑。諦智、證淨，更互相依，若處有一，必有第二。

# 七二；六一三（四二一）

<sup><font color="green">《相應部》（五六）[〈諦相應〉四二經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/05%E5%A4%A7%E7%AF%87/56%20%E8%B0%9B%E7%9B%B8%E5%BA%945-6.md#56_42)。</font></sup>

如是我聞：一時，佛住王舍城迦蘭陀竹園。爾時，世尊告諸比丘：「汝等共行至深嶮巖」。諸比丘白佛：「唯然，世尊」！爾時，世尊與諸大眾，至深嶮巖，敷座而坐。周匝觀察深嶮巖已，告諸比丘：「此巖極大深嶮」。時有異比丘從座起，整衣服，為佛作禮，合掌白佛言：「世尊！此極深嶮，然復有一極深嶮，極嶮於此，甚可怖畏者不」？佛知其意，即告言：「如是比丘！此極深嶮，然復有大深嶮嶮於此者，甚可怖畏。謂諸沙門、婆羅門，於苦聖諦不如實知，苦集聖諦、苦滅聖諦、苦滅道跡聖諦不如實知。彼於生本諸行樂著，於老病死、憂悲惱苦生本諸行樂著；而作是行，老病死、憂悲惱苦行轉增長故，墮於生深嶮之處，墮於老病死、憂悲惱苦深嶮之處。如是比丘！此則大深嶮，嶮於此者。是故比丘！於四聖諦未無間等者，當勤方便，起增上欲，學無間等」。佛說此經已，諸比丘聞佛所說，歡喜奉行。

# 七三；六一四（四二二）

<sup><font color="green">《相應部》（五六）[〈諦相應〉四三經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/05%E5%A4%A7%E7%AF%87/56%20%E8%B0%9B%E7%9B%B8%E5%BA%945-6.md#56_43)。</font></sup>

如是我聞：一時，佛住王舍城迦蘭陀竹園。爾時，世尊告諸比丘：「有大熱地獄，若眾生生於彼中，一向〔與〕烔然」。時有異比丘，從座起，整衣服，為佛作禮，合掌白佛言：「如世尊說，此則大熱。世尊！唯此大熱，復有大熱過於此者，甚可怖畏，無有過上」？「如是比丘！此則大熱，亦更有大熱過於此者，甚可怖畏，無有過上。何等為更有大熱，甚可怖畏，過於此者？謂沙門、婆羅門，此苦聖諦不如實知，苦集聖諦、苦滅聖諦、苦滅道跡聖諦不如實知。如是乃至生老病死、憂悲惱苦大熱熾然，是名比丘大熱熾<sup><font color="green">「熾」，原作「燒」，依宋本改。</font></sup>然，甚可怖畏，無有過者。是故比丘！於四聖諦未無間等者，當勤方便，起增上欲，學無間等」。佛說此經已，諸比丘聞佛所說，歡喜奉行。

# 七四；六一五（四二三）

<sup><font color="green">《相應部》（五六）[〈諦相應〉四六經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/05%E5%A4%A7%E7%AF%87/56%20%E8%B0%9B%E7%9B%B8%E5%BA%945-6.md#56_46)。</font></sup>

如是我聞：一時，佛住王舍城迦蘭陀竹園。爾時，世尊告諸比丘：「有大闇地獄，彼諸眾生生彼中者，不見自身分」。時有異比丘，從座起，整衣服，為佛作禮，合掌白佛言：「世尊！此則大闇！唯此大闇，復更有餘大闇，甚可怖畏，過於此不」？佛告比丘：「如是更有大闇，甚可怖畏，過於此者。謂沙門、婆羅門，於四聖諦不如實知，乃至墮於生老病死、憂悲惱苦大闇之中。是故比丘！於四聖諦未無間等者，當勤方便，起增上欲，學無間等」。佛說此經已，諸比丘聞佛所說，歡喜奉行。

# 七五；六一六（四二四）

如是我聞：一時，佛住王舍城迦蘭陀竹園。爾時，世尊告諸比丘：「如日遊行，照諸世界。乃至千日、千月，照千世界，千須彌山，千弗婆提，千閻浮提，千拘耶尼，千鬱單越，千四天王，千三十三天，千炎魔天，千兜率天，千化樂天，千他化自在天，千梵天，是名小千世界。此千世界中間闇冥，日月光照，有大德力而彼不見。其有眾生生彼中者，不見自身分」。時有異比丘，從座起，整衣服，為佛作禮，合掌白佛言：「世尊！如世尊說是大闇冥，復更有餘大闇冥處，過於此耶」？佛告比丘：「有大闇冥過於此者。謂沙門、婆羅門，於苦聖諦不如實知，乃至墮於生老病死、憂悲惱苦大闇冥中。是名比丘有大闇冥，過於世界中間闇冥。是故比丘！於四聖諦未無間等者，當勤方便，起增上欲，學無間等」。佛說此經已，時諸比丘聞佛所說，歡喜奉行。

# 七六；六一七（四二五）

如是我聞：一時，佛住王舍城迦蘭陀竹園。爾時，世尊告諸比丘：「從小千世界數滿至千，是名中千世界。於是中千世界中間闇冥，如前所說。乃至於四聖諦未無間等者，當勤方便，起增上欲，學無間等」。佛說此經已，諸比丘聞佛所說，歡喜奉行。

# 七七；六一八（四二六）

如是我聞：一時，佛住王舍城迦蘭陀竹園。爾時，世尊告諸比丘：「從中千世界，數滿至千，是名三千大千世界。世界中間闇冥之處，日月遊行，普照世界，而彼不見；乃至墮於生老病死、憂悲惱苦大闇冥中。是故諸比丘！於四聖諦未無間等者，當勤方便，起增上欲，學無間等」。佛說此經已，諸比丘聞佛所說，歡喜奉行。

> 「過」：復次、若有沙門，或婆羅門，於聖諦智而未相應，於諸聖諦未成現觀，當知略有四種過患。何等為四？謂於能往下分惡趣生本行中，深起愛樂，造作增長彼相應業，由此顛墜生惡趣坑。又於欲纏人、天兩趣，眾多煩惱常所燒煮生本行中，深起愛樂，造作增長彼相應業，由此因緣，既生彼已，大生熱惱，常所燒然。又於此上色、無色纏所有相應，如前所說無明、昏闇、及諸瞖瞙生本行中，廣說乃至墮於生闇。又由退失受用境界、涅槃道故，於其中間，如生三種世界中間，墮在三種妄見黑闇：一者、常見，二者、斷見，三者、現法涅槃見。由是因緣，墜墮三界，生黑闇處。

# 七八；六一九（四二七）

如是我聞：一時，佛住王舍城迦蘭陀竹園。爾時，世尊告諸比丘：「我今當說四聖諦，諦聽！諦聽！善思念之。何等為四？謂苦聖諦，苦集聖諦，苦滅聖諦，苦滅道跡聖諦，是名四聖諦」。佛說此經已，諸比丘聞佛所說，歡喜奉行。

# 七九——八〇；六二〇——六二一（）

如當說，如是有，如是當知<sup><font color="green">《相應部》（五六）[〈諦相應〉二九經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/05%E5%A4%A7%E7%AF%87/56%20%E8%B0%9B%E7%9B%B8%E5%BA%943-4.md#56_29)。</font></sup>，亦如上說。

# 八一；六二二（四二八）

<sup><font color="green">《相應部》（五六）[〈諦相應〉二經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/05%E5%A4%A7%E7%AF%87/56%20%E8%B0%9B%E7%9B%B8%E5%BA%941-2.md#56_2)。</font></sup>

如是我聞：一時，佛住王舍城迦蘭陀竹園。爾時，世尊告諸比丘：「當勤禪思，正方便起，內寂其心。所以者何？比丘禪思，內寂其心，成就已如實顯現。云何如實顯現？謂此苦聖諦如實顯現，此苦集聖諦、苦滅聖諦、苦滅道跡聖諦如實顯現」。佛說此經已，諸比丘聞佛所說，歡喜奉行。

# 八二；六二三（四二九）

<sup><font color="green">《相應部》（五六）[〈諦相應〉一經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/05%E5%A4%A7%E7%AF%87/56%20%E8%B0%9B%E7%9B%B8%E5%BA%941-2.md#56_1)。</font></sup>

如是我聞：一時，佛住王舍城迦蘭陀竹園。爾時，世尊告諸比丘：「當修無量三摩提，專心正念。所以者何？修無量三摩提，專心正念已，如是如實顯現。云何如實顯現？謂此苦聖諦如實顯現，苦集聖諦、苦滅聖諦、苦滅道跡聖諦如實顯現」。佛說此經已，諸比丘聞佛所說，歡喜奉行<sup><font color="green">禪思、三摩提，《論》義見（二）〈入處相應〉七九、八〇經下。</font></sup>。

> <sup><font color="green">《論》文承上，明如實顯示。</font></sup>攝受如是自妄見故，邪無明闇所覆障故，不如實觀如前五支所攝受斷，由是因緣，應知如實顯示諸諦。

# 八三；六二四（四三〇）

<sup><font color="green">《相應部》（五六）[〈諦相應〉三三經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/05%E5%A4%A7%E7%AF%87/56%20%E8%B0%9B%E7%9B%B8%E5%BA%943-4.md#56_33)。</font></sup>

如是我聞：一時，佛住王舍城迦蘭陀竹園。爾時，佛告諸比丘：「如人擲杖於虛空中，尋即還墮，或根著地，或腹著地，或頭著地。如是沙門、婆羅門，於此苦聖諦不如實知，苦集聖諦、苦滅聖諦、苦滅道跡聖諦不如實知，當知是沙門、婆羅門，或墮地獄，或墮畜生，或墮餓鬼。是故比丘！於四聖諦未無間等者，當勤方便，學無間等」。佛說此經已，諸比丘聞佛所說，歡喜奉行。

# 八四；六二五（四三一）

<sup><font color="green">《相應部》（五六）[〈諦相應〉三三經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/05%E5%A4%A7%E7%AF%87/56%20%E8%B0%9B%E7%9B%B8%E5%BA%943-4.md#56_33)。</font></sup>

如是我聞：一時，佛住王舍城迦蘭陀竹園。爾時，世尊告諸比丘：「如人擲杖置虛空中，其必還墮，或墮淨地，或墮不淨地。如是沙門、婆羅門，於苦聖諦不如實知，於苦集聖諦、苦滅聖諦、苦滅道跡聖諦不如實知，以不如實知故，或生善趣，或生惡趣。是故諸比丘！於四聖諦未無間等者，當勤方便，起增上欲，學無間等」。佛說此經已，諸比丘聞佛所說，歡喜奉行。