十八　魔相應<sup><font color="green">〈魔相應〉共二〇經。與《相應部》（四）〈惡魔相應〉相當。</font></sup>

# 一；一一八七（一〇八四）

<sup><font color="green">《相應部》（四）[〈惡魔相應〉九經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/04%20%E6%81%B6%E9%AD%94%E7%9B%B8%E5%BA%94.md#4_9)。[《別譯》二三經]。</font></sup>

如是我聞：一時，佛住王舍城寒林中丘塚間。爾時，世尊告諸比丘：「壽命甚促，轉就後世，應勤習善法，修諸梵行，無有生而不死者，而世間人不勤方便，專修善法，修賢修義」。時魔波旬作是念：沙門瞿曇住王舍城寒林中丘塚間，為諸聲聞如是說法，人命甚促，乃至不修賢修義。我今當往，為作嬈亂。時魔波旬化作年少，往住佛前而說偈言：

&emsp;&emsp;「常逼迫眾生，&emsp;&emsp;得人間長壽；

&emsp;&emsp;迷醉放逸心，&emsp;&emsp;亦不向死處」。

爾時，世尊作是念：此是惡魔，來作惱亂。即說偈言：

&emsp;&emsp;「常逼迫眾生，&emsp;&emsp;受生極短壽，

&emsp;&emsp;當勤修精進，&emsp;&emsp;猶如救頭然，

&emsp;&emsp;勿得須臾懈，&emsp;&emsp;令死魔忽至。

&emsp;&emsp;知汝是惡魔，&emsp;&emsp;速於此滅去」！

天魔波旬作是念：沙門瞿曇已知我心。慚愧憂慼，即沒不現。

# 二；一一八八（一〇八五）

<sup><font color="green">《相應部》（四）[〈惡魔相應〉一〇經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/04%20%E6%81%B6%E9%AD%94%E7%9B%B8%E5%BA%94.md#4_10)。[《別譯》二四經]。</font></sup>

如是我聞：一時，佛住王舍城寒林中丘塚間。爾時，世尊告諸比丘：「一切行無常，一切行不恆、不安、非穌息，變易之法。乃至當止一切有為行，厭離，不樂，解脫」。時魔波旬作是念：今沙門瞿曇住王舍城寒林中，為諸聲聞說如是法：一切行無常，不恆、非穌息，變異之法，乃至當止一切有為，厭離，不樂，解脫。我當往彼，為作嬈亂。即化作年少，往詣佛所，住於佛前而說偈言：

&emsp;&emsp;「壽命日夜流，&emsp;&emsp;無有窮盡時，

&emsp;&emsp;壽命當來去，&emsp;&emsp;猶如車輪轉」。

爾時，世尊作是念：此是惡魔，欲作嬈亂。即說偈言：

&emsp;&emsp;「日夜常遷流，&emsp;&emsp;壽亦隨損減，

&emsp;&emsp;人命漸消亡，&emsp;&emsp;猶如小河水。

&emsp;&emsp;我知汝惡魔，&emsp;&emsp;便自消滅去」！

時魔波旬作是念：沙門瞿曇已知我心。慚愧憂慼，即沒不現。

# 三；一一八九（一〇八六）

<sup><font color="green">《相應部》（四）[〈惡魔相應〉一五經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/04%20%E6%81%B6%E9%AD%94%E7%9B%B8%E5%BA%94.md#4_15)。[《別譯》二五經]。</font></sup>

如是我聞：一時，佛住王舍城迦蘭陀竹園。爾時，世尊夜起經行，至於後夜，洗足入室，斂身正坐，專心繫念。時魔波旬作是念：今沙門瞿曇，於王舍城迦蘭陀竹園，夜起經行，於後夜時，洗足入室，正身端坐，繫念禪思。我今當往，為作嬈亂，即化作年少，住於佛前而說偈言：

&emsp;&emsp;「我心於空中，&emsp;&emsp;執長繩羂下，

&emsp;&emsp;政欲縛沙門，&emsp;&emsp;不令汝得脫」。

爾時，世尊作是念：惡魔波旬欲作嬈亂。即說偈言：

&emsp;&emsp;「我說於世間，&emsp;&emsp;五欲意第六，

&emsp;&emsp;於彼永已離，&emsp;&emsp;一切苦已斷，

&emsp;&emsp;我已離彼欲，&emsp;&emsp;心意識亦滅。

&emsp;&emsp;波旬我知汝，&emsp;&emsp;速於此滅去」！

時魔波旬作是念：沙門已知我心。慚愧憂慼，即沒不現。

# 四；一一九〇（一〇八七）

<sup><font color="green">《相應部》（四）[〈惡魔相應〉七經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/04%20%E6%81%B6%E9%AD%94%E7%9B%B8%E5%BA%94.md#4_7)。[《別譯》二六經]。</font></sup>

如是我聞：一時，佛住王舍城迦蘭陀竹園。爾時，世尊夜起經行，至後夜時，洗足入室，右脇臥息，繫念明相，正念正智，作起覺想。時魔波旬作是念：今沙門瞿曇住王舍城迦蘭陀竹園，乃至作起覺想。我今當往，為作留難，即化作年少，往住佛前而說偈言：

&emsp;&emsp;「何眠何故眠？&emsp;&emsp;已滅何復眠？

&emsp;&emsp;空舍何以眠？&emsp;&emsp;得出復何眠」？

爾時，世尊作是念：惡魔波旬欲作嬈亂。即說偈言：

&emsp;&emsp;「愛網故染著，&emsp;&emsp;無愛誰持去！

&emsp;&emsp;一切有餘盡，&emsp;&emsp;唯佛得安眠。

&emsp;&emsp;汝惡魔波旬，&emsp;&emsp;於此何所說」！

時魔波旬作是念：沙門瞿曇已知我心。慚愧憂慼，即沒不現。

# 五；一一九一（一〇八八）

<sup><font color="green">《相應部》（四）[〈惡魔相應〉一一經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/04%20%E6%81%B6%E9%AD%94%E7%9B%B8%E5%BA%94.md#4_11)。[《別譯》二七經]。</font></sup>

如是我聞：一時，佛住王舍城耆闍崛山中。爾時，世尊於夜闇時，天小微雨，電光睒現，出房經行。時魔波旬作是念：今沙門瞿曇住王舍城耆闍崛山中，夜闇微雨，電光時現，出房經行。我今當往，為作留難。執大團石，兩手調弄，到於佛前，碎成微塵。爾時，世尊作是念：惡魔波旬，欲作嬈亂。即說偈言：

&emsp;&emsp;「若耆闍崛山，&emsp;&emsp;於我前令碎，

&emsp;&emsp;於佛等解脫，&emsp;&emsp;不能動一毛。

&emsp;&emsp;假令四海內，&emsp;&emsp;一切諸山地，

&emsp;&emsp;放逸之親族，&emsp;&emsp;令其碎成塵，

&emsp;&emsp;亦不能傾動，&emsp;&emsp;如來一毛髮」。

時魔波旬作是念：沙門瞿曇已知我心。內懷憂慼，即沒不現。

# 六；一一九二（一〇八九）

<sup><font color="green">《相應部》（四）[〈惡魔相應〉六經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/04%20%E6%81%B6%E9%AD%94%E7%9B%B8%E5%BA%94.md#4_6)。[《別譯》二八經]。</font></sup>

如是我聞：一時，佛住王舍城耆闍崛山中。爾時，世尊夜起經行，至後夜時，洗足入房，正身端坐，繫念在前。時魔波旬作是念：今沙門瞿曇住王舍城耆闍崛山中，夜起經行，後夜入房，正身端坐，繫念在前。我今當往，為作留難，即化作大龍，繞佛身七匝，舉頭臨佛頂上。身如大船，頭如大帆，眼如銅鑪，舌如曳電，出息、入息若雷雹聲。爾時，世尊作是念：惡魔波旬欲作嬈亂。即說偈言：

&emsp;&emsp;「猶如空舍宅，&emsp;&emsp;牟尼心虛寂，

&emsp;&emsp;於中而旋轉，&emsp;&emsp;佛身亦如是。

&emsp;&emsp;無量凶惡龍，&emsp;&emsp;蚊、虻、蠅、蚤等，

&emsp;&emsp;普集食其身，&emsp;&emsp;不能動毛髮。

&emsp;&emsp;破裂於虛空，&emsp;&emsp;傾覆於大地，

&emsp;&emsp;一切眾生類，&emsp;&emsp;悉來作恐怖；

&emsp;&emsp;刀矛槍利箭，&emsp;&emsp;悉來害佛身，

&emsp;&emsp;如是諸暴害，&emsp;&emsp;不能傷一毛」。

時魔波旬作是念：沙門瞿曇已知我心。內懷憂慼，即沒不現。

# 七；一一九三（一〇九〇）

<sup><font color="green">《相應部》（四）[〈惡魔相應〉一三經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/04%20%E6%81%B6%E9%AD%94%E7%9B%B8%E5%BA%94.md#4_13)。[《別譯》二九經]。</font></sup>

如是我聞：一時，佛住王舍城、毘婆羅山、七葉樹林石室中。爾時，世尊夜起露地，或坐或經行，至後夜時，洗足入室，安身臥息，右脇著地，足足相累，繫念明相，正念、正智，作起覺想。時魔波旬作是念：沙門瞿曇住王舍城、毘婆羅山、七葉樹林石室中，夜起露地，若坐若行，至後夜時，洗足入室而坐<sup><font color="green"></font></sup>，右脇臥息，足足相累，繫念明相，正念、正智，作起覺想。我今當往為作留難，化作年少，往住佛前，而說偈言：

&emsp;&emsp;「為因我故眠，&emsp;&emsp;為是後邊故？

&emsp;&emsp;多有錢財寶，&emsp;&emsp;何故守空閑？

&emsp;&emsp;獨一無等侶，&emsp;&emsp;而著於睡眠」？

爾時，世尊作是念：惡魔波旬，欲作嬈亂。即說偈言：

&emsp;&emsp;「不因汝故眠，&emsp;&emsp;非為最後邊，

&emsp;&emsp;亦無多錢財，&emsp;&emsp;唯集無憂寶，

&emsp;&emsp;哀愍世間故，&emsp;&emsp;右脇而臥息。

&emsp;&emsp;覺亦不疑惑，&emsp;&emsp;眠亦不恐怖，

&emsp;&emsp;若晝若復夜，&emsp;&emsp;無增亦無損，

&emsp;&emsp;為哀眾生眠，&emsp;&emsp;故無有損減。

&emsp;&emsp;正復以百槍，&emsp;&emsp;貫身常搖動，

&emsp;&emsp;猶得安隱眠，&emsp;&emsp;已離內槍故」。

時魔波旬作是念：沙門瞿曇已知我心。內懷憂慼，即沒不現。

# 八；一一九四（一〇九一）

<sup><font color="green">《相應部》（四）[〈惡魔相應〉二三經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/04%20%E6%81%B6%E9%AD%94%E7%9B%B8%E5%BA%94.md#4_23)。[《別譯》三〇經]。</font></sup>

如是我聞：一時，佛住王舍城、毘婆羅山、七葉樹林石室中。時有尊者瞿低迦，住王舍城、仙人山側黑石室中，獨一思惟，不放逸行，修自饒益。時受意解脫身作證，數數退轉，一二三四五六反退，還復得時受意解脫身作證，尋復退轉。彼尊者瞿低迦作是念：我獨一靜處思惟，不放逸行，精勤修習，以自饒益，時受意解脫身作證，而復數數退轉，乃至六反猶復退轉。我今當以刀自殺，莫令第七退轉。時魔波旬作是念：沙門瞿曇住王舍城、毘婆羅山側、七葉樹林石窟中，有弟子瞿低迦，住王舍城、仙人山側黑石室中，獨一靜處，專精思惟，得時受意解脫身作證，六反退轉而復還得。彼作是念：我已六反退而復還得，莫令我第七退轉，我寧以刀自殺，莫令第七退轉。若彼比丘以刀自殺者，莫令自殺，出我境界去，我今當往告彼大師。爾時，波旬執琉璃柄琵琶，詣世尊所，鼓絃說偈：

&emsp;&emsp;「大智大方便，&emsp;&emsp;自在大神力，

&emsp;&emsp;得熾然弟子，&emsp;&emsp;而今欲取死。

&emsp;&emsp;大牟尼當制，&emsp;&emsp;勿令其自殺。

&emsp;&emsp;何聞佛世尊，&emsp;&emsp;正法律聲聞，

&emsp;&emsp;學其所不得，&emsp;&emsp;而取於命終」！

時魔說此偈已，世尊說偈答言：

&emsp;&emsp;「波旬放逸種，&emsp;&emsp;以自事故來。

&emsp;&emsp;堅固具足士，&emsp;&emsp;常住妙禪定，

&emsp;&emsp;晝夜勤精進，&emsp;&emsp;不顧於性命。

&emsp;&emsp;見三有可畏，&emsp;&emsp;斷除彼愛欲，

&emsp;&emsp;已摧伏魔軍，&emsp;&emsp;瞿低般涅槃」。

&emsp;&emsp;波旬心憂惱，&emsp;&emsp;琵琶落於地，

&emsp;&emsp;內懷憂慼已，&emsp;&emsp;即沒而不現。

爾時，世尊告諸比丘：「汝等當來共至仙人山側黑石室所，觀瞿低迦比丘以刀自殺」。爾時，世尊與眾多比丘，往至仙人山側黑石室中，見瞿低迦比丘殺身在地。告諸比丘：「汝等見此瞿低迦比丘殺身在地不」？諸比丘白佛：「唯然已見，世尊」！佛告比丘：「汝等見瞿低迦比丘，周匝繞身黑闇烟起，充滿四方不」？比丘白佛：「已見，世尊」！佛告比丘：「此是惡魔波旬，於瞿低迦善男子身側，周匝求其識神。然比丘瞿低迦，以不住心執刀自殺」。爾時，世尊為瞿低迦比丘，受第一記。爾時，波旬而說偈言：

&emsp;&emsp;「上下及諸方，&emsp;&emsp;遍求彼識神，

&emsp;&emsp;都不見其處，&emsp;&emsp;瞿低何所之」？

爾時，世尊復說偈言：

&emsp;&emsp;「如是堅固士，&emsp;&emsp;一切無所求，

&emsp;&emsp;拔恩愛根本，&emsp;&emsp;瞿低般涅槃」。

佛說此經已，諸比丘聞佛所說，歡喜奉行。

# 九；一一九五（一〇九二）

<sup><font color="green">《相應部》（四）[〈惡魔相應〉三經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/04%20%E6%81%B6%E9%AD%94%E7%9B%B8%E5%BA%94.md#4_3)。[《別譯》三二經]。</font></sup>

如是我聞：一時，佛住欝鞞羅聚落尼連禪河側，於菩提樹下，成佛未久。時魔波旬作是念：今沙門瞿曇，住欝鞞羅聚落，尼連禪河側，於菩提樹下成佛未久，我當往彼為作留難。即化作年少，往住佛前而說偈言：

&emsp;&emsp;「獨入一空處，&emsp;&emsp;禪思靜思惟，

&emsp;&emsp;已捨國財寶，&emsp;&emsp;於此復何求？

&emsp;&emsp;若求聚落利，&emsp;&emsp;何不習近人？

&emsp;&emsp;既不習近人，&emsp;&emsp;終竟何所得」！

爾時，世尊作是念：惡魔波旬欲作嬈亂。即說偈言：

&emsp;&emsp;「已得大財利，&emsp;&emsp;志足安寂滅，

&emsp;&emsp;摧伏諸魔軍，&emsp;&emsp;不著於色欲。

&emsp;&emsp;獨一而禪思，&emsp;&emsp;服食禪妙樂，

&emsp;&emsp;是故不與人，&emsp;&emsp;周旋相習近」。

魔復說偈言：

&emsp;&emsp;「瞿曇若自知，&emsp;&emsp;安隱涅槃道，

&emsp;&emsp;獨善無為樂，&emsp;&emsp;何為強化人」？

佛復說偈答言：

&emsp;&emsp;「非魔所制處，&emsp;&emsp;來問度彼岸，

&emsp;&emsp;我則以正答，&emsp;&emsp;令彼得涅槃；

&emsp;&emsp;時得不放逸，&emsp;&emsp;不隨魔自在」。

魔復說偈言：

&emsp;&emsp;「有石似凝膏，&emsp;&emsp;飛烏欲來食，

&emsp;&emsp;竟不得其味，&emsp;&emsp;損觜還歸空，

&emsp;&emsp;我今亦如彼，&emsp;&emsp;徒勞歸天宮」。

魔說是已，內懷憂慼，心生變悔，低頭伏地，以指畫地。

魔有三女：一名愛欲，二名愛念，三名愛樂。來至波旬所而說偈言：

&emsp;&emsp;「父今何愁慼，&emsp;&emsp;士夫何足憂？

&emsp;&emsp;我以愛欲繩，&emsp;&emsp;縛彼如調象，

&emsp;&emsp;牽來至父前，&emsp;&emsp;令隨父自在」。

魔答女言：

&emsp;&emsp;「彼已離恩愛，&emsp;&emsp;非欲所能招，

&emsp;&emsp;已出於魔境，&emsp;&emsp;是故我憂愁」。

時魔三女身放光燄，熾如雲中電，來詣佛所，稽首禮足，退住一面。白佛言：「我今歸世尊足下，給侍使令」！爾時，世尊都不顧視，知如來離諸愛欲，心善解脫。如是第二、第三說。時三魔女自相謂言：「士夫有種種隨形愛欲，今當各各變化，作百種童女色，作百種初嫁色，作百種未產色，作百種已產色，作百種中年色，作百種宿年色。作此種種形類，詣沙門瞿曇所，作是言：今悉歸尊足下，供給使令」。作此議已，即作種種變化，如上所說。詣世尊所，稽首禮足，退住一面。白佛言：「世尊！我等今日歸尊足下，供給使令」。爾時，世尊都不顧念，如來法離諸愛欲。如是再三說已，時三魔女自相謂言：若未離欲士夫，見我等種種妙體，心則迷亂，欲氣衝擊，胸臆破裂，熱血熏面，然今沙門瞿曇，於我等所都不顧眄。如其如來離欲、解脫，得善解脫想，我等今日，當復各各說偈而問。復到佛前，稽首禮足，退住一面。愛欲天女即說偈言：

&emsp;&emsp;「獨一禪寂默，&emsp;&emsp;捨俗錢財寶，

&emsp;&emsp;既捨於世利，&emsp;&emsp;今復何所求？

&emsp;&emsp;若求聚落利，&emsp;&emsp;何不習近人？

&emsp;&emsp;竟不習近人，&emsp;&emsp;終竟何所得」？

佛說偈答言：

&emsp;&emsp;「已得大財利，&emsp;&emsp;志足安寂滅，

&emsp;&emsp;摧伏諸魔軍，&emsp;&emsp;不著於色欲，

&emsp;&emsp;是故不與人，&emsp;&emsp;周旋相習近」。

愛念天女復說偈言：

&emsp;&emsp;「多修何妙禪，&emsp;&emsp;而度五欲流？

&emsp;&emsp;復以何方便，&emsp;&emsp;度於第六海？

&emsp;&emsp;云何修妙禪，&emsp;&emsp;於諸深廣欲，

&emsp;&emsp;得度於彼岸，&emsp;&emsp;不為愛所持」？

爾時，世尊說偈答言：

&emsp;&emsp;「身得止息樂，&emsp;&emsp;心得善解脫，

&emsp;&emsp;無為無所作，&emsp;&emsp;正念不傾動。

&emsp;&emsp;了知一切法，&emsp;&emsp;不起諸亂覺，

&emsp;&emsp;愛、恚、睡眠覆，&emsp;&emsp;斯等皆已離。

&emsp;&emsp;如是多修習，&emsp;&emsp;得度於五欲，

&emsp;&emsp;亦於第六海，&emsp;&emsp;悉得度彼岸。

&emsp;&emsp;如是修習禪，&emsp;&emsp;於諸深廣欲，

&emsp;&emsp;悉得度彼岸，&emsp;&emsp;不為彼所持」。

時愛樂天女復說偈言：

&emsp;&emsp;「已斷除恩愛，&emsp;&emsp;淳厚積集欲，

&emsp;&emsp;多生人淨信，&emsp;&emsp;得度於欲流，

&emsp;&emsp;開發明智慧，&emsp;&emsp;超踰死魔境」。

爾時，世尊說偈答言：

&emsp;&emsp;「大方便廣度，&emsp;&emsp;入如來法律，

&emsp;&emsp;斯等皆已度，&emsp;&emsp;慧者復何憂」！

時三天女志願不滿，還詣其父魔波旬所。時魔波旬遙見女來，說偈弄之：

&emsp;&emsp;「汝等三女子，&emsp;&emsp;自誇說堪能，

&emsp;&emsp;咸放身光焰，&emsp;&emsp;如電雲中流。

&emsp;&emsp;至大精進所，&emsp;&emsp;各現其容姿，

&emsp;&emsp;反為其所破，&emsp;&emsp;如風飄其綿。

&emsp;&emsp;欲以爪破山，&emsp;&emsp;齒齧破鐵丸，

&emsp;&emsp;欲以髮藕絲，&emsp;&emsp;旋轉於大山，

&emsp;&emsp;和合悉解脫，&emsp;&emsp;而望亂其心。

&emsp;&emsp;若能縛風足，&emsp;&emsp;令月空中墮，

&emsp;&emsp;以手抒大海，&emsp;&emsp;氣歔動雪山，

&emsp;&emsp;和合悉解脫，&emsp;&emsp;亦可令傾動。

&emsp;&emsp;於深巨海中，&emsp;&emsp;而求安足地，

&emsp;&emsp;如來於一切，&emsp;&emsp;和合悉解脫，

&emsp;&emsp;正覺大海中，&emsp;&emsp;求傾動亦然」。

時魔波旬弄三女已，即沒不現。