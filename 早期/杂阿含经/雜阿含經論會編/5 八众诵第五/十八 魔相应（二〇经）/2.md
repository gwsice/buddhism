# 一〇；一一九六（一〇九三）

<sup><font color="green">《相應部》（四）[〈惡魔相應〉三經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/04%20%E6%81%B6%E9%AD%94%E7%9B%B8%E5%BA%94.md#4_3)。[《別譯》三二經]。</font></sup>

如是我聞：一時佛住欝鞞羅處、尼連禪河側、大菩提樹下，初成佛道。天魔波旬作是念：此沙門瞿曇，在欝鞞羅住處、尼連禪河側、菩提樹下，初成佛道，我今當往，為作留難。即自變身，作百種淨不淨色，詣佛所。佛遙見波旬百種淨不淨色，作是念：惡魔波旬作百種淨不淨色，欲作嬈亂。即說偈言：

&emsp;&emsp;「長夜生死中，&emsp;&emsp;作淨不淨色，

&emsp;&emsp;汝何為作此，&emsp;&emsp;不度苦彼岸？

&emsp;&emsp;若諸身、口、意，&emsp;&emsp;不作留難者，

&emsp;&emsp;魔所不能教，&emsp;&emsp;不隨魔自在。

&emsp;&emsp;如是知惡魔，&emsp;&emsp;於是自滅去」。

時魔波旬作是念：沙門瞿曇已知我心。內懷憂慼，即沒不現。

（&emsp;&emsp;長壽、河帝、及羂摾，&emsp;&emsp;睡眠、經行、大毒蛇，

<sup><font color="green">「河」，原本作「何」，依宋本改。</font></sup>

&emsp;&emsp;無所為、求悳魔女，&emsp;&emsp;壞亂變形、及好惡）。

<sup><font color="green">攝頌見《別譯》卷二（大正二．三八四中）。</font></sup>

# 一一；一一九七（一〇九四）

<sup><font color="green">《相應部》（四）[〈惡魔相應〉一經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/04%20%E6%81%B6%E9%AD%94%E7%9B%B8%E5%BA%94.md#4_1)。《別譯》缺以下一〇經。</font></sup>

如是我聞：一時，佛住欝鞞羅處、尼連禪河側、菩提樹下，初成正覺。爾時，世尊獨一靜處，專心禪思。作如是念：我今解脫苦行，善哉！我今善解脫苦行。先修正願，今已果得無上菩提。時魔波旬作是念：今沙門瞿曇住欝鞞羅處、尼連禪河側、菩提樹下，初成正覺，我今當往為作留難。即化作年少，住於佛前而說偈言：

&emsp;&emsp;「大修苦行處，&emsp;&emsp;能令得清淨，

&emsp;&emsp;而今反棄捨，&emsp;&emsp;於此何所求？

&emsp;&emsp;欲於此求淨，&emsp;&emsp;淨亦無由得」。

爾時，世尊作是念：此魔波旬，欲作嬈亂。即說偈言：

&emsp;&emsp;「知諸修苦行，&emsp;&emsp;皆與無義俱，

&emsp;&emsp;終不獲其利，&emsp;&emsp;如弓但有聲。

<sup><font color="green">「但」，原本作「彈」，依宋本改。</font></sup>

&emsp;&emsp;戒、定聞慧道，&emsp;&emsp;我已悉修習，

&emsp;&emsp;得第一清淨，&emsp;&emsp;其淨無有上」。

時魔波旬作是念：沙門瞿曇已知我心。內懷憂慼，即沒不現。

# 一二；一一九八（一〇九五）

<sup><font color="green">《相應部》（四）[〈惡魔相應〉一八經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/04%20%E6%81%B6%E9%AD%94%E7%9B%B8%E5%BA%94.md#4_18)。</font></sup>

如是我聞：一時，佛住娑羅婆羅門聚落。爾時，世尊晨朝著衣持鉢，入婆羅聚落乞食。時魔波旬作是念：今沙門瞿曇，晨朝著衣持鉢，入婆羅聚落乞食。我今當往，先入其舍，語諸信心婆羅門長者，令沙門瞿曇空鉢而出。時魔波旬隨逐佛後，作是唱言：「沙門！沙門！都不得食耶」？爾時，世尊作是念：惡魔波旬欲作嬈亂。即說偈言：

&emsp;&emsp;「汝新於如來，&emsp;&emsp;獲得無量罪，

&emsp;&emsp;汝謂呼如來，&emsp;&emsp;受諸苦惱耶」？

時魔波旬作是言：「瞿曇更入聚落，當令得食」。爾時，世尊而說偈言：

&emsp;&emsp;「正使無所有，&emsp;&emsp;安樂而自活，

&emsp;&emsp;如彼光音天，&emsp;&emsp;常以欣悅食。

&emsp;&emsp;正使無所有，&emsp;&emsp;安樂而自活，

&emsp;&emsp;常以欣悅食，&emsp;&emsp;不依於有身」。

時魔波旬作是念：沙門瞿曇已知我心。內懷憂慼，即沒不現。

# 一三；一一九九（一〇九六）

<sup><font color="green">《相應部》（四）[〈惡魔相應〉五經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/04%20%E6%81%B6%E9%AD%94%E7%9B%B8%E5%BA%94.md#4_5)。</font></sup>

如是我聞：一時，佛住波羅㮈國、仙人住處、鹿野苑中。爾時，世尊告諸比丘：「我已解脫人天繩索，汝等亦復解脫人天繩索。汝等當（遊）行人間，多所過度，多所饒益，安樂人天，不須伴行，一一而去，我今亦往欝鞞羅住處人間遊行。」時魔波旬作是念：沙門瞿曇住波羅㮈仙人住處、鹿野苑中，為諸聲聞如是說法：我已解脫人天繩索，汝等亦能。汝等各別人間教化，乃至我亦當至欝鞞羅住處人間遊行。我今當往為作留難，即化作年少，住於佛前而說偈言：

&emsp;&emsp;「不脫作脫想，&emsp;&emsp;謂呼已解脫，

&emsp;&emsp;為大縛所縛，&emsp;&emsp;我今終不放」。

爾時，世尊作是念：惡魔波旬欲作嬈亂。即說偈言：

&emsp;&emsp;「我已脫一切，&emsp;&emsp;人天諸繩索，

&emsp;&emsp;已知汝波旬，&emsp;&emsp;即自消滅去」。

時魔波旬作是念：沙門瞿曇已知我心。內懷憂慼，即沒不現。

# 一四；一二〇〇（一〇九七）

<sup><font color="green">《相應部》（四）[〈惡魔相應〉一四經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/04%20%E6%81%B6%E9%AD%94%E7%9B%B8%E5%BA%94.md#4_14)。</font></sup>

如是我聞：一時，佛住釋氏石主釋氏聚落。時石主釋氏聚落，多人疫死。處處人民，若男、若女從四方來，受持三歸。其諸病人，若男、若女，若大、若小、皆因來者自稱名字：我某甲等，歸佛、歸法、歸比丘僧。舉村、舉邑，皆悉如是。爾時，世尊勤為聲聞說法。時諸信心歸三寶者，斯則皆生人、天道中。時魔波旬作是念：今沙門瞿曇住於釋氏石主、釋氏聚落，勤為四眾說法，我今當往為作留難。化作年少，往住佛前，而說偈言：

&emsp;&emsp;「何為勤說法，&emsp;&emsp;教化諸人民？

&emsp;&emsp;相違不相違，&emsp;&emsp;不免於驅馳。

&emsp;&emsp;以有繫縛故，&emsp;&emsp;而為彼說法」！

爾時，世尊作是念：惡魔波旬欲作嬈亂。即說偈言：

&emsp;&emsp;「汝夜叉當知！&emsp;&emsp;眾生群集生，

&emsp;&emsp;諸有智慧者，&emsp;&emsp;孰能不哀愍！

&emsp;&emsp;以有哀愍故，&emsp;&emsp;不能不教化，

&emsp;&emsp;哀愍諸眾生，&emsp;&emsp;法自應如是」。

惡魔波旬作是念：沙門瞿曇已知我心。內懷憂慼，即沒不現。

# 一五；一二〇一（一〇九八）

<sup><font color="green">《相應部》（四）[〈惡魔相應〉二〇經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/04%20%E6%81%B6%E9%AD%94%E7%9B%B8%E5%BA%94.md#4_20)。</font></sup>

如是我聞：一時，佛住釋氏石主釋氏聚落。爾時，世尊獨一靜處，禪思思惟，作是念：頗有作王，能得不殺、不教人殺，一向行法、不行非法耶？時魔波旬作是念：今沙門瞿曇，住石主釋氏聚落，獨一禪思，作是念：頗有作王，不殺生、不教人殺，一向行法、不行非法耶？我今當往，為其說法。化作年少，往住佛前，作是言：「如是，世尊！如是，善逝！可得作王，不殺生，不教人殺，一向行法，不行非法。世尊今可作王！善逝今可作王！必得如意」。爾時，世尊作是念：惡魔波旬欲作嬈亂。而告魔言：「汝魔波旬！何故作是言：作王世尊，作王善逝，可得如意」？魔白佛言：「我面從佛聞，作是說：若四如意足修習、多修習已，欲令雪山王變為真金，即作不異。世尊今有四如意足，修習、多修習，令雪山王變為真金，如意不異。是故我白世尊：作王，世尊！作王，善逝！可得如意」。佛告波旬：「我都無心欲作國王，云何當作！我亦無心欲令雪山王變為真金，何由而變」？爾時，世尊即說偈言：

&emsp;&emsp;「正使有真金，&emsp;&emsp;如雪山王者，

&emsp;&emsp;一人得此金，&emsp;&emsp;亦復不知足。

&emsp;&emsp;是故智慧者，&emsp;&emsp;金石同一觀」。

時魔波旬作是念：沙門瞿曇已知我心。內懷憂慼，即沒不現。

# 一六；一二〇二（一〇九九）

<sup><font color="green">《相應部》（四）[〈惡魔相應〉二一經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/04%20%E6%81%B6%E9%AD%94%E7%9B%B8%E5%BA%94.md#4_21)。</font></sup>

如是我聞：一時，佛住釋氏石主釋氏聚落。時有眾多比丘，集供養堂，為作衣事。時魔波旬作是念：今沙門瞿曇，住於釋氏石主釋氏聚落，眾多比丘集供養堂，為作衣故。我今當往，為作留難。化作少壯婆羅門像，作大縈髮，著獸皮衣，手執曲杖，詣供養堂，於眾多比丘前默然而住。須臾，語諸比丘言：「汝等年少出家，膚白髮黑，年在盛時，應受五欲，莊嚴自娛，如何違親背族，悲泣別離，信於非家，出家學道？何為捨現世樂，而求他世非時之樂」？諸比丘語婆羅門：「我不捨現世樂，求他世非時之樂，乃是捨非時樂，就現世樂」。波旬復問：「云何捨非時樂，就現世樂」？比丘答言：「如世尊說：他世樂少味多苦，少利多患。世尊說現世樂者，離諸熾然，不待時節，能自通達，於此觀察，緣自覺知。婆羅門！是名現世樂」。時婆羅門三反掉頭，瘖瘂，以杖築地，即沒不現。

時諸比丘即生恐怖，身毛皆竪，此是何等婆羅門像，來此作變？即詣佛所，稽首禮足，退坐一面。白佛言：「世尊！我等眾多比丘，集供養堂，為作衣故。有一盛壯婆羅門，縈髮大髻，來詣我所，作是言：汝等年少出家，如上廣說。乃至三反掉頭，瘖啞，以杖築地，即沒不現。我等即生恐怖，身毛皆竪，是何婆羅門像來作此變」？佛告諸比丘：「此非婆羅門，是魔波旬，來至汝所，欲作嬈亂」。爾時，世尊即說偈言：

&emsp;&emsp;「凡生諸苦惱，&emsp;&emsp;皆由於愛欲，

&emsp;&emsp;知世皆劍刺，&emsp;&emsp;何人樂於欲？

&emsp;&emsp;覺世間有餘，&emsp;&emsp;皆悉為劍刺，

&emsp;&emsp;是故黠慧者，&emsp;&emsp;當勤自調伏。

&emsp;&emsp;巨積真金聚，&emsp;&emsp;猶如雪山王，

&emsp;&emsp;一人受用者，&emsp;&emsp;意猶不知足。

&emsp;&emsp;是故黠慧者，&emsp;&emsp;當修平等觀」。

佛說此經已，諸比丘聞佛所說，歡喜奉行。

# 一七；一二〇三（一一〇〇）

<sup><font color="green">《相應部》（四）[〈惡魔相應〉二二經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/04%20%E6%81%B6%E9%AD%94%E7%9B%B8%E5%BA%94.md#4_22)。</font></sup>

如是我聞：一時，佛住釋氏石主釋氏聚落。時有尊者善覺，晨朝著衣持鉢，入石主釋氏聚落乞食。食已，還精舍，舉衣鉢，洗足已，持尼師壇，置右肩上，入林中，坐一樹下，修晝正受。作是念：「我得善利，於正法律出家學道。我得善利，遭遇大師如來、等正覺。我得善利，得在梵行、持戒備德賢善真實眾中。我今當得賢善命終，於當來世，亦當賢善」。時魔波旬作是念：今沙門瞿曇住<sup><font color="green">「住」，原本作「往」，依宋本改。</font></sup>石主釋氏聚落。有聲聞弟子，名曰善覺，著衣持鉢，如上廣說，乃至賢善命終，後世亦賢。我今當往為作留難，化作大身，盛壯多力，見者怖畏，謂其力能翻發動大地。至善覺比丘所，善覺比丘遙見大身勇盛壯士，即生恐怖。從座起，詣佛所，稽首禮足，退住一面。白佛言：「世尊！我今晨朝著衣持鉢，廣說如上，乃至賢善命終，後世亦賢。見有大身士夫，勇壯熾盛，力能動地，見生恐怖，心驚毛竪」。佛告善覺：「此非大身士夫，是魔波旬，欲作嬈亂。汝且還去，依彼樹下修前三昧，動作彼魔，因斯脫苦」。時尊者善覺，即還本處。至於晨朝，著衣持鉢，入石主釋氏聚落乞食。食已，還精舍，如上廣說，乃至賢善命終，後世亦賢。時魔波旬復作是念：此沙門瞿曇住於釋氏，有弟子名曰善覺，如上廣說，乃至賢善命終，後世亦賢。我今當往，為作留難。復化作大身，勇壯熾盛，力能發地，往住其前。善覺比丘復遙見之，即說偈言：

&emsp;&emsp;「我正信非家，&emsp;&emsp;而出家學道，

&emsp;&emsp;於佛無價寶，&emsp;&emsp;正念繫心住。

&emsp;&emsp;隨汝變形色，&emsp;&emsp;我心不傾動，

&emsp;&emsp;覺汝為幻化，&emsp;&emsp;便可從此滅」！

時魔波旬作是念：是沙門已知我心。內懷憂慼，即沒不現。

# 一八；一二〇四（一一〇一）

<sup><font color="green">《相應部》（四）[〈惡魔相應〉一二經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/04%20%E6%81%B6%E9%AD%94%E7%9B%B8%E5%BA%94.md#4_12)。</font></sup>

如是我聞：一時，佛住波羅㮈國、仙人住處鹿野苑中。爾時，世尊告諸比丘：「如來聲聞作師子吼，說言已知、已知。不知如來、聲聞，於何等法已知，已知故作師子吼？謂苦聖諦，苦集聖諦，苦滅聖諦，苦滅道跡聖諦」。時天魔波旬作是念：沙門瞿曇住波羅㮈國、仙人住處鹿野苑中，為諸聲聞說法，乃至已知四聖諦。我今當往，為作留難。化作年少，住於佛前，而說偈言：

&emsp;&emsp;「何於大眾中，&emsp;&emsp;無畏師子吼，

&emsp;&emsp;謂呼無有敵，&emsp;&emsp;望調伏一切」？

爾時，世尊作是念：惡魔波旬欲作嬈亂。即說偈言：

&emsp;&emsp;「如來於一切，&emsp;&emsp;甚深正法律，

&emsp;&emsp;方便師子吼，&emsp;&emsp;於法無所畏。

&emsp;&emsp;若有智慧者，&emsp;&emsp;何故自憂怖」？

時魔波旬作是念：沙門瞿曇已知我心。內懷憂慼，即沒不現。

# 一九；一二〇五（一一〇二）

<sup><font color="green">《相應部》（四）[〈惡魔相應〉一六經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/04%20%E6%81%B6%E9%AD%94%E7%9B%B8%E5%BA%94.md#4_16)。</font></sup>

如是我聞：一時，佛住王舍城、多眾踐蹈曠野中。與五百比丘眾俱，而為說法，以五百鉢置於中庭。爾時，世尊為五百比丘，說五受陰生滅之法。時魔波旬作是念：沙門瞿曇住王舍城、多眾踐蹈曠野中，與五百比丘俱，乃至說五受陰是生滅法。我今當往，為作留難。化作大牛，往詣佛所，入彼五百鉢間。諸比丘即驅，莫令壞鉢。爾時，世尊告諸比丘：「此非是牛，是魔波旬欲作嬈亂」。即說偈言：

&emsp;&emsp;「色、受、想、行、識，&emsp;&emsp;非我及我所，

&emsp;&emsp;若知真實義，&emsp;&emsp;於彼無所著。

&emsp;&emsp;心無所著法，&emsp;&emsp;超出色結縛，

&emsp;&emsp;了達一切處，&emsp;&emsp;不住魔境界」。

佛說此經已，諸比丘聞佛所說，歡喜奉行。

# 二〇；一二〇六（一一〇三）

<sup><font color="green">《相應部》（四）[〈惡魔相應〉一七經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/04%20%E6%81%B6%E9%AD%94%E7%9B%B8%E5%BA%94.md#4_17)。</font></sup>

如是我聞：一時，佛住王舍城、多眾踐蹈曠野中。與六百比丘眾俱，為諸比丘說六觸入處〔集〕，六觸集，六觸滅。時魔波旬作是念：今沙門瞿曇住王舍城、多眾踐蹈曠野，為六百比丘，說六觸入處，是集法，是滅法。我今當往，為作留難。化作壯士，大身勇盛，力能動地，來詣佛所。彼諸比丘，遙見壯士，身大勇盛，見生怖畏，身毛皆竪。共相謂言：彼為何等，形狀可畏！爾時，世尊告諸比丘：「此是惡魔，欲作嬈亂」。爾時，世尊即說偈言：

&emsp;&emsp;「色、聲、香、味、觸，&emsp;&emsp;及第六諸法，

&emsp;&emsp;愛念適可意，&emsp;&emsp;世間唯有此。

&emsp;&emsp;此是最惡貪，&emsp;&emsp;能繫著凡夫，

&emsp;&emsp;超越斯等者，&emsp;&emsp;是佛聖弟子，

&emsp;&emsp;度於魔境界，&emsp;&emsp;如日無雲翳」。

時魔波旬作是念：沙門瞿曇已知我心。內懷憂慼，即沒不現<sup><font color="green">《雜阿含經》卷三九終。《別譯》缺後一〇經，故無攝頌。</font></sup>。