# 九九；一四二二（一三〇九）

<sup><font color="green">《相應部》（二）[〈天子相應〉三經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/02%20%E5%A4%A9%E5%AD%90%E7%9B%B8%E5%BA%94.md#2_3)。[《別譯》三〇八經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/17.md#308)。</font></sup>

如是我聞：一時，佛住舍衛國祇樹給孤獨園。時有摩伽天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。時（有）摩伽天子說偈問佛：

&emsp;&emsp;「殺何得安眠？&emsp;&emsp;殺何得喜樂？

<sup><font color="green">「喜」，原本作「善」，依宋本改。</font></sup>

&emsp;&emsp;為殺何等人，&emsp;&emsp;瞿曇所讚歎」？

<sup><font color="green">「人」，原本作「入」，依聖本改。</font></sup>

爾時，世尊說偈答言：

&emsp;&emsp;「若殺於瞋恚，&emsp;&emsp;而得安隱眠。

&emsp;&emsp;殺於瞋恚者，&emsp;&emsp;令人得歡喜。

&emsp;&emsp;瞋恚為毒本，&emsp;&emsp;殺者我所歎。

&emsp;&emsp;殺彼瞋恚已，&emsp;&emsp;長夜無憂患」。

於時摩伽天子聞佛所說，歡喜隨喜，稽首佛足，即沒不現。

# 一〇〇；一四二三（一三一〇）

<sup><font color="green">《相應部》（二）[〈天子相應〉四經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/02%20%E5%A4%A9%E5%AD%90%E7%9B%B8%E5%BA%94.md#2_4)。[《別譯》三〇九經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/17.md#309)。</font></sup>

如是我聞：一時，佛在舍衛國祇樹給孤獨園。爾時，有彌耆迦天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。時彌耆迦天子說偈問佛：

&emsp;&emsp;「明照有幾種，&emsp;&emsp;能照明世間？

&emsp;&emsp;唯願世尊說，&emsp;&emsp;何等明最上」？

爾時，世尊說偈答言：

&emsp;&emsp;「有三種光明，&emsp;&emsp;能照耀世間：

&emsp;&emsp;晝以日為照，&emsp;&emsp;月以照其夜，

&emsp;&emsp;燈火晝夜照，&emsp;&emsp;照彼彼色像。

&emsp;&emsp;上下及諸方，&emsp;&emsp;眾生悉蒙照，

&emsp;&emsp;人天光明中，&emsp;&emsp;佛光明為上」。

佛說此經已，彌耆迦天子聞佛所說，歡喜隨喜，稽首佛足，即沒不現。

# 一〇一；一四二四（一三一一）

<sup><font color="green">《相應部》（二）[〈天子相應〉五經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/02%20%E5%A4%A9%E5%AD%90%E7%9B%B8%E5%BA%94.md#2_5)。[《別譯》三一〇經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/17.md#310)。</font></sup>

如是我聞：一時，佛住舍衛國祇樹給孤獨園。時有陀摩尼天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。時彼陀摩尼天子而說偈言：

&emsp;&emsp;「為婆羅門事，&emsp;&emsp;學斷莫疲惓。

&emsp;&emsp;斷除諸愛欲，&emsp;&emsp;不求受後身」。

爾時，世尊說偈答言：

&emsp;&emsp;「婆羅門無事，&emsp;&emsp;所作事已作。

&emsp;&emsp;乃至不得岸，&emsp;&emsp;晝夜常勤跪，

&emsp;&emsp;已到彼岸住，&emsp;&emsp;於岸復何跪？

&emsp;&emsp;此是婆羅門，&emsp;&emsp;專精漏盡禪，

&emsp;&emsp;一切諸憂惱，&emsp;&emsp;熾然永已斷，

&emsp;&emsp;是則到彼岸，&emsp;&emsp;涅槃無所求」。

時陀摩尼天子聞佛所說，歡喜隨喜，稽首佛足，即沒不現。

# 一〇二；一四二五（一三一二）

<sup><font color="green">《相應部》（一）[〈諸天相應〉五經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/01%20%E8%AF%B8%E5%A4%A9%E7%9B%B8%E5%BA%94.md#1_5)。[《別譯》三一一經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/17.md#311)。</font></sup>

如是我聞：一時，佛住舍衛國祇樹給孤獨園。時有多羅揵陀天子，容色絕妙，於後夜時，來詣佛所，稽首佛足。身諸光明，遍照祇樹給孤獨園。時彼天子說偈問佛：

&emsp;&emsp;「斷幾捨幾法？&emsp;&emsp;幾法上增修？

&emsp;&emsp;超越幾積聚，&emsp;&emsp;名比丘度流」？

爾時，世尊說偈答言：

&emsp;&emsp;「斷五捨於五，&emsp;&emsp;五法上增修，

&emsp;&emsp;超五種積聚，&emsp;&emsp;名比丘度流」。

時彼陀摩尼天子聞佛所說，歡喜隨喜，稽首佛足，即沒不現。

# 一〇三；一四二六（一三一三）

<sup><font color="green">《相應部》（二）[〈天子相應〉六經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/02%20%E5%A4%A9%E5%AD%90%E7%9B%B8%E5%BA%94.md#2_6)。[《別譯》三一二經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/17.md#312)。</font></sup>

如是我聞：一時，佛住舍衛國祇樹給孤獨園。時有迦摩天子，容色絕妙，於後夜時，來詣佛所，稽首佛足。身諸光明，遍照祇樹給孤獨園。時迦摩天子白佛言：「甚難，世尊！甚難，善逝」！爾時，世尊說偈答言：

&emsp;&emsp;「所學為甚難，&emsp;&emsp;具足戒三昧，

&emsp;&emsp;遠離於非家，&emsp;&emsp;閑居寂靜樂」。

迦摩天子白佛言：「世尊！靜默甚難得」。爾時，世尊說偈答言：

&emsp;&emsp;「得所難得學，&emsp;&emsp;具足戒三昧，

&emsp;&emsp;晝夜常專精，&emsp;&emsp;修習意所樂」。

迦摩天子白佛言：「世尊！正受心難得」。爾時，世尊說偈答言：

&emsp;&emsp;「難住正受住，&emsp;&emsp;諸根心決定，

&emsp;&emsp;能斷死魔縻，&emsp;&emsp;聖者隨欲進」。

迦摩天子復白佛言：「世尊嶮道甚難行」。爾時，世尊說偈答言：

&emsp;&emsp;「難涉之嶮道，&emsp;&emsp;當行安樂進。

&emsp;&emsp;非聖墮於彼，&emsp;&emsp;足上頭向下；

&emsp;&emsp;賢聖乘正直，&emsp;&emsp;嶮路自然平」。

佛說此經已，迦摩天子聞佛所說，歡喜隨喜，稽首佛足，即沒不現。

# 一〇四；一四二七（一三一四）

<sup><font color="green">《相應部》（一〇）[〈夜叉相應〉三經]。[《別譯》三一三經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/17.md#313)。</font></sup>

如是我聞：一時，佛住舍衛國祇樹給孤獨園。時有迦摩天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。時彼迦摩天子說偈問佛：

&emsp;&emsp;「貪恚何所因？&emsp;&emsp;不樂身毛竪，

&emsp;&emsp;恐怖從何起？&emsp;&emsp;覺想由何生？

&emsp;&emsp;猶如鳩摩羅，&emsp;&emsp;依倚於乳母」。

爾時，世尊說偈答言：

&emsp;&emsp;「愛生自身長，&emsp;&emsp;如尼拘律樹，

&emsp;&emsp;處處隨所著，&emsp;&emsp;如榛綿叢林。

&emsp;&emsp;若知彼因者，&emsp;&emsp;發悟令開覺，

&emsp;&emsp;度生死海流，&emsp;&emsp;不復更受有」。

時迦摩天子聞佛所說，歡喜隨喜，稽首佛足，即沒不現。

# 一〇五；一四二八（一三一五）

<sup><font color="green">《相應部》（二）[〈天子相應〉一四經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/02%20%E5%A4%A9%E5%AD%90%E7%9B%B8%E5%BA%94.md#2_14)。[《別譯》三一四經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/17.md#314)。</font></sup>

如是我聞：一時，佛住舍衛國祇樹給孤獨園。時有栴檀天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。時彼栴檀天子說偈問佛：

&emsp;&emsp;「聞瞿曇大智，&emsp;&emsp;無障礙知見，

&emsp;&emsp;何所住何學，&emsp;&emsp;不遭他世惡」？

爾時，世尊說偈答曰：

&emsp;&emsp;「攝持身、口、意，&emsp;&emsp;不造三惡法，

&emsp;&emsp;處在於居家，&emsp;&emsp;廣集於群賓，

&emsp;&emsp;信惠財法施，&emsp;&emsp;以法立一切，

&emsp;&emsp;住彼學彼法，&emsp;&emsp;則無他世畏」。

佛說是經已，栴檀天子聞佛所說，歡喜隨喜，稽首佛足，即沒不現。

# 一〇六；一四二九（一三一六）

<sup><font color="green">《相應部》（二）[〈天子相應〉一五經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/02%20%E5%A4%A9%E5%AD%90%E7%9B%B8%E5%BA%94.md#2_15)。[《別譯》三一五經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/18.md#315)。</font></sup>

如是我聞：一時，佛住舍衛國祇樹給孤獨園。時有栴檀天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。時彼天子說偈問佛：

&emsp;&emsp;「誰度於諸流，&emsp;&emsp;晝夜勤不懈？

&emsp;&emsp;不攀無住處，&emsp;&emsp;云何不沒溺」？

爾時，世尊說偈答言：

&emsp;&emsp;「一切戒具足，&emsp;&emsp;智慧善正受，

&emsp;&emsp;內思惟正念，&emsp;&emsp;能度難度流。

&emsp;&emsp;不染此欲想，&emsp;&emsp;超度彼色愛，

&emsp;&emsp;貪喜悉已盡，&emsp;&emsp;不入於難測」。

時彼栴檀天子聞佛所說，歡喜隨喜，稽首佛足，即沒不現。

# 一〇七；一四三〇（一三一七）

<sup><font color="green">《相應部》（二）[〈天子相應〉一](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/02%20%E5%A4%A9%E5%AD%90%E7%9B%B8%E5%BA%94.md#2_1)、二經。[《別譯》三一六經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/18.md#316)。</font></sup>

如是我聞：一時，佛住舍衛國祇樹給孤獨園。時有迦葉天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。時彼迦葉天子白佛言：「世尊！我今當說比丘及比丘功德」。佛告天子：「隨汝所說」。時迦葉天子而說偈言：

&emsp;&emsp;「比丘修正念，&emsp;&emsp;其身善解脫，

&emsp;&emsp;晝夜常勤求，&emsp;&emsp;壞有諸功德。

&emsp;&emsp;了知於世間，&emsp;&emsp;滅除一切有，

&emsp;&emsp;比丘得無憂，&emsp;&emsp;心無所染著。

世尊！是名比丘，是名比丘功德」。佛告迦葉：「善哉！善哉！如汝所說」。迦葉天子聞佛所說，歡喜隨喜，稽首佛足，即沒不現。

# 一〇八；一四三一（一三一八）

<sup><font color="green">[《別譯》三一七經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/18.md#317)。《相應部》與上經同。</font></sup>

如是我聞：一時，佛住舍衛國祇樹給孤獨園。時有迦葉天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。時彼迦葉天子白佛言：「世尊我今當說比丘及比丘所說」。佛告迦葉天子：「隨所樂說」。時彼迦葉天子而說偈言：

&emsp;&emsp;「比丘守正念，&emsp;&emsp;其心善解脫，

&emsp;&emsp;晝夜常勤求，&emsp;&emsp;逮得離塵垢。

&emsp;&emsp;曉了知世間，&emsp;&emsp;於塵離塵垢，

&emsp;&emsp;比丘無憂患，&emsp;&emsp;心無所染著。

世尊！是名比丘，是名比丘所說」。佛告迦葉：「如是，如是，如汝所說」。迦葉天子聞佛所說，歡喜隨喜，稽首佛足，即沒不現。

&emsp;&emsp;（摩佉問所害，&emsp;&emsp;彌佉諮照明，

&emsp;&emsp;曇摩誦應作，&emsp;&emsp;多羅詢所短，

&emsp;&emsp;極難及伏藏，&emsp;&emsp;迦默決二疑，

&emsp;&emsp;實智及渡流，&emsp;&emsp;栴檀之所說，

&emsp;&emsp;無垢有非有，&emsp;&emsp;斯兩迦葉談）。

<sup><font color="green">攝頌見《別譯》卷一五（大正二．四八〇上）。</font></sup>