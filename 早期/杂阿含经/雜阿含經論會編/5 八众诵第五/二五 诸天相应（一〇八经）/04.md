# 三八；一三六一（五八五）

<sup><font color="green">《相應部》（二）[〈天子相應〉一八經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/02%20%E5%A4%A9%E5%AD%90%E7%9B%B8%E5%BA%94.md#2_18)。[《別譯》一六九經]。</font></sup>

如是我聞：一時，佛住釋氏優羅提那塔所。爾時，世尊新剃鬚髮，於後夜時，結跏<sup><font color="green">「跏」，原本作「加」，依明本改。</font></sup>趺坐，直身正意，繫念在前，以衣覆頭。時優羅提那塔邊，有天神住，放身光明，遍照精舍。白佛言：「沙門！憂耶」？佛告天神：「何所忘失」？天神復問：「沙門！為歡喜耶」？佛告天神：「為何所得」？天神復問：「沙門！不憂不喜耶」？佛告天神：「如是，如是」。爾時，天神即說偈言：

&emsp;&emsp;「為離諸煩惱，&emsp;&emsp;為無有歡喜，

&emsp;&emsp;云何獨一住，&emsp;&emsp;非不樂所壞」？

爾時，世尊說偈答言：

&emsp;&emsp;「我無惱解脫，&emsp;&emsp;亦無有歡喜，

&emsp;&emsp;不樂不能壞，&emsp;&emsp;故獨一而住」。

時彼天神復說偈言：

&emsp;&emsp;「云何得無惱？&emsp;&emsp;云何無歡喜？

&emsp;&emsp;云何獨一住，&emsp;&emsp;非不樂所壞」？

爾時，世尊說偈答言：

&emsp;&emsp;「煩惱生歡喜，&emsp;&emsp;喜亦生煩惱，

&emsp;&emsp;無惱亦無喜，&emsp;&emsp;天神當護持」。

時彼天神復說偈言：

&emsp;&emsp;「善哉無煩惱，&emsp;&emsp;善哉無歡喜，

&emsp;&emsp;善哉獨一住，&emsp;&emsp;不為不喜壞。

&emsp;&emsp;久見婆羅門，&emsp;&emsp;逮得般涅槃，

&emsp;&emsp;一切怖已過，&emsp;&emsp;永超世恩愛」。

時彼天神聞佛所說，歡喜隨喜，稽首佛足，即沒不現<sup><font color="green">攝頌，別譯缺。</font></sup>。

# 三九；一三六二（五八六）

<sup><font color="green">《相應部》（一）[〈諸天相應〉二一經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/01%20%E8%AF%B8%E5%A4%A9%E7%9B%B8%E5%BA%94.md#1_21)。[《別譯》一七〇經]。</font></sup>

如是我聞：一時，佛住舍衛國祇樹給孤獨園。時有一天子，容色妙絕，於後夜時，來詣佛所，稽首佛足。身諸光明，遍照祇樹給孤獨園。時彼天子而說偈言：

&emsp;&emsp;「猶如利劍害，&emsp;&emsp;亦如頭火燃，

&emsp;&emsp;斷除貪欲火，&emsp;&emsp;正念求遠離」。

爾時，世尊說偈答言：

&emsp;&emsp;「譬如利劍害，&emsp;&emsp;亦如頭火燃，

&emsp;&emsp;斷除於後身，&emsp;&emsp;正念求遠離」。

時彼天子復說偈言：

&emsp;&emsp;「久見婆羅門，&emsp;&emsp;逮得般涅槃，

&emsp;&emsp;一切怖已過，&emsp;&emsp;永超世恩愛」。

時彼天子聞佛所說，歡喜隨喜，稽首佛足，即沒不現。

# 四〇；一三六三（五八七）

<sup><font color="green">《相應部》（一）[〈諸天相應〉四六經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/01%20%E8%AF%B8%E5%A4%A9%E7%9B%B8%E5%BA%94.md#1_46)。[《別譯》一七一經]。</font></sup>

如是我聞：一時，佛住舍衛國祇樹給孤獨園。時有一天子，容色絕妙，於後夜時，來詣佛所，稽首佛足。身諸光明，遍照祇樹給孤獨園。時彼天子而說偈言：

&emsp;&emsp;「天女眾圍遶，&emsp;&emsp;如毘舍脂眾，

&emsp;&emsp;癡惑叢林中，&emsp;&emsp;何由而得出」？

爾時，世尊說偈答言：

&emsp;&emsp;「正直平等道，&emsp;&emsp;離恐怖之方，

&emsp;&emsp;乘寂默之車，&emsp;&emsp;法想為密覆，

&emsp;&emsp;慚愧為長縻，&emsp;&emsp;正念為羈絡，

&emsp;&emsp;智慧善御士，&emsp;&emsp;正見為前導，

&emsp;&emsp;如是之妙乘，&emsp;&emsp;男女之所乘，

&emsp;&emsp;出生死叢林，&emsp;&emsp;逮得安樂處」。

時彼天子復說偈言：

&emsp;&emsp;「久見婆羅門，&emsp;&emsp;逮得般涅槃，

&emsp;&emsp;一切怖已過，&emsp;&emsp;永超世恩愛」。

時彼天子聞佛所說，歡喜隨喜，稽首佛足，即沒不現。

# 四一；一三六四（五八八）

<sup><font color="green">《相應部》（一）[〈諸天相應〉二九經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/01%20%E8%AF%B8%E5%A4%A9%E7%9B%B8%E5%BA%94.md#1_29)。[《別譯》一七二經]。</font></sup>

如是我聞：一時，佛住舍衛國祇樹給孤獨園。時有一天子，容色絕妙，於後夜時，來詣佛所，稽首佛足。身諸光明，遍照祇樹給孤獨園。時彼天子說偈問佛：

&emsp;&emsp;「有四輪九門，&emsp;&emsp;充滿貪欲住，

<sup><font color="green">「輪」，原本作「轉」，依宋本改。</font></sup>

&emsp;&emsp;深溺淤泥中，&emsp;&emsp;大象云何出」？

<sup><font color="green">「淤」，原本作「烏」，依元本改。</font></sup>

爾時，世尊說偈答言：

&emsp;&emsp;「斷愛喜長縻，&emsp;&emsp;貪欲等諸惡，

&emsp;&emsp;拔愛欲根本，&emsp;&emsp;正向於彼處」。

時彼天子復說偈言：

&emsp;&emsp;「久見婆羅門，&emsp;&emsp;逮得般涅槃，

&emsp;&emsp;一切怖已過，&emsp;&emsp;永超世恩愛」。

時彼天子聞佛所說，歡喜隨喜，稽首佛足，即沒不現。

# 四二；一三六五（五八九）

<sup><font color="green">《相應部》（一）[〈諸天相應〉二八經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/01%20%E8%AF%B8%E5%A4%A9%E7%9B%B8%E5%BA%94.md#1_28)。[《別譯》一八三經]。</font></sup>

如是我聞：一時，佛住舍衛國祇樹給孤獨園。時有一天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。時彼天子說偈問佛：

&emsp;&emsp;「賴吒槃提國，&emsp;&emsp;有諸商賈客，

&emsp;&emsp;大富足財寶，&emsp;&emsp;各各競求富，

&emsp;&emsp;方便欲財利，&emsp;&emsp;猶如然熾火。

&emsp;&emsp;如是競勝心，&emsp;&emsp;欲貪常馳騁，

&emsp;&emsp;云何當斷貪，&emsp;&emsp;息世間勤求」？

爾時，世尊說偈答言：

&emsp;&emsp;「捨俗出非家，&emsp;&emsp;妻子及財寶，

&emsp;&emsp;貪、恚、癡、離欲，&emsp;&emsp;羅漢盡諸漏，

&emsp;&emsp;正智心解脫，&emsp;&emsp;愛盡息方便」。

時彼天子復說偈言：

&emsp;&emsp;「久見婆羅門，&emsp;&emsp;逮得般涅槃，

&emsp;&emsp;一切怖已過，&emsp;&emsp;永超世恩愛」。

時彼天子聞佛所說，歡喜隨喜，稽首佛足，即沒不現。

# 四三；一三六六（五九〇）

<sup><font color="green">[《別譯》一八四經]。</font></sup>

如是我聞：一時，佛住舍衛國祇樹給孤獨園。爾時，世尊告諸比丘：「過去世時，拘薩羅國有諸商人，五百乘車共行治生，至曠野中。曠野有五百群賊，在後隨逐，伺便欲作劫盜。時曠野中有一天神，止住路側。時彼天神作是念：當往詣彼拘薩羅國諸商人所，問其義理。若彼商人喜我所問，時解說者，我當方便令其安隱，得脫賊難。若不喜我所問者，當放捨之，如餘天神。時彼天神作是念已，即放身光，遍照商人車營，而說偈言：

&emsp;&emsp;誰於覺睡眠？&emsp;&emsp;誰復睡眠覺？

&emsp;&emsp;誰有解此義？&emsp;&emsp;誰能為我說？

爾時，商人中有一優婆塞，信佛、信法、信比丘僧，一心向佛、法、僧，歸依佛、法、僧。於佛離疑，於法、僧離疑；於苦、集、滅、道離疑，見四聖諦，得第一無間等果。在商人中，與諸商人共為行侶。彼優婆塞於後夜時，端坐思惟，繫念在前，於十二因緣逆順觀察：所謂是事有故是事有，是事起故是事起，謂緣無明行，緣行識，緣識名色，緣名色六入處，緣六入處觸，緣觸受，緣受愛，緣愛取，緣取有，緣有生，緣生老死、憂悲惱苦，如是純大苦聚集。如是無明滅則行滅，行滅則識滅，識滅則名色滅，名色滅則六入處滅，六入處滅則觸滅；觸滅則受滅，受滅則愛滅，愛滅則取滅，取滅則有滅，有滅則生滅，生滅則老死、憂悲惱苦滅，如是如是純大苦聚滅。時彼優婆塞如是思惟已，而說偈言：

&emsp;&emsp;我於覺睡眠，&emsp;&emsp;我於睡眠覺，

&emsp;&emsp;我解知此義，&emsp;&emsp;能為人記說。

時彼天神問優婆塞：云何覺睡眠？云何睡眠覺？云何能解知？云何能記說？時優婆塞說偈答言：

&emsp;&emsp;貪欲及瞋恚，&emsp;&emsp;愚癡得離欲，

&emsp;&emsp;漏盡阿羅漢，&emsp;&emsp;正智心解脫，

&emsp;&emsp;彼則為覺悟，&emsp;&emsp;我於彼睡眠。

&emsp;&emsp;不知因生苦，&emsp;&emsp;及苦因緣集，

&emsp;&emsp;於此一切苦，&emsp;&emsp;得無餘滅盡，

&emsp;&emsp;又不知正道，&emsp;&emsp;等趣息苦處，

&emsp;&emsp;斯等為常眠，&emsp;&emsp;我於彼則覺。

&emsp;&emsp;如是覺睡眠，&emsp;&emsp;如是睡眠覺，

&emsp;&emsp;如是善知義，&emsp;&emsp;如是能記說。

時彼天神復說偈言：

&emsp;&emsp;善哉覺睡眠，&emsp;&emsp;善哉眠中覺，

&emsp;&emsp;善哉解知義，&emsp;&emsp;善哉能記說！

&emsp;&emsp;久遠乃今見，&emsp;&emsp;諸兄弟而來，

&emsp;&emsp;緣汝恩力故，&emsp;&emsp;令諸商人眾，

&emsp;&emsp;得免於劫賊，&emsp;&emsp;隨道安樂去。

如是諸比丘！彼拘薩羅澤中諸商人眾，皆得安隱，從曠野出」。佛說此經已，諸比丘聞佛所說，歡喜奉行。

# 四四；一三六七（五九一）

<sup><font color="green">[《別譯》一八五經]。</font></sup>

如是我聞：一時，佛住舍衛國祇樹給孤獨園。爾時，世尊告諸比丘：「過去世時，海洲上優婆塞，至他優婆塞舍會坐。極毀呰欲，言此欲者虛妄不實，欺誑之法，猶如幻化，誑於嬰兒。還自己舍，恣於五欲。是優婆塞舍，有天神止住。時彼天神作是念：是優婆塞不勝、不類，於餘優婆塞舍會坐眾中，極毀呰欲，言如是欲者，虛偽不實、欺誑之法，如誑嬰兒；還己舍已，自恣五欲。我今寧可發令覺悟，而說偈言：

&emsp;&emsp;於大聚會中，&emsp;&emsp;毀呰欲無常，

&emsp;&emsp;自沒於愛欲，&emsp;&emsp;如牛溺深泥。

&emsp;&emsp;我觀彼會中，&emsp;&emsp;諸優婆塞等，

&emsp;&emsp;多聞明解法，&emsp;&emsp;奉持於淨戒。

&emsp;&emsp;汝見彼樂法，&emsp;&emsp;而說欲無常，

&emsp;&emsp;如何自恣欲，&emsp;&emsp;不斷於貪愛？

&emsp;&emsp;何故樂世間，&emsp;&emsp;畜妻子眷屬？

時彼天神如是、如是開覺彼優婆塞已，如是、如是彼優婆塞覺悟已，剃除鬚髮，著袈裟衣，正信非家，出家學道，精勤修習，盡諸有漏，得阿羅漢」。佛說此經已，諸比丘聞佛所說，歡喜奉行。

# 四五；一三六八（五九二）

<sup><font color="green">《相應部》（一〇）[〈夜叉相應〉八經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/10%20%E5%A4%9C%E5%8F%89%E7%9B%B8%E5%BA%94.md#10_8)。[《別譯》一八六經]。</font></sup>

如是我聞：一時，佛住王舍城寒林中丘塚間。時給孤獨長者，有小因緣，至王舍城，止宿長者舍。夜見長者告其妻子、僕使、作人言：「汝等皆起，破樵燃火，炊飯作䴵，調和眾味，莊嚴堂舍」。給孤獨長者見已，作是念：今此長者何所為作？為嫁女、娶婦耶？為請賓客、國王、大臣耶？念已，即問長者：「汝何所作？為嫁女、娶婦？為請賓客、國王、大臣耶」？時彼長者答給孤獨長者言：「我不嫁女、娶婦，亦不請呼國王、大臣，唯欲請佛及比丘僧，設供養耳」。時給孤獨長者聞未曾聞佛名字已，心大歡喜，身諸毛孔，皆悉怡悅。問彼長者言：「何名為佛」？長者答言：「有沙門瞿曇，是釋種子，於釋種中剃除鬚髮，著袈裟衣，正信非家，出家學道，得阿耨多羅三藐三菩提，是名為佛」。給孤獨長者言：「云何名僧」？彼長者言：「若婆羅門種，剃除鬚髮，著袈裟衣，信家非家而隨佛出家，或剎利種，毘舍種，首陀羅種善男子等，剃除鬚髮，著袈裟衣，正信非家，彼佛出家而隨出家，是名為僧。今日請佛及現前僧，設諸供養」。給孤獨長者問彼長者言：「我今可得往見世尊不」？彼長者答言：「汝且住此，我請世尊來至我舍，於此得見」。

時給孤獨長者，即於其夜，至心念佛，因得睡眠。天猶未明，忽見明相，謂天已曉，欲出其舍，行向城門。至城門下，夜始二更，城門未開。王家常法，待遠使命來往，至初夜盡，城門乃閉；中夜已盡，輒復開門，欲令行人早得往來。爾時，給孤獨長者見城門開，而作是念：定是夜過，天曉、門開、乘明相出於城門。出城門已，明相即滅，輒還闇冥。給孤獨長者心即恐怖，身毛為竪，得無為人及非人，或姦狡<sup><font color="green">「狡」，原本作「姣」，依聖本改。</font></sup>人恐怖我耶？即便欲還。爾時，城門側有天神住，時彼天神即放身光，從其城門至寒林丘塚間，光明普照。告給孤獨長者言：「汝且前進，可得勝利，慎勿退還」！時彼天神即說偈言：

&emsp;&emsp;「善良馬百匹，&emsp;&emsp;黃金滿百斤，

&emsp;&emsp;騾車及馬車，&emsp;&emsp;各各有百乘，

&emsp;&emsp;種種諸珍奇，&emsp;&emsp;重寶載其上，

&emsp;&emsp;宿命種善根，&emsp;&emsp;得如此福報。

&emsp;&emsp;若人宗重心，&emsp;&emsp;向佛行一步，

&emsp;&emsp;十六分之一，&emsp;&emsp;過前福之上。

&emsp;&emsp;是故長者！&emsp;&emsp;汝當前進，

&emsp;&emsp;慎勿退還」！

即復說偈：

&emsp;&emsp;「雪山大龍象，&emsp;&emsp;純金為莊飾，

&emsp;&emsp;巨身長大牙，&emsp;&emsp;以此象施人，

&emsp;&emsp;不及向佛福，&emsp;&emsp;十六分之一。

&emsp;&emsp;是故長者！&emsp;&emsp;當速前進，

&emsp;&emsp;得其大利，&emsp;&emsp;非退還也」。

復說偈言：

&emsp;&emsp;「金菩闍國女，&emsp;&emsp;其數有百人，

&emsp;&emsp;種種眾妙寶，&emsp;&emsp;瓔珞具莊嚴，

&emsp;&emsp;以是持施與，&emsp;&emsp;不及行向佛，

&emsp;&emsp;一步之功德，&emsp;&emsp;十六分之一。

&emsp;&emsp;是故長者！&emsp;&emsp;當速前進，

&emsp;&emsp;得其勝利，&emsp;&emsp;非退還也」。

時給孤獨長者問天神言：「賢者！汝是何人」？天神答言：「我是摩頭息揵大摩那婆，先是長者善知識。於尊者舍利弗、大目揵連所起信敬心，緣斯功德，今得生天，典此城門。是故告長者：但當進前，慎莫退還，前進得利，非退還也」。時給孤獨長者作是念：佛興於世，非為小事。得聞正法，亦非小事。是故天神勸我令進，往見世尊。時給孤獨長者尋其光明，逕至寒林丘塚間。爾時，世尊出房，露地經行。給孤獨長者遙見佛已，即至其前，以俗人禮法，恭敬問訊：「云何世尊，安隱臥不」？爾時，世尊說偈答言：

&emsp;&emsp;「婆羅門涅槃，&emsp;&emsp;是則常安樂，

&emsp;&emsp;愛欲所不染，&emsp;&emsp;解脫永無餘。

&emsp;&emsp;斷一切希望，&emsp;&emsp;調伏心熾燃，

&emsp;&emsp;心得寂止息，&emsp;&emsp;止息安隱眠」。

<sup><font color="green">以下《相應部》缺。</font></sup>爾時，世尊將給孤獨長者往入房中，就座而坐，端身繫念。爾時，世尊為其說法，示教、照喜已。世尊說諸法無常，宜布施福事，持戒福事，生天福事。欲味，欲患，欲出遠離之福。給孤獨長者聞法（已），見法，得法，入法，解法，度諸疑、惑，不由他信，不由他度，入正法律，心得無畏。即從座起，正衣服，為佛作禮，右膝著地，合掌白佛言：「已度，世尊！已度，善逝！我從今日，盡其壽命，歸佛、歸法、歸比丘僧，為優婆塞，證知我」！爾時，世尊問給孤獨長者：「汝名何等」？長者白佛：「名須達多。以常給孤貧辛苦故，時人名我為給孤獨」。世尊復問：「汝居何處」？長者白佛言：「世尊！在拘薩羅人間，城名舍衛，唯願世尊來舍衛國，我當盡壽供養——衣被、飲食、房舍、床臥、隨病湯藥」。佛問長者：「舍衛國有精舍不」？長者白佛：「無也，世尊」！佛告長者：「汝可於彼建立精舍，令諸比丘往來宿止」。長者白佛：「但使世尊來舍衛國，我當造作精舍、僧房，令諸比丘往來止住」。爾時，世尊默然受請。時長者知佛世尊默然受請已，從座起，稽首佛足而去。