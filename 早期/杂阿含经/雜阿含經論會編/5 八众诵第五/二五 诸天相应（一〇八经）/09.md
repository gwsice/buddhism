# 八八；一四一一（一二九八）

<sup><font color="green">[《別譯》二九六經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/17.md#296)。</font></sup>

如是我聞：一時，佛住舍衛國祇樹給孤獨園。時有天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。時彼天子說偈問佛：

&emsp;&emsp;「何物重於地？&emsp;&emsp;何物高於空？

&emsp;&emsp;何物疾於風？&emsp;&emsp;何物多於草」？

爾時，世尊說偈答言：

&emsp;&emsp;「戒德重於地，&emsp;&emsp;慢高於虛空，

&emsp;&emsp;憶念疾於風，&emsp;&emsp;思想多於草」。

時彼天子復說偈言：

&emsp;&emsp;「久見婆羅門，&emsp;&emsp;逮得般涅槃，

&emsp;&emsp;一切怖已過，&emsp;&emsp;永超世恩愛」。

於是天子聞佛所說，歡喜隨喜，稽首佛足，即沒不現。

# 八九；一四一二（一二九九）

<sup><font color="green">[《別譯》二九七經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/17.md#297)。</font></sup>

如是我聞：一時，佛住舍衛國祇樹給孤獨園。時彼天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。時彼天子說偈問佛：

&emsp;&emsp;「何戒何威儀？&emsp;&emsp;何得何為業？

&emsp;&emsp;慧者云何住？&emsp;&emsp;云何往生天」？

爾時，世尊說偈答言：

&emsp;&emsp;「遠離於殺生，&emsp;&emsp;持戒自防樂，

&emsp;&emsp;害心不加生，&emsp;&emsp;是則生天路。

&emsp;&emsp;遠離不與取，&emsp;&emsp;與取心欣樂，

&emsp;&emsp;斷除賊盜心，&emsp;&emsp;是則生天路。

&emsp;&emsp;不行他所受，&emsp;&emsp;遠離於邪婬，

&emsp;&emsp;自受知止足，&emsp;&emsp;是則生天路。

&emsp;&emsp;自為己及他，&emsp;&emsp;為財及戲笑，

&emsp;&emsp;妄語而不為，&emsp;&emsp;是則生天路。

&emsp;&emsp;斷除於兩舌，&emsp;&emsp;不離他親友，

&emsp;&emsp;常念和彼此，&emsp;&emsp;是則生天路。

&emsp;&emsp;遠離不愛言，&emsp;&emsp;軟語不傷人，

&emsp;&emsp;常說淳美言，&emsp;&emsp;是則生天路。

&emsp;&emsp;不為不誠說，&emsp;&emsp;無義不饒益，

&emsp;&emsp;常順於法言，&emsp;&emsp;是則生天路。

&emsp;&emsp;聚落若空地，&emsp;&emsp;見利言我有，

&emsp;&emsp;不行此貪想，&emsp;&emsp;是則生天路。

&emsp;&emsp;慈心無害想，&emsp;&emsp;不害於眾生，

&emsp;&emsp;心常無怨結，&emsp;&emsp;是則生天路。

&emsp;&emsp;苦業及果報，&emsp;&emsp;二俱生淨信，

&emsp;&emsp;受持於正見，&emsp;&emsp;是則生天路。

&emsp;&emsp;如是諸善法，&emsp;&emsp;十種淨業跡，

&emsp;&emsp;等受堅固持，&emsp;&emsp;是則生天路」。

時彼天子復說偈言：

&emsp;&emsp;「久見婆羅門，&emsp;&emsp;逮得般涅槃，

&emsp;&emsp;一切怖已過，&emsp;&emsp;永超世恩愛」。

於時天子聞佛所說，歡喜隨喜，稽首佛足，即沒不現。

&emsp;&emsp;（大地、火不燒，&emsp;&emsp;誰齎糧、所願，

&emsp;&emsp;甚能及車乘，&emsp;&emsp;鋸陀女、算數，

&emsp;&emsp;何重并十善）。

<sup><font color="green">攝頌見《別譯》卷一四（大正二．四七六上）</font></sup>

# 九〇；一四一三（一三〇〇）

<sup><font color="green">《相應部》（一〇）[〈夜叉相應〉一經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/10%20%E5%A4%9C%E5%8F%89%E7%9B%B8%E5%BA%94.md#10_1)。[《別譯》二九八經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/17.md#298)。</font></sup>

如是我聞：一時，佛住舍衛國祇樹給孤獨園。爾時，釋提桓因於後夜時，來詣佛所，稽首佛足，退坐一面。其身光明，遍照祇樹給孤獨園。時釋提桓因說偈問佛：

&emsp;&emsp;「何法命不知？&emsp;&emsp;何法命不覺？

&emsp;&emsp;何法鏁於命？&emsp;&emsp;何法為命縛」？

爾時，世尊說偈答言：

&emsp;&emsp;「色者命不知，&emsp;&emsp;諸行命不覺，

&emsp;&emsp;身鏁於其命，&emsp;&emsp;愛縛於命者」。

<sup><font color="green">「愛」，原本作「受」，依宋本改。</font></sup>

釋提桓因復說偈言：

&emsp;&emsp;「色者非為命，&emsp;&emsp;諸佛之所說，

&emsp;&emsp;云何而得熟，&emsp;&emsp;於彼甚深藏？

&emsp;&emsp;云何段肉住？&emsp;&emsp;云何知命身」？

爾時，世尊說偈答言：

&emsp;&emsp;「迦羅邏為初，&emsp;&emsp;迦羅邏生胞，

&emsp;&emsp;胞生於肉段，&emsp;&emsp;肉段生堅厚，

&emsp;&emsp;堅厚生肢節，&emsp;&emsp;及諸毛髮等。

&emsp;&emsp;色等諸情根，&emsp;&emsp;漸次成形體，

&emsp;&emsp;因母飲食等，&emsp;&emsp;長養彼胎身」。

爾時，釋提桓因聞佛所說，歡喜隨喜，稽首佛足，即沒不現。

# 九一；一四一四（一三〇一）

<sup><font color="green">[《別譯》三〇〇經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/17.md#300)。</font></sup>

如是我聞：一時，佛住舍衛國祇樹給孤獨園。時有長勝天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。時彼長勝天子而說偈言：

&emsp;&emsp;「善學微妙說，&emsp;&emsp;習近諸沙門，

&emsp;&emsp;獨一無等侶，&emsp;&emsp;正思惟靜默」。

爾時，世尊說偈答言：

&emsp;&emsp;「善學微妙說，&emsp;&emsp;習近諸沙門，

&emsp;&emsp;獨一無等侶，&emsp;&emsp;寂默靜諸根」。

時長勝天子聞佛所說，歡喜隨喜，稽首佛足，即沒不現。

# 九二；一四一五（一三〇二）

<sup><font color="green">《相應部》（二）[〈天子相應〉二一經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/02%20%E5%A4%A9%E5%AD%90%E7%9B%B8%E5%BA%94.md#2_21)。[《別譯》三〇一經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/17.md#301)。</font></sup>

如是我聞：一時，佛住舍衛國祇樹給孤獨園。時有尸毘天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。時彼尸毘天子說偈問佛：

&emsp;&emsp;「何人應同止？&emsp;&emsp;何等人共事？

&emsp;&emsp;應知何等法？&emsp;&emsp;是轉勝非惡」。

爾時，世尊說偈答言：

&emsp;&emsp;「與正士同止，&emsp;&emsp;正士共其事，

&emsp;&emsp;應知正士法，&emsp;&emsp;是轉勝非惡」。

時彼尸毘天子聞佛所說，歡喜隨喜，稽首佛足，即沒不現。

# 九三；一四一六（一三〇三）

<sup><font color="green">《相應部》（二）[〈天子相應〉一一經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/02%20%E5%A4%A9%E5%AD%90%E7%9B%B8%E5%BA%94.md#2_11)。[《別譯》三〇二經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/17.md#302)。</font></sup>

如是我聞：一時，佛住舍衛國祇樹給孤獨園。時有月自在天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。時彼月自在天子而說偈言：

&emsp;&emsp;「彼當至究竟，&emsp;&emsp;如蚊依從草，

&emsp;&emsp;若得正繫念，&emsp;&emsp;一心善正受」。

爾時，世尊說偈答言：

&emsp;&emsp;「彼當到彼岸，&emsp;&emsp;如魚決其網，

&emsp;&emsp;禪定具足住，&emsp;&emsp;心常致喜樂」。

時彼月自在天子聞佛所說，歡喜隨喜，稽首佛足，即沒不現。

# 九四；一四一七（一三〇四）

<sup><font color="green">《相應部》（二）[〈天子相應〉一二經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/02%20%E5%A4%A9%E5%AD%90%E7%9B%B8%E5%BA%94.md#2_12)。[《別譯》三〇三經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/17.md#303)。</font></sup>

如是我聞：一時，佛住舍衛國祇樹給孤獨園。時有毘瘦紐天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。時彼毘瘦紐天子而說偈言：

&emsp;&emsp;「供養於如來，&emsp;&emsp;歡喜常增長，

&emsp;&emsp;欣樂正法律，&emsp;&emsp;不放逸隨學」。

爾時，世尊說偈答言：

&emsp;&emsp;「若如是說法，&emsp;&emsp;防護不放逸，

&emsp;&emsp;以不放逸故，&emsp;&emsp;不隨魔自在」。

於是毘瘦紐天子聞佛所說。歡喜隨喜，稽首佛足，即沒不現。

# 九五；一四一八（一三〇五）

<sup><font color="green">《相應部》（二）[〈天子相應〉七經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/02%20%E5%A4%A9%E5%AD%90%E7%9B%B8%E5%BA%94.md#2_7)。[《別譯》三〇四經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/17.md#304)。</font></sup>

如是我聞：一時，佛住舍衛國祇樹給孤獨園。時有般闍羅健天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。時般闍羅健天子而說偈言：

&emsp;&emsp;「憒亂之處所，&emsp;&emsp;黠慧者能覺，

&emsp;&emsp;禪思覺所覺，&emsp;&emsp;牟尼思惟力」。

爾時，世尊說偈答言：

&emsp;&emsp;「了知憒亂法，&emsp;&emsp;正覺得涅槃，

&emsp;&emsp;若得正繫念，&emsp;&emsp;一心善正受」。

時般闍羅健天子聞佛所說，歡喜隨喜，稽首佛足，即沒不現。

# 九六；一四一九（一三〇六）

<sup><font color="green">《相應部》（二）[〈天子相應〉二九經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/02%20%E5%A4%A9%E5%AD%90%E7%9B%B8%E5%BA%94.md#2_29)。[《別譯》三〇五經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/17.md#305)。</font></sup>

如是我聞：一時，佛住舍衛國祇樹給孤獨園。時有須深天子，與五百眷屬，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。爾時，世尊告尊者阿難：「汝阿<sup><font color="green"></font></sup>難於尊者舍利弗善說法，心喜樂不」？阿難白佛：「如是，世尊！何等人不愚、不癡、有智慧，於尊者舍利弗善說法中，心不欣樂！所以者何？彼尊者舍利弗，持戒、多聞，少欲、知足，精勤、遠離，正念堅住，智慧正受。捷疾智慧，利智慧，出離智慧，決定智慧，大智慧，廣智慧，深智慧，無等智慧，智寶成就。善能教化，示教、照喜，亦常讚歎示教、照喜，常為四眾說法不惓」。佛告阿難：「如是，如是！如汝所說。阿難！為何等人不愚、不癡、有智慧、聞尊者舍利弗善說諸法而不歡喜？所以者何？舍利弗比丘持戒、多聞，少欲、知足，精勤、正念，智慧正受。超智，捷智，利智，出智、決定智，大智，廣智，深智，無等智，智寶成就。善能教化，示教、照喜，亦常讚歎示教、照喜，常為四眾說法不惓」。「世尊！如是，如是」。向尊者阿難，如是，如是稱歎舍利弗所說，如是、如是須深天子眷屬，內心歡喜，身光增明，清淨照耀。爾時，須深天子內懷歡喜，發身淨光照耀已，而說偈言：

&emsp;&emsp;「舍利弗多聞，&emsp;&emsp;明智平等慧，

&emsp;&emsp;持戒善調伏，&emsp;&emsp;得不起涅槃，

&emsp;&emsp;持此後邊身，&emsp;&emsp;降伏於魔軍」。

時彼須深天子及五百眷屬，聞佛所說，歡喜隨喜，稽首佛足，即沒不現。

# 九七；一四二〇（一三〇七）

<sup><font color="green">《相應部》（二）[〈天子相應〉二六經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/02%20%E5%A4%A9%E5%AD%90%E7%9B%B8%E5%BA%94.md#2_26)。[《別譯》三〇六經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/17.md#306)。[《增支部．四集》四五經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/05%20%E5%9B%9B%E9%9B%86%205.md#45)。[《增壹阿含經》（四三）〈馬血天子品〉一經](https://github.com/gwsice/buddhism/blob/master/%E6%97%A9%E6%9C%9F/%E5%A2%9E%E4%B8%80%E9%98%BF%E5%90%AB%E7%BB%8F/38.md#43_1)。</font></sup>

如是我聞：一時，佛住舍衛國祇樹給孤獨園。時有赤馬天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。時彼赤馬天子白佛言：「世尊！頗有能行過世界邊，至不生、不老、不死處不」？佛告赤馬：「無有能過世界邊，至不生、不老、不死處者」。赤馬天子白佛言：「奇哉世尊！善說斯義。如世尊說言：無過世界邊，至不生、不老、不死處者。所以者何？世尊！我自憶宿命，名曰赤馬，作外道仙人，得神通，離諸愛欲。我時作是念：我有如是捷疾神足，如健士夫以利箭橫射過多羅樹影之頃，能登一須彌至一須彌，足躡東海，超至西海。我時作是念：我今成就如是捷疾神力，今日寧可求世界邊。作是念已，即便發行，唯除食息、便利，減節睡眠，常行百歲，於彼命終，竟不能得過世界邊，至不生、不老、不死之處」。

佛告赤馬：「我今但以一尋之身，說於世界，世界集，世界滅，世界滅道跡。赤馬天子！何等為世間？謂五受陰。何等為五？色受陰，受受陰，想受陰，行受陰，識受陰，是名世間。何等為色集？謂當來有愛，貪喜俱，彼彼樂<sup><font color="green">「樂」，原本作「染」，今改。下例。</font></sup>著，是名世間集。云何為世間滅？若彼當來有愛，貪喜俱，彼彼樂著，無餘斷：捨、離、盡、無欲、滅、息、沒，是名世間滅。何等為世間滅道跡？謂八聖道：正見，正志，正語，正業，正命，正方便，正念，正定，是名世間滅道跡。赤馬！了知世間，斷世間；了知世間集，斷世間集；了知世間滅，證世間滅；了知世間滅道跡，修彼滅道跡。赤馬！若比丘於世間苦若知、若斷；世間集若知、若斷；世間滅若知、若證；世間滅道跡若知、若修。赤馬！是名得世界邊，度世間愛」。爾時，世尊重說偈言：

&emsp;&emsp;「未曾遠遊行，&emsp;&emsp;而得世界邊。

&emsp;&emsp;無得世界邊，&emsp;&emsp;終不盡苦邊。

&emsp;&emsp;以是故牟尼，&emsp;&emsp;能知世界邊，

&emsp;&emsp;善解世界邊，&emsp;&emsp;諸梵行已立。

&emsp;&emsp;於彼世界邊，&emsp;&emsp;平等覺知者，

&emsp;&emsp;是名賢聖行，&emsp;&emsp;度世間彼岸」。

是時赤馬天子聞佛所說，歡喜隨喜，稽首佛足，即沒不現。

# 九八；一四二一（一三〇八）

<sup><font color="green">《相應部》（二）[〈天子相應〉三〇經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/02%20%E5%A4%A9%E5%AD%90%E7%9B%B8%E5%BA%94.md#2_30)。[《別譯》三〇七經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/17.md#307)。</font></sup>

如是我聞：一時，佛住王舍城毘富羅山側。有六天子，本為外道出家：一名阿毘浮，二名增上阿毘浮，三名能求，四名毘藍婆，五名阿俱吒，六名迦藍，來詣佛所。阿毘浮天子即說偈言：

&emsp;&emsp;「比丘專至心，&emsp;&emsp;常修行厭離，

&emsp;&emsp;於初夜後夜，&emsp;&emsp;思惟善自攝，

&emsp;&emsp;見聞其所說，&emsp;&emsp;不墮於地獄」。

增上阿毘浮天子復說偈言：

&emsp;&emsp;「厭離於黑闇，&emsp;&emsp;心常自攝護，

&emsp;&emsp;永離於世間，&emsp;&emsp;言語諍論法。

&emsp;&emsp;從如來大師，&emsp;&emsp;稟受沙門法，

&emsp;&emsp;善攝護世間，&emsp;&emsp;不令造眾惡」。

能求天子復說偈言：

&emsp;&emsp;「斷截椎打殺，&emsp;&emsp;供養施迦葉，

&emsp;&emsp;不見其為惡，&emsp;&emsp;亦不見為福」。

毘藍婆天子復說偈言：

&emsp;&emsp;「我說彼尼乾，&emsp;&emsp;外道若提子，

&emsp;&emsp;出家行學道，&emsp;&emsp;長夜修難行，

&emsp;&emsp;於大師徒眾，&emsp;&emsp;遠離於妄語，

&emsp;&emsp;我說如是人，&emsp;&emsp;不遠於羅漢」。

爾時，世尊說偈答言：

&emsp;&emsp;「死瘦之野狐，&emsp;&emsp;常共師子遊，

&emsp;&emsp;終日小羸劣，&emsp;&emsp;不能為師子。

&emsp;&emsp;尼乾大師眾，&emsp;&emsp;虛妄自稱嘆，

&emsp;&emsp;是惡心妄語，&emsp;&emsp;去羅漢甚遠」。

爾時，天魔波旬著阿俱吒天子，而說偈言：

&emsp;&emsp;「精勤棄闇冥，&emsp;&emsp;常守護遠離，

&emsp;&emsp;深著微妙色，&emsp;&emsp;貪樂於梵世。

&emsp;&emsp;我教化斯等，&emsp;&emsp;令得生梵天」。

爾時，世尊作是念：若此阿俱吒天子所說偈，此是天魔波旬加其力故，非彼阿俱吒天子自心所說。作是說言：

&emsp;&emsp;精勤棄闇冥，&emsp;&emsp;守護於遠離，

&emsp;&emsp;深著微妙色，&emsp;&emsp;貪樂於梵世，

&emsp;&emsp;當教化斯等，&emsp;&emsp;令得生梵天。

爾時，世尊復說偈言：

&emsp;&emsp;「若諸所有色，&emsp;&emsp;於此及與彼，

&emsp;&emsp;或復虛空中，&emsp;&emsp;各別光照耀，

&emsp;&emsp;當知彼一切，&emsp;&emsp;不離魔魔縛，

&emsp;&emsp;猶如垂鈎餌，&emsp;&emsp;鉤釣於遊魚」。

時彼天子咸各念言：今日阿俱吒天子所說偈，沙門瞿曇言是魔所說，何故沙門瞿曇言是魔說？爾時，世尊知諸天子心中所念，而告之言：「今阿俱吒天子所說偈，非彼天子自心所說，時魔波旬加其力故，作是說言：

&emsp;&emsp;精勤棄闇冥，&emsp;&emsp;守護於遠離，

&emsp;&emsp;深著微妙色，&emsp;&emsp;貪樂於梵世，

<sup><font color="green">「世」，原本作「天」，依宋本改。</font></sup>

&emsp;&emsp;當教化斯等，&emsp;&emsp;令得生梵天。

是故我說偈：

&emsp;&emsp;若諸所有色，&emsp;&emsp;於此及與彼，

&emsp;&emsp;或復虛空中，&emsp;&emsp;各別光照耀，

&emsp;&emsp;當知彼一切，&emsp;&emsp;不離魔魔縛，

&emsp;&emsp;猶如垂鈎餌，&emsp;&emsp;鈎釣於遊魚」。

時諸天子復作是念：奇哉沙門瞿曇！神力大德，能見天魔波旬，而我等不見。我等當復各各說偈，讚歎沙門瞿曇，即說偈言：

&emsp;&emsp;「斷除於一切，&emsp;&emsp;有身愛貪想，

&emsp;&emsp;令此善護者，&emsp;&emsp;除一切妄語。

&emsp;&emsp;若欲斷欲愛，&emsp;&emsp;應供養大師，

&emsp;&emsp;斷除三有愛，&emsp;&emsp;破壞於妄語。

&emsp;&emsp;已斷於見貪，&emsp;&emsp;應供養大師。

&emsp;&emsp;王舍城第一，&emsp;&emsp;名毘富羅山，

&emsp;&emsp;雪山諸山最，&emsp;&emsp;金翅鳥中名，

&emsp;&emsp;八方及上下，&emsp;&emsp;一切眾生界，

&emsp;&emsp;於諸天人中，&emsp;&emsp;等正覺最上」。

時諸天子說偈讚佛已，聞佛所說，歡喜隨喜，稽首佛足，即沒不現。

&emsp;&emsp;（因陀羅問壽，&emsp;&emsp;斷於一切結，

&emsp;&emsp;說善稱長者，&emsp;&emsp;尸毘問共住，

&emsp;&emsp;速疾問邊際，&emsp;&emsp;婆睺諮大喜，

&emsp;&emsp;大喜毘忸問，&emsp;&emsp;般闍羅揵持，

&emsp;&emsp;須深摩問第一，&emsp;&emsp;有外道問諸見）。

<sup><font color="green">攝頌與經文次第小異，見《別譯》卷一五（大正二．四七八下）。</font></sup>