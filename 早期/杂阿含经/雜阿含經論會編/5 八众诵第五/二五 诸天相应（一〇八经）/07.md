# 六七；一三九〇（一二七七）

<sup><font color="green">《相應部》（一）[〈諸天相應〉三五經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/01%20%E8%AF%B8%E5%A4%A9%E7%9B%B8%E5%BA%94.md#1_35)。[《別譯》二七五經]。</font></sup>

如是我聞：一時，佛住舍衛國祇樹給孤獨園。時有一天子，容色絕妙，於後夜時，來詣佛所，稽首佛足。身諸光明，遍照祇樹給孤獨園。時彼天子而說偈言：

&emsp;&emsp;「不可常言說，&emsp;&emsp;亦不一向聽，

&emsp;&emsp;而得於道跡，&emsp;&emsp;堅固正超度，

&emsp;&emsp;思惟善寂滅，&emsp;&emsp;解脫諸魔縛。

&emsp;&emsp;能行說之可，&emsp;&emsp;不行不應說，

&emsp;&emsp;不行而說者；&emsp;&emsp;智者則知非，

&emsp;&emsp;不行己所應，&emsp;&emsp;不作而言作，

&emsp;&emsp;是則同賊非」。

爾時，世尊告天子言：「汝今有所嫌責耶」？天子白佛：「悔過，世尊！悔過，善逝」！爾時，世尊熙怡微笑。時彼天子復說偈言：

&emsp;&emsp;「我今悔其過，&emsp;&emsp;世尊不納受，

&emsp;&emsp;內懷於惡心，&emsp;&emsp;抱怨而不捨」。

爾時，世尊說偈答言：

&emsp;&emsp;「言說悔過辭，&emsp;&emsp;內不息其心，

&emsp;&emsp;云何得息怨，&emsp;&emsp;何名為修善」？

時彼天子復說偈言：

&emsp;&emsp;「誰不有其過？&emsp;&emsp;何人無有罪？

&emsp;&emsp;誰復無愚癡？&emsp;&emsp;孰能常堅固」？

時彼天子復說偈言：

&emsp;&emsp;「久見婆羅門，&emsp;&emsp;逮得般涅槃，

&emsp;&emsp;一切怖已過，&emsp;&emsp;永超世恩愛」。

時彼天子聞佛所說，歡喜隨喜，稽首佛足，即沒不現。

# 六八；一三九一（一二七八）

<sup><font color="green">《相應部》（六）[〈梵天相應〉一〇經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/06%20%E6%A2%B5%E5%A4%A9%E7%9B%B8%E5%BA%94.md#6_10)。[《別譯》二七六經]。[《增支部．十集》八九經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/25%20%E5%8D%81%E9%9B%86%E7%BB%AD%202-3.md#89)。[《小部．經集》三品一〇經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%B0%8F%E9%83%A8/05%20%E7%BB%8F%E9%9B%86/09.md#10)。[《增壹阿含經》（二一）〈三寶品〉五經](https://github.com/gwsice/buddhism/blob/master/%E6%97%A9%E6%9C%9F/%E5%A2%9E%E4%B8%80%E9%98%BF%E5%90%AB%E7%BB%8F/12.md#21_5)。</font></sup>

如是我聞：一時，佛住王舍城迦蘭陀竹園。時有瞿迦梨比丘，是提婆達多伴黨，來詣佛所，稽首佛足，退坐一面。爾時，世尊告瞿迦梨比丘：「瞿迦梨！汝何故於舍利弗、目揵連清淨梵行所起不清淨心，長夜當得不饒益苦」。瞿迦梨比丘白佛言：「世尊！我今信世尊語，所說無異，但舍利弗、大目揵連心有惡欲」。如是第二，第三說。瞿迦梨比丘提婆達多伴黨，於世尊所，再三說中，違反不受，從座起去。去已，其身周遍生諸疱瘡，皆如粟，漸漸增長皆如桃李。時瞿迦梨比丘患苦痛，口說是言：「極燒！極燒」！膿血流出，身壞命終，生大鉢曇摩地獄。時有三天子，容色絕妙，於後夜時，來詣佛所，稽首佛足，退坐一面。時一天子白佛言：「瞿迦梨比丘，提婆達多伴黨，今已命終」。時第二天子作是言：「諸尊當知！瞿迦梨比丘命終，墮地獄中」。第三天子即說偈言：

&emsp;&emsp;「士夫生世間，&emsp;&emsp;斧在口中生，

&emsp;&emsp;還自斬其身，&emsp;&emsp;斯由其惡言。

&emsp;&emsp;應毀便稱譽，&emsp;&emsp;應譽而便毀，

&emsp;&emsp;其罪生於口，&emsp;&emsp;死墮惡道中。

&emsp;&emsp;博弈亡失財，&emsp;&emsp;是非為大咎，

&emsp;&emsp;毀佛及聲聞，&emsp;&emsp;是則為大過」。

彼三天子說是偈已，即沒不現。

爾時，世尊夜過晨朝，來入僧中，於大眾前，敷座而坐。告諸比丘：「昨後夜時，有三天子來詣我所，稽首我足，退坐一面。第一天子語我言：世尊！瞿迦梨比丘、提婆達多伴黨，今已命終。第二天子語餘天子言：瞿迦梨比丘命終，墮地獄中。第三天子即說偈言：

&emsp;&emsp;士夫生世間，&emsp;&emsp;斧在口中生，

&emsp;&emsp;還自斬其身，&emsp;&emsp;斯由其惡言。

&emsp;&emsp;應毀便稱譽，&emsp;&emsp;應譽而便毀，

&emsp;&emsp;其罪口中生，&emsp;&emsp;死則墮惡道。

說是偈已，即沒不現。諸比丘！汝等欲聞生阿浮陀地獄眾生，其壽齊限不」？諸比丘白佛：「今正是時，唯願世尊為諸大眾，說阿浮陀地獄眾生壽命齊限。諸比丘聞已，當受奉行」。佛告比丘：「諦聽，善思，當為汝說。譬如拘薩羅國四斗為一阿羅，四阿羅為一獨籠那，十六獨籠那為一闍摩那，十六闍摩那為一摩尼，二十摩尼為一佉梨，二十佉梨為一倉，滿中芥子。若使有人百年、百年取一芥子，如是乃至滿倉芥子都盡，阿浮陀地獄眾生壽命猶故不盡。如是二十阿浮陀地獄眾生壽，等一尼羅浮陀地獄眾生壽。二十尼羅浮陀地獄眾生壽，等一阿吒吒地獄眾生壽。二十阿吒吒地獄眾生壽，等一阿波波地獄眾生壽。二十阿波波地獄眾生壽，等一阿休休地獄眾生壽。二十阿休休地獄眾生壽，等一優鉢羅地獄眾生壽。二十優鉢羅地獄眾生壽，等一鉢曇摩地獄眾生壽。二十鉢曇摩地獄眾生壽，等一摩訶鉢曇摩地獄眾生壽。比丘！彼瞿迦梨比丘命終，墮摩訶鉢曇摩地獄中，以彼於尊者舍利弗、大目揵連比丘，生惡心誹謗故。是故諸比丘！當作是學：於彼燒燋炷<sup><font color="green"></font></sup>所，尚不欲毀壞，況毀壞有識眾生」！佛告諸比丘：「當如是學」！佛說此經已，諸比丘聞佛所說，歡喜奉行。

# 六九；一三九二（一二七九）

<sup><font color="green">[《小部．經集》一品六經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%B0%8F%E9%83%A8/05%20%E7%BB%8F%E9%9B%86/02.md#6)。[《別譯》二七七經]。</font></sup>

如是我聞：一時，佛住舍衛國祇樹給孤獨園。時有天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。時彼天子說偈問佛：

「退落墮負處，云何而得知？唯願世尊說，云何負處門」？

爾時，世尊說偈答言：

&emsp;&emsp;「勝處易得知，&emsp;&emsp;負處知亦易，

&emsp;&emsp;樂法為勝處，&emsp;&emsp;毀法為負處。

&emsp;&emsp;愛樂惡知識，&emsp;&emsp;不愛善知識，

&emsp;&emsp;善友生怨結，&emsp;&emsp;是名墮負門。

&emsp;&emsp;愛樂不善人，&emsp;&emsp;善人反憎惡，

&emsp;&emsp;欲惡不欲善，&emsp;&emsp;是名負處門。

&emsp;&emsp;斗秤以欺人，&emsp;&emsp;是名墮負門。

&emsp;&emsp;博弈耽嗜酒，&emsp;&emsp;遊輕著女色，

&emsp;&emsp;費喪於財物，&emsp;&emsp;是名墮負門。

&emsp;&emsp;女人不自守，&emsp;&emsp;捨主隨他行；

&emsp;&emsp;男子心放蕩，&emsp;&emsp;捨妻隨外色，

&emsp;&emsp;如是為家者，&emsp;&emsp;斯皆墮負門。

&emsp;&emsp;老婦得少夫，&emsp;&emsp;心常懷嫉妬，

<sup><font color="green">「妬」，原本作「姤」，依宋本改。</font></sup>

&emsp;&emsp;懷嫉臥不安，&emsp;&emsp;是則墮負門。

&emsp;&emsp;老夫得少婦，&emsp;&emsp;墮負處亦然。

&emsp;&emsp;常樂著睡眠，&emsp;&emsp;知識同遊戲，

&emsp;&emsp;怠惰好瞋恨，&emsp;&emsp;斯皆墮負門。

&emsp;&emsp;多財結朋友，&emsp;&emsp;酒食奢不節，

&emsp;&emsp;多費喪財物，&emsp;&emsp;斯皆墮負門。

&emsp;&emsp;小財多貪愛，&emsp;&emsp;生於剎利心，

&emsp;&emsp;常求為王者，&emsp;&emsp;是則墮負門。

&emsp;&emsp;求珠璫瓔珞，&emsp;&emsp;革屣、履、傘蓋，

&emsp;&emsp;莊嚴自慳惜，&emsp;&emsp;是則墮負門。

&emsp;&emsp;受他豐美食，&emsp;&emsp;自慳惜其財，

&emsp;&emsp;食他不反報，&emsp;&emsp;是則墮負門。

&emsp;&emsp;沙門、婆羅門，&emsp;&emsp;屈請入其舍，

&emsp;&emsp;慳惜不時施，&emsp;&emsp;是則墮負門。

&emsp;&emsp;沙門、婆羅門，&emsp;&emsp;次第行乞食，

&emsp;&emsp;呵責不欲施，&emsp;&emsp;是則墮負門。

&emsp;&emsp;若父母年老，&emsp;&emsp;不及時奉養，

&emsp;&emsp;有財而不施，&emsp;&emsp;是則墮負門。

&emsp;&emsp;於父母、兄弟，&emsp;&emsp;搥打而罵辱，

&emsp;&emsp;無有尊卑序，&emsp;&emsp;是則墮負門。

&emsp;&emsp;佛及弟子眾，&emsp;&emsp;在家與出家，

&emsp;&emsp;毀呰不恭敬，&emsp;&emsp;是則墮負門。

&emsp;&emsp;實非阿羅漢，&emsp;&emsp;羅漢過自稱，

&emsp;&emsp;是則世間賊，&emsp;&emsp;墮於負處門。

&emsp;&emsp;此世間負處，&emsp;&emsp;我知見故說，

&emsp;&emsp;猶如嶮怖道，&emsp;&emsp;慧者當遠避」。

時彼天子復說偈言：

&emsp;&emsp;「久見婆羅門，&emsp;&emsp;逮得般涅槃，

&emsp;&emsp;一切怖已過，&emsp;&emsp;永超世恩愛」。

時彼天子聞佛所說，歡喜隨喜，稽首佛足，即沒不現<sup><font color="green">《別譯》缺攝頌。</font></sup>。

# 七〇；一三九三（一二八〇）

<sup><font color="green">[《別譯》二七八經]。</font></sup>

如是我聞：一時，佛住舍衛國祇樹給孤獨園。時有一天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。時彼天子說偈問佛：

&emsp;&emsp;「誰屈下而屈下？&emsp;&emsp;誰高舉而隨舉？

&emsp;&emsp;云何童子戲，&emsp;&emsp;如童塊相擲」？

爾時，世尊說偈答言：

&emsp;&emsp;「愛下則隨下，&emsp;&emsp;愛舉則隨舉，

&emsp;&emsp;愛戲於愚夫，&emsp;&emsp;如童塊相擲」。

時彼天子復說偈言：

&emsp;&emsp;「久見婆羅門，&emsp;&emsp;逮得般涅槃，

&emsp;&emsp;一切怖已過，&emsp;&emsp;永超世恩愛」。

時彼天子聞佛所說，歡喜隨喜，稽首佛足，即沒不現。

# 七一；一三九四（一二八一）

<sup><font color="green">《相應部》（一）[〈諸天相應〉二四經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/01%20%E8%AF%B8%E5%A4%A9%E7%9B%B8%E5%BA%94.md#1_24)。[《別譯》二七九經]。</font></sup>

如是我聞：一時，佛住舍衛國祇樹給孤獨園。時有天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。時彼天子而說偈言：

&emsp;&emsp;「決定以遮遮，&emsp;&emsp;意妄想而來，

&emsp;&emsp;若人遮一切，&emsp;&emsp;不令其逼迫」。

爾時，世尊說偈答言：

&emsp;&emsp;「決定以遮遮，&emsp;&emsp;意妄想而來，

&emsp;&emsp;不必一切遮，&emsp;&emsp;但遮其惡業，

&emsp;&emsp;遮彼彼惡已，&emsp;&emsp;不令其逼迫」。

時彼天子復說偈言：

&emsp;&emsp;「久見婆羅門，&emsp;&emsp;逮得般涅槃，

&emsp;&emsp;一切怖已過，&emsp;&emsp;永超世恩愛」。

時彼天子聞佛所說，歡喜隨喜，稽首佛足，即沒不現。

# 七二；一三九五（一二八二）

<sup><font color="green">[《別譯》二八〇經]。</font></sup>

如是我聞：一時，佛住舍衛國祇樹給孤獨園。時有天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。時彼天子說偈問佛：

&emsp;&emsp;「云何得名稱？&emsp;&emsp;云何得大財？

&emsp;&emsp;云何德流聞？&emsp;&emsp;云何得善友」？

爾時，世尊說偈答言：

&emsp;&emsp;「持戒得名稱，&emsp;&emsp;布施得大財，

&emsp;&emsp;真實德流聞，&emsp;&emsp;恩惠得善友」。

時彼天子復說偈言：

&emsp;&emsp;「久見婆羅門，&emsp;&emsp;逮得般涅槃，

&emsp;&emsp;一切怖已過，&emsp;&emsp;永超世恩愛」。

時彼天子聞佛所說，歡喜隨喜，稽首佛足，即沒不現。

# 七三；一三九六（一二八三）

<sup><font color="green">[《別譯》二八一經]。同[《中阿含經》（一三五）《善生經》](https://github.com/gwsice/buddhism/blob/master/%E6%97%A9%E6%9C%9F/%E4%B8%AD%E9%98%BF%E5%90%AB%E7%BB%8F/33.md#135)之末節。[《長部》三一經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E9%95%BF%E9%83%A8/31%20%EF%BC%88%E6%95%99%E6%8E%88%EF%BC%89%E5%B0%B8%E8%BF%A6%E7%BD%97%E8%B6%8A%E7%BB%8F.md)，[《長阿含經》一六經](https://github.com/gwsice/buddhism/blob/master/%E6%97%A9%E6%9C%9F/%E9%95%BF%E9%98%BF%E5%90%AB%E7%BB%8F/11.md#shan-sheng-jing)，與《中阿含經》同。</font></sup>

如是我聞：一時，佛住舍衛國祇樹給孤獨園。時有天子，容色絕妙，於後夜時，來詣佛所，稽首佛足。其身光明，遍照祇樹給孤獨園。時彼天子說偈問佛：

&emsp;&emsp;「云何人所作，&emsp;&emsp;智慧以求財？

&emsp;&emsp;等攝受於財，&emsp;&emsp;若勝若復劣」。

爾時，世尊說偈答言：

&emsp;&emsp;「始學功巧業，&emsp;&emsp;方便集財物，

&emsp;&emsp;得彼財物已，&emsp;&emsp;當應作四分。

&emsp;&emsp;一分自食用，&emsp;&emsp;二分營生業，

&emsp;&emsp;餘一分藏密，&emsp;&emsp;以擬於貧乏。

&emsp;&emsp;營生之業者，&emsp;&emsp;田種、行商賈，

&emsp;&emsp;牧牛羊興息，&emsp;&emsp;邸舍以求利，

<sup><font color="green">「興」，原本作「蕃」。</font></sup>

&emsp;&emsp;造屋舍、床臥，&emsp;&emsp;六種資生具，

&emsp;&emsp;方便修眾具，&emsp;&emsp;安樂以存世。

&emsp;&emsp;如是善修業，&emsp;&emsp;黠慧以求財，

&emsp;&emsp;財寶隨順生，&emsp;&emsp;如眾流歸海。

&emsp;&emsp;如是財饒益，&emsp;&emsp;如蜂集眾味，

&emsp;&emsp;晝夜財增長，&emsp;&emsp;猶如蟻積堆。

&emsp;&emsp;不付老子財，&emsp;&emsp;不寄邊境民，

&emsp;&emsp;不信姦狡人，&emsp;&emsp;及諸慳悋者。

&emsp;&emsp;親附成事者，&emsp;&emsp;遠離不成事，

&emsp;&emsp;能成事士夫，&emsp;&emsp;猶如火熾然。

&emsp;&emsp;善友貴重人，&emsp;&emsp;敏密循良者，

<sup><font color="green">「循」，原本作「修」，依宋本改。</font></sup>

&emsp;&emsp;同氣親兄弟，&emsp;&emsp;善能相攝受。

&emsp;&emsp;居親眷屬中，&emsp;&emsp;摽顯若牛王，

&emsp;&emsp;各隨其所應，&emsp;&emsp;分財施飲食，

&emsp;&emsp;壽盡而命終，&emsp;&emsp;當生天受樂」。

時彼天子復說偈言：

&emsp;&emsp;「久見婆羅門，&emsp;&emsp;逮得般涅槃，

&emsp;&emsp;一切怖已過，&emsp;&emsp;永超世恩愛」。

時彼天子聞佛所說，歡喜隨喜，稽首佛足，即沒不現。

# 七四；一三九七（一二八四）

<sup><font color="green">《小部．本生》二四三經。[《別譯》二八二經]。</font></sup>

如是我聞：一時，佛住舍衛國祇樹給孤獨園。爾時，世尊告諸比丘：「過去世時，拘薩羅國有彈琴人，名曰麁牛，於拘薩羅國人間遊行，止息野中。時有六廣大天宮天女，來至拘薩羅國，麁牛彈琴人所，語麁牛彈琴人言：阿舅！阿舅！為我彈琴，我當歌舞。麁牛彈琴者言：如是，姊妹！我當為汝彈琴。汝當語我：汝是何人，何由生此？天女答言：阿舅！且彈琴，我當歌舞，於歌頌中自說所以生此因緣。彼拘薩羅國麁牛彈琴人，即便彈琴，彼六天女即便歌舞。第一天女說偈歌言：

&emsp;&emsp;若男子、女人，&emsp;&emsp;勝妙衣惠施，

&emsp;&emsp;施衣因緣故，&emsp;&emsp;所生得殊勝，

&emsp;&emsp;施所愛念物，&emsp;&emsp;生天隨所欲。

&emsp;&emsp;見我居宮殿，&emsp;&emsp;乘空而遊行，

&emsp;&emsp;天身如金聚，&emsp;&emsp;天女百中勝，

&emsp;&emsp;觀察斯福德，&emsp;&emsp;迴向中之最。

第二天女復說偈言：

&emsp;&emsp;若男子、女人，&emsp;&emsp;勝妙香惠施，

&emsp;&emsp;愛念可意施，&emsp;&emsp;生天隨所欲。

&emsp;&emsp;見我處宮殿，&emsp;&emsp;乘空而遊行，

&emsp;&emsp;天身若金聚，&emsp;&emsp;天女百中勝，

&emsp;&emsp;觀察斯福德，&emsp;&emsp;迴向中之最。

第三天女復說偈言：

&emsp;&emsp;若男子、女人，&emsp;&emsp;以食而惠施，

&emsp;&emsp;可意愛念施，&emsp;&emsp;生天隨所欲。

&emsp;&emsp;見我居宮殿，&emsp;&emsp;乘虛而遊行，

&emsp;&emsp;天身如金聚，&emsp;&emsp;天女百中勝，

&emsp;&emsp;觀察斯福德，&emsp;&emsp;迴向中之最。

第四天女復說偈言：

&emsp;&emsp;憶念餘生時，&emsp;&emsp;曾為人婢使，

&emsp;&emsp;不盜、不貪嗜，&emsp;&emsp;勤修不懈怠，

&emsp;&emsp;量腹自節身，&emsp;&emsp;分飡救貧人。

&emsp;&emsp;今見居宮殿，&emsp;&emsp;乘虛而遊行，

&emsp;&emsp;天身如金聚，&emsp;&emsp;天女百中勝，

&emsp;&emsp;觀察斯福德，&emsp;&emsp;供養中為最。

第五天女復說偈言：

&emsp;&emsp;憶念餘生時，&emsp;&emsp;為人作子婦，

&emsp;&emsp;嫜姑性狂暴，&emsp;&emsp;常加麁澁言，

&emsp;&emsp;執節修婦禮，&emsp;&emsp;卑遜而奉順。

&emsp;&emsp;今見處宮殿，&emsp;&emsp;乘虛而遊行，

&emsp;&emsp;天身如金聚，&emsp;&emsp;天女百中勝，

&emsp;&emsp;觀察斯福德，&emsp;&emsp;供養中為最。

第六天女復說偈言：

&emsp;&emsp;昔曾見行路，&emsp;&emsp;比丘、比丘尼，

<sup><font color="green">「路」，原本作「跡」，依宋本改。</font></sup>

&emsp;&emsp;從其聞正法，&emsp;&emsp;一宿受齋戒。

&emsp;&emsp;今見處天殿，&emsp;&emsp;乘虛而遊行，

&emsp;&emsp;天身如金聚，&emsp;&emsp;天女百中勝，

&emsp;&emsp;觀察斯福德，&emsp;&emsp;迴向中之最。

爾時，拘薩羅國麁牛彈琴人而說偈言：

&emsp;&emsp;我今善來此，&emsp;&emsp;拘薩羅林中，

&emsp;&emsp;得見此天女，&emsp;&emsp;具足妙天身。

&emsp;&emsp;既見又聞說，&emsp;&emsp;當增修善業，

&emsp;&emsp;緣今修功德，&emsp;&emsp;亦當生天上。

說是語已，此諸天女即沒不現」。佛說此經已，諸比丘聞佛所說，歡喜奉行。