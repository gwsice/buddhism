二五　諸天相應<sup><font color="green">〈諸天相應〉，共一〇八經。與《相應部》（一）〈諸天相應〉，（二）〈天子相應〉相當。</font></sup>

# 一；一三二四（九九五）

<sup><font color="green">《相應部》（一）[〈諸天相應〉一〇經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/01%20%E8%AF%B8%E5%A4%A9%E7%9B%B8%E5%BA%94.md#1_10)。[《別譯》一三二經]。</font></sup>

<sup><font color="green">《雜阿含經》卷四六（舊誤編為卷三六）中。</font></sup>如是我聞：一時，佛住舍衛國祇樹給孤獨園。時有一天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。時彼天子〔而〕說偈問佛：

&emsp;&emsp;「阿練若比丘，&emsp;&emsp;住於空閑處，

&emsp;&emsp;寂靜修梵行，&emsp;&emsp;於一坐而食，

&emsp;&emsp;以何因緣故，&emsp;&emsp;顏色特鮮明」？

爾時，世尊說偈答言：

&emsp;&emsp;「於過去無憂，&emsp;&emsp;未來不欣樂，

&emsp;&emsp;現在隨所得，&emsp;&emsp;正智繫念持，

&emsp;&emsp;飯食繫念故，&emsp;&emsp;顏色常鮮澤。

&emsp;&emsp;未來心馳想，&emsp;&emsp;過去追憂悔，

&emsp;&emsp;愚癡火自煎，&emsp;&emsp;如雹斷生草」。

時彼天子復說偈言：

&emsp;&emsp;「久見婆羅門，&emsp;&emsp;逮得般涅槃，

&emsp;&emsp;一切怖已過，&emsp;&emsp;永超世恩愛」。

時彼天子聞佛所說，歡喜隨喜，稽首佛足，即沒不現。

# 二；一三二五（九九六）

<sup><font color="green">《相應部》（一）[〈諸天相應〉九經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/01%20%E8%AF%B8%E5%A4%A9%E7%9B%B8%E5%BA%94.md#1_9)。[《別譯》一三三經]。</font></sup>

如是我聞：一時，佛住舍衛國祇樹給孤獨園。時有一天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。時彼天子而說偈言：

&emsp;&emsp;「不欲起憍慢，&emsp;&emsp;善自調其心，

&emsp;&emsp;未曾修寂默，&emsp;&emsp;亦不入正受，

&emsp;&emsp;處林而放逸，&emsp;&emsp;不度死彼岸」。

爾時，世尊說偈答言：

&emsp;&emsp;「已離於憍慢，&emsp;&emsp;心常入正受，

&emsp;&emsp;明智善分別，&emsp;&emsp;解脫一切縛。

&emsp;&emsp;獨一處閑林，&emsp;&emsp;其心不放逸，

&emsp;&emsp;於彼死魔怨，&emsp;&emsp;疾得度彼岸」。

時彼天子復說偈言：

&emsp;&emsp;「久見婆羅門，&emsp;&emsp;逮得般涅槃，

&emsp;&emsp;一切怖已過，&emsp;&emsp;永超世恩愛」。

時彼天子聞佛所說，歡喜隨喜，稽首佛足，即沒不現。

# 三；一三二六（九九七）

<sup><font color="green">《相應部》（一）[〈諸天相應〉四七經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/01%20%E8%AF%B8%E5%A4%A9%E7%9B%B8%E5%BA%94.md#1_47)。[《別譯》一三四經]。</font></sup>

如是我聞：一時，佛住舍衛國祇樹給孤獨園。時有一天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。時彼天子說偈問佛：

&emsp;&emsp;「云何得晝夜，&emsp;&emsp;功德常增長？

&emsp;&emsp;云何得生天？&emsp;&emsp;唯願為解說」。

爾時，世尊說偈答言：

&emsp;&emsp;「種植園果故，&emsp;&emsp;林樹蔭清涼，

&emsp;&emsp;橋船以濟度，&emsp;&emsp;造作福德舍，

&emsp;&emsp;穿井供渴乏，&emsp;&emsp;客舍給行旅，

&emsp;&emsp;如此之功德，&emsp;&emsp;日夜常增長。

&emsp;&emsp;如法戒具足，&emsp;&emsp;緣斯得生天」。

時彼天子復說偈言：

&emsp;&emsp;「久見婆羅門，&emsp;&emsp;逮得般涅槃，

&emsp;&emsp;一切怖已過，&emsp;&emsp;永超世恩愛」。

時彼天子聞佛所說，歡喜隨喜，稽首佛足，即沒不現。

# 四；一三二七（九九八）

<sup><font color="green">《相應部》（一）[〈諸天相應〉四二經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/01%20%E8%AF%B8%E5%A4%A9%E7%9B%B8%E5%BA%94.md#1_42)。[《別譯》一三五經]。</font></sup>

如是我聞：一時，佛住舍衛國祇樹給孤獨園。時有一天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。時彼天子說偈問佛：

&emsp;&emsp;「施何得大力？&emsp;&emsp;施何得妙色？

&emsp;&emsp;施何得安樂？&emsp;&emsp;施何得明目？

&emsp;&emsp;修習何等施，&emsp;&emsp;名曰一切施？

&emsp;&emsp;今啟問世尊，&emsp;&emsp;願為分別說」！

爾時，世尊說偈答言：

&emsp;&emsp;「施食得大力，&emsp;&emsp;施衣得妙色，

&emsp;&emsp;施乘得安樂，&emsp;&emsp;施燈得明目。

&emsp;&emsp;虛館以待賓，&emsp;&emsp;是名一切施。

&emsp;&emsp;以法而誨彼，&emsp;&emsp;是則施甘露」。

時彼天子復說偈言：

&emsp;&emsp;「久見婆羅門，&emsp;&emsp;逮得般涅槃，

&emsp;&emsp;一切怖已過，&emsp;&emsp;永超世恩愛」。

時彼天子聞佛所說，歡喜隨喜，稽首佛足，即沒不現。

# 五；一三二八（九九九）

<sup><font color="green">《相應部》（二）[〈天子相應〉二三經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/02%20%E5%A4%A9%E5%AD%90%E7%9B%B8%E5%BA%94.md#2_23)。[《別譯》一三六經]。</font></sup>

如是我聞：一時，佛住舍衛國祇樹給孤獨園。時有天子名悉鞞梨，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。時彼天子而說偈言：

&emsp;&emsp;「諸天及世人，&emsp;&emsp;於食悉欣樂，

&emsp;&emsp;頗有諸世間，&emsp;&emsp;福樂自隨逐」？

爾時，世尊說偈答言：

&emsp;&emsp;「淨信心惠施，&emsp;&emsp;此世及後世，

&emsp;&emsp;隨其所至處，&emsp;&emsp;福報常影隨。

&emsp;&emsp;是故當捨慳，&emsp;&emsp;行無垢惠施，

&emsp;&emsp;施已心歡喜，&emsp;&emsp;此世他世受」。

時彼悉鞞梨天子白佛言：「奇哉世尊！善說斯義：

&emsp;&emsp;淨信心惠施，&emsp;&emsp;此世及他世，

&emsp;&emsp;隨其所至處，&emsp;&emsp;福報常影隨。

&emsp;&emsp;是故當捨慳，&emsp;&emsp;行無垢惠施，

&emsp;&emsp;施已心歡喜，&emsp;&emsp;此世他世受」。

悉鞞梨天子白佛言：「世尊！我自知過去世時，曾為國王，名悉鞞梨。於四城門普施為福；於其城內有四交道，亦於其中布施作福。時有第一夫人來語我言：大王大作福德，而我無力修諸福業。我時告言：城東門外布施作福，悉皆屬汝。時諸王子復來白我：大王多作功德，夫人亦同，而我無力作諸福業，我今願得依於大王，少作功德。我時答言：城南門外所作施福，悉皆屬汝。時有大臣復來白我：今日大王多作功德，夫人、王子悉皆共之，而我無力作諸福業，願依大王少有所作。我時告言：城西門外所作施福，悉皆屬汝。時諸將士復來白我：今日大王多作功德，夫人、太子及諸大臣，悉皆共之，唯我無力能修福業，願依大王得有所作。我時答言：城北門外所作施福，悉皆屬汝。國中庶民復來白我：今日大王多作功德，夫人、王子、大臣、諸將，悉皆共之，唯我無力不能修福，願依大王少有所作。我時答言：於其城內四交道頭，所作施福，悉屬汝等。爾時，國王、夫人、王子、大臣、將士、庶民，悉皆惠施，作諸功德，我先所作惠施功德，於茲則斷。時我所使諸作福者，還至我所，為我作禮，而白我言：大王當知！諸修福處，夫人、王子、大臣、將士、及諸庶民，各據其處行施作福，大王所施，於茲則斷。我時答言：善男子！諸方邊國，歲輸財物應入我者，分半入庫，分其半分，即於彼處惠施作福。彼聞教旨，往詣邊國，集諸財物，半送於庫，半留於彼惠施作福。我先長夜如是惠施作福，長夜常得可愛、可念、可意福報，常受快樂，無有窮極，以斯福業及福果、福報，悉皆入於大功德聚數。譬如五大河，合為一流，所謂恆河、耶蒲那、薩羅由、伊羅跋提、摩醯，如是五河合為一流，無有人能量其河水，百千萬億斗斛之數，彼大河水得為大水聚數。我亦如是，所作功德果、功德報、不可稱量，悉得入於大功德聚數」。爾時，悉鞞梨天子聞佛所說，歡喜隨喜，稽首佛足，即沒不現。

# 六；一三二九（一〇〇〇）

<sup><font color="green">《相應部》（一）[〈諸天相應〉五三經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/01%20%E8%AF%B8%E5%A4%A9%E7%9B%B8%E5%BA%94.md#1_53)。[《別譯》一三七經]。</font></sup>

如是我聞：一時，佛住舍衛國祇樹給孤獨園。時有一天子，容色絕妙，於後夜時，來詣佛所，稽首佛足，退坐一面。身諸光明，皆悉遍照祇樹給孤獨園。時彼天子說偈問佛：

&emsp;&emsp;「何等人能為，&emsp;&emsp;遠遊善知識？

&emsp;&emsp;何等人能為，&emsp;&emsp;居家善知識？

&emsp;&emsp;何等人能為，&emsp;&emsp;通財善知識？

&emsp;&emsp;何等人能為，&emsp;&emsp;後世善知識」？

爾時，世尊以偈答言：

&emsp;&emsp;「商人之導師，&emsp;&emsp;遊行善知識。

&emsp;&emsp;貞祥賢良妻，&emsp;&emsp;居家善知識。

&emsp;&emsp;宗親相習近，&emsp;&emsp;通財善知識。

&emsp;&emsp;自所修功德，&emsp;&emsp;後世善知識」。

時彼天子復說偈言：

&emsp;&emsp;「久見婆羅門，&emsp;&emsp;逮得般涅槃，

&emsp;&emsp;一切怖已過，&emsp;&emsp;永超世恩愛」。

時彼天子聞佛所說，歡喜隨喜，稽首佛足，即沒不現。

# 七；一三三〇（一〇〇一）

<sup><font color="green">《相應部》（一）[〈諸天相應〉三經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/01%20%E8%AF%B8%E5%A4%A9%E7%9B%B8%E5%BA%94.md#1_3)。[《別譯》一三八經]。</font></sup>

如是我聞：一時，佛住舍衛國祇樹給孤獨園。時有一天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。時彼天子而說偈言：

&emsp;&emsp;「冥運持命去，&emsp;&emsp;故令人短壽，

&emsp;&emsp;為老所侵迫，&emsp;&emsp;而無救護者。

&emsp;&emsp;覩斯老、病、死，&emsp;&emsp;令人大恐怖，

&emsp;&emsp;唯作諸功德，&emsp;&emsp;樂往至樂所」。

<sup><font color="green">「往」，原本作「住」，依宋本改。</font></sup>

爾時，世尊說偈答言：

&emsp;&emsp;「冥運持命去，&emsp;&emsp;故令人短壽，

&emsp;&emsp;為老所侵迫，&emsp;&emsp;而無救護者。

&emsp;&emsp;觀此有餘過，&emsp;&emsp;令人大恐怖，

&emsp;&emsp;當斷世貪愛，&emsp;&emsp;無餘涅槃樂」。

時彼天子復說偈言：

&emsp;&emsp;「久見婆羅門，&emsp;&emsp;逮得般涅槃，

&emsp;&emsp;一切怖已過，&emsp;&emsp;永超世恩愛」。

時彼天子聞佛所說，歡喜隨喜，稽首佛足，即沒不現。

# 八；一三三一（一〇〇二）

<sup><font color="green">《相應部》（一）[〈諸天相應〉五經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/01%20%E8%AF%B8%E5%A4%A9%E7%9B%B8%E5%BA%94.md#1_5)。[《別譯》一四〇經]。</font></sup>

如是我聞：一時，佛住舍衛國祇樹給孤獨園。時有一天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。時彼天子說偈問佛：

&emsp;&emsp;「斷除於幾法？&emsp;&emsp;幾法應棄捨？

&emsp;&emsp;而復於幾法，&emsp;&emsp;增上方便修？

&emsp;&emsp;幾聚應超越，&emsp;&emsp;比丘度駛流」？

<sup><font color="green">「駛」，原本作「駃」，依宋本改。</font></sup>

爾時，世尊說偈答言：

&emsp;&emsp;「斷除五、捨五，&emsp;&emsp;增修於五根，

&emsp;&emsp;超越五和合，&emsp;&emsp;比丘度流淵」。

時彼天子復說偈言：

&emsp;&emsp;「久見婆羅門，&emsp;&emsp;逮得般涅槃，

&emsp;&emsp;一切怖已過，&emsp;&emsp;永超世恩愛」。

時彼天子聞佛所說，歡喜隨喜，稽首佛足，即沒不現。

# 九；一三三二（一〇〇三）

<sup><font color="green">《相應部》（一）[〈諸天相應〉六經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/01%20%E8%AF%B8%E5%A4%A9%E7%9B%B8%E5%BA%94.md#1_6)。[《別譯》一四一經]。</font></sup>

如是我聞：一時，佛住舍衛國祇樹給孤獨園。時有天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。時彼天子說偈問佛：

&emsp;&emsp;「幾人於覺眠？&emsp;&emsp;幾人於眠覺？

&emsp;&emsp;幾人取塵垢？&emsp;&emsp;幾人得清淨」？

爾時，世尊說偈答言：

&emsp;&emsp;「五人於覺眠，&emsp;&emsp;五人於眠覺，

&emsp;&emsp;五人取於垢，&emsp;&emsp;五人得清淨」。

時彼天子復說偈言：

&emsp;&emsp;「久見婆羅門，&emsp;&emsp;逮得般涅槃，

&emsp;&emsp;一切怖已過，&emsp;&emsp;永超世恩愛」。

時彼天子聞佛所說，歡喜隨喜，稽首佛足，即沒不現。

&emsp;&emsp;（阿練若、憍慢，&emsp;&emsp;修福日夜增，

&emsp;&emsp;云何得大力，&emsp;&emsp;何物生歡喜，

&emsp;&emsp;遠至、強親逼，&emsp;&emsp;日夜有損減，

&emsp;&emsp;思惟及眠寤）。

<sup><font color="green">攝頌見《別譯》卷八（大正二．四二八上）。</font></sup>

# 一〇；一三三三（一〇〇四）

<sup><font color="green">《相應部》（一）[〈諸天相應〉一二經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/01%20%E8%AF%B8%E5%A4%A9%E7%9B%B8%E5%BA%94.md#1_12)。[《別譯》一四二經]。</font></sup>

如是我聞：一時，佛住舍衛國祇樹給孤獨園。時有天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。時彼天子而說偈言：

&emsp;&emsp;「母子更相喜，&emsp;&emsp;牛主樂其牛，

&emsp;&emsp;眾生樂有餘，&emsp;&emsp;無樂無餘者」。

爾時，世尊說偈答言：

&emsp;&emsp;「母子更相憂，&emsp;&emsp;牛主憂其牛；

&emsp;&emsp;有餘眾生憂，&emsp;&emsp;無餘則無憂」。

時彼天子復說偈言：

&emsp;&emsp;「久見婆羅門，&emsp;&emsp;逮得般涅槃，

&emsp;&emsp;一切怖已過，&emsp;&emsp;永超世恩愛」。

時彼天子聞佛所說，歡喜隨喜，稽首佛足，即沒不現。

# 一一；一三三四（一〇〇五）

<sup><font color="green">《相應部》（一）[〈諸天相應〉五四經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/01%20%E8%AF%B8%E5%A4%A9%E7%9B%B8%E5%BA%94.md#1_54)。[《別譯》二三一經]。</font></sup>

如是我聞：一時，佛住舍衛國祇樹給孤獨園。時有天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。時彼天子說偈問佛：

&emsp;&emsp;「何等人之物？&emsp;&emsp;何名第一伴？

&emsp;&emsp;以何而活命？&emsp;&emsp;眾生何處依」？

爾時，世尊說偈答言：

&emsp;&emsp;「田宅眾生有，&emsp;&emsp;賢妻第一伴，

&emsp;&emsp;飲食己存命，&emsp;&emsp;業為眾生依」。

時彼天子復說偈言：

&emsp;&emsp;「久見婆羅門，&emsp;&emsp;逮得般涅槃，

&emsp;&emsp;一切怖已過，&emsp;&emsp;永超世恩愛」。

時彼天子聞佛所說，歡喜隨喜，稽首佛足，即沒不現。

# 一二；一三三五（一〇〇六）

<sup><font color="green">《相應部》（一）[〈諸天相應〉一三經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/01%20%E8%AF%B8%E5%A4%A9%E7%9B%B8%E5%BA%94.md#1_13)。[《別譯》二三二經]。</font></sup>

如是我聞：一時，佛住舍衛國祇樹給孤獨園。時有天子，容色絕妙，來詣佛所，稽首佛足。身諸光明，遍照祇樹給孤獨園。時彼天子而說偈言：

&emsp;&emsp;「所愛無過子，&emsp;&emsp;財無貴於牛，

&emsp;&emsp;光明無過日，&emsp;&emsp;薩羅無過海」。

爾時，世尊說偈答言：

&emsp;&emsp;「愛無過於己，&emsp;&emsp;財無過於穀，

&emsp;&emsp;光明無過慧，&emsp;&emsp;薩羅無過見」。

時彼天子復說偈言：

&emsp;&emsp;「久見婆羅門，&emsp;&emsp;逮得般涅槃，

&emsp;&emsp;一切怖已過，&emsp;&emsp;永超世恩愛」。

時彼天子聞佛所說，歡喜隨喜，稽首佛足，即沒不現。