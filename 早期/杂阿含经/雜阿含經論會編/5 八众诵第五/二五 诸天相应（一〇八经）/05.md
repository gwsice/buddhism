# 四六；一三六九（五九三）

<sup><font color="green">《相應部》（二）[〈天子相應〉二〇經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/02%20%E5%A4%A9%E5%AD%90%E7%9B%B8%E5%BA%94.md#2_20)。[《別譯》一八七經]後文。[《中部》（一四三）《教給孤獨經》](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E4%B8%AD%E9%83%A8/143%20%E6%95%99%E7%BB%99%E5%AD%A4%E7%8B%AC%E7%BB%8F.md)後分。[《增壹阿含經》（五一）〈非常品〉八經](https://github.com/gwsice/buddhism/blob/master/%E6%97%A9%E6%9C%9F/%E5%A2%9E%E4%B8%80%E9%98%BF%E5%90%AB%E7%BB%8F/49.md#51_8)後分。</font></sup>

如是我聞：一時，佛住舍衛國祇樹給孤獨園。時給孤獨長者疾病命終，生兜率天，為兜率天子。作是念：我不應久住於此，當往見世尊。作是念已，如力士屈申臂頃，於兜率天沒，現於佛前。稽首佛足，退坐一面。時給孤獨天子身放光明，遍照祇樹給孤獨園。時給孤獨天子而說偈言：

&emsp;&emsp;「於此祇桓林，&emsp;&emsp;仙人僧住止，

&emsp;&emsp;諸王亦住此，&emsp;&emsp;增我歡喜心。

&emsp;&emsp;深信淨戒業，&emsp;&emsp;智慧為勝壽，

&emsp;&emsp;以此淨眾生，&emsp;&emsp;非族姓、財物。

&emsp;&emsp;大智舍利弗，&emsp;&emsp;正念常寂默，

&emsp;&emsp;閑居修遠離，&emsp;&emsp;初建業良友」。

說此偈已，即沒不現。

爾時，世尊其夜過已，入於僧中，敷尼師壇，於眾前坐。告諸比丘：「今此夜中，有一天子，容色絕妙，來詣我所，稽首我足，退坐一面，而說偈言：

&emsp;&emsp;於此祇桓林，&emsp;&emsp;仙人僧住止，

&emsp;&emsp;諸王亦住此，&emsp;&emsp;增我歡喜心。

&emsp;&emsp;深信淨戒業，&emsp;&emsp;智慧為勝壽，

&emsp;&emsp;以此淨眾生，&emsp;&emsp;非族姓、財物。

&emsp;&emsp;大智舍利弗，&emsp;&emsp;正念常寂默，

&emsp;&emsp;閑居修遠離，&emsp;&emsp;初建業良友」。

爾時，尊者阿難白佛言：「世尊！如我解世尊所說，給孤獨長者生彼天上，來見世尊。然彼給孤獨長者，於尊者舍利弗極相敬重」。佛告阿難：「如是，如是。阿難！給孤獨長者生彼天上，來見於我」。爾時，世尊以尊者舍利弗故，而說偈言：

&emsp;&emsp;「一切世間智，&emsp;&emsp;唯除於如來，

&emsp;&emsp;比舍利弗智，&emsp;&emsp;十六不及一。

&emsp;&emsp;如舍利弗智，&emsp;&emsp;天人悉同等，

&emsp;&emsp;比於如來智，&emsp;&emsp;十六不及一」。

佛說此經已，諸比丘聞佛所說，歡喜奉行。

# 四七；一三七〇（五九四）

<sup><font color="green">[《增支部．三集》一二五經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/04%20%E4%B8%89%E9%9B%86%E7%BB%AD%205.md#125)。[《別譯》一八八經]。</font></sup>

如是我聞：一時，佛住曠野精舍。時有曠野長者疾病命終，生無熱天。生彼天已，即作是念：我今不應久於此住，不見世尊。作是念已，如力士屈申臂頃，從無熱天沒，現於佛前。時彼天子天身委地，不能自立，猶如酥油委地，不能自立。如是彼天子天身細軟，不自持立。爾時，世尊告彼天子：「汝當變化作此麁身而立於地」。時彼天子即自化形，作此麁身而立於地。於是天子前禮佛足，退坐一面。爾時，世尊告手天子：「汝手天子，本於此間為人身時，所受經法，今故憶念不悉忘耶」？手天子白佛言：「世尊！本所受持，今悉不忘。本人間時有所聞法，不盡得者，今亦憶念。如世尊善說，世尊說言：若人安樂處，能憶持法，非為苦處，此說真實。如世尊在閻浮提，種種雜類，四眾圍遶而為說法，彼諸四眾聞佛所說，皆悉奉行，我亦如是，於無熱天上，為諸天人大會說法，彼諸天眾悉受修學」。佛告手天子：「汝於此人間時，於幾法無厭足故，而得生彼無熱天中」？手天子白佛：「世尊！我於三法無厭足故，身壞命終，生無熱天。何等三法？我於見佛無厭足<sup><font color="green">「足」，原本缺，依元本補。</font></sup>故，身壞命終，生無熱天，我於聞<sup><font color="green">「聞」，原本作「佛」，依元本改。</font></sup>法無厭足故，生無熱天；供養眾僧無厭足故，身壞命終，生無熱天」。時手天子即說偈言：

&emsp;&emsp;「見佛無厭足，&emsp;&emsp;聞法亦無厭，

&emsp;&emsp;供養於眾僧，&emsp;&emsp;亦未曾知足。

&emsp;&emsp;受持賢聖法，&emsp;&emsp;調伏慳著垢，

&emsp;&emsp;三法不知足，&emsp;&emsp;故生無熱天」。

時手天子聞佛所說，歡喜隨喜，即沒不現。

# 四八；一三七一（五九五）

<sup><font color="green">《相應部》（二）[〈天子相應〉二四經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/02%20%E5%A4%A9%E5%AD%90%E7%9B%B8%E5%BA%94.md#2_24)。[《別譯》一八九經]。</font></sup>

如是我聞：一時，佛住舍衛國祇樹給孤獨園。時有無煩天子，容色絕妙，來詣佛所，稽首佛足，退坐一面。其身光明，遍照祇樹給孤獨園。時彼天子而說偈言：

&emsp;&emsp;「生彼無煩天，&emsp;&emsp;解脫七比丘，

&emsp;&emsp;貪、瞋恚已盡，&emsp;&emsp;超世度恩愛。

&emsp;&emsp;誰度於諸流，&emsp;&emsp;難度死魔軍？

&emsp;&emsp;誰斷死魔縻，&emsp;&emsp;永超煩惱軛」？

爾時，世尊說偈答言：

&emsp;&emsp;「尊者優波迦，&emsp;&emsp;及波羅揵荼，

&emsp;&emsp;弗迦羅娑梨，&emsp;&emsp;跋提、揵陀疊，

&emsp;&emsp;亦婆休難提，&emsp;&emsp;及波毘瘦㝹，

&emsp;&emsp;如是等一切，&emsp;&emsp;悉皆度諸流。

&emsp;&emsp;斷絕死魔縻，&emsp;&emsp;度彼難度者，

&emsp;&emsp;斷諸死魔縻，&emsp;&emsp;超越諸天軛。

&emsp;&emsp;說甚深妙法，&emsp;&emsp;覺悟難知者，

&emsp;&emsp;巧便問深義，&emsp;&emsp;汝今為是誰」？

時彼天子說偈白佛：

&emsp;&emsp;「我是阿那含，&emsp;&emsp;生彼無煩天，

&emsp;&emsp;故能知斯等，&emsp;&emsp;解脫七比丘，

&emsp;&emsp;盡貪欲、瞋恚，&emsp;&emsp;永超世恩愛」。

爾時，世尊復說偈言：

&emsp;&emsp;「眼、耳、鼻、舌、身，&emsp;&emsp;第六意入處，

&emsp;&emsp;若彼名及色，&emsp;&emsp;得無餘滅盡。

&emsp;&emsp;能知此諸法，&emsp;&emsp;解脫七比丘，

&emsp;&emsp;貪有悉已盡，&emsp;&emsp;永超世恩愛」。

時彼天子復說偈言：

&emsp;&emsp;「鞞跋楞伽村，&emsp;&emsp;我於彼中住，

&emsp;&emsp;名難提婆羅，&emsp;&emsp;造作諸瓦器，

&emsp;&emsp;迦葉佛弟子，&emsp;&emsp;持優婆塞法，

&emsp;&emsp;供養於父母，&emsp;&emsp;離欲修梵行，

&emsp;&emsp;世世為我友，&emsp;&emsp;我亦彼知識。

&emsp;&emsp;如是等大士，&emsp;&emsp;宿命共和合，

&emsp;&emsp;善修於身心，&emsp;&emsp;持此後邊身」。

爾時，世尊復說偈言：

&emsp;&emsp;「如是汝賢士，&emsp;&emsp;如汝之所說，

&emsp;&emsp;鞞跋楞伽村，&emsp;&emsp;名難提婆羅，

&emsp;&emsp;迦葉佛弟子，&emsp;&emsp;受優婆塞法，

&emsp;&emsp;供養於父母，&emsp;&emsp;離欲修梵行，

&emsp;&emsp;昔是汝知識，&emsp;&emsp;汝亦彼良友。

&emsp;&emsp;如是諸正士，&emsp;&emsp;宿命共和合，

&emsp;&emsp;善修其身心，&emsp;&emsp;持此後邊身」。

佛說此經已，時彼天子聞佛所說，歡喜隨喜，即沒不現。

# 四九；一三七二（五九六）

<sup><font color="green">《相應部》（二）[〈天子相應〉一七經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/02%20%E5%A4%A9%E5%AD%90%E7%9B%B8%E5%BA%94.md#2_17)。[《別譯》一八一經]。</font></sup>

如是我聞：一時，佛住舍衛國祇樹給孤獨園。時有一天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。時彼天子說偈問佛：

&emsp;&emsp;「此世多恐怖，&emsp;&emsp;眾生常惱亂，

&emsp;&emsp;已起者亦苦，&emsp;&emsp;未起亦當苦，

&emsp;&emsp;頗有離恐處，&emsp;&emsp;唯願慧眼說」！

爾時，世尊說偈答言：

&emsp;&emsp;「無有異苦行，&emsp;&emsp;無異伏諸根，

&emsp;&emsp;無異一切捨，&emsp;&emsp;而得見解脫」。

時彼天子復說偈言：

&emsp;&emsp;「久見婆羅門，&emsp;&emsp;逮得般涅槃，

&emsp;&emsp;一切怖已過，&emsp;&emsp;永超世恩愛」。

時彼天子聞佛所說，歡喜隨喜，稽首佛足，即沒不現。

# 五〇；一三七三（五九七）

<sup><font color="green">[《別譯》一八二經]。</font></sup>

如是我聞：一時，佛住舍衛國祇樹給孤獨園。時有一天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。時彼天子說偈問佛：

&emsp;&emsp;「云何諸眾生，&emsp;&emsp;受身得妙色？

&emsp;&emsp;云何修方便，&emsp;&emsp;而得乘出道？

&emsp;&emsp;眾生住何法？&emsp;&emsp;為何所修習？

&emsp;&emsp;為何等眾生，&emsp;&emsp;諸天所供養」？

爾時，世尊說偈答言：

&emsp;&emsp;「持戒明智慧，&emsp;&emsp;自修習正受，

&emsp;&emsp;正直心繫念，&emsp;&emsp;熾燃憂悉滅，

&emsp;&emsp;得平等智慧，&emsp;&emsp;其心善解脫。

&emsp;&emsp;斯等因緣故，&emsp;&emsp;受身得妙色，

&emsp;&emsp;成就乘出道，&emsp;&emsp;心住於中學，

&emsp;&emsp;如是德備者，&emsp;&emsp;為諸天供養」。

時彼天子復說偈言：

&emsp;&emsp;「久見婆羅門，&emsp;&emsp;逮得般涅槃，

&emsp;&emsp;一切怖已過，&emsp;&emsp;永超世恩愛」。

時彼天子聞佛所說，歡喜隨喜，稽首佛足，即沒不現。

&emsp;&emsp;（常驚恐、顏色，&emsp;&emsp;羅吒國估客，

&emsp;&emsp;輸波羅、須達，&emsp;&emsp;須達多生天，

&emsp;&emsp;首長者生天，&emsp;&emsp;又有無煩天）。

<sup><font color="green">攝頌見《別譯》卷九（大正二．四四三上）。次第小異。</font></sup>

# 五一；一三七四（五九八）

<sup><font color="green">《相應部》（一）[〈諸天相應〉一六經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/01%20%E8%AF%B8%E5%A4%A9%E7%9B%B8%E5%BA%94.md#1_16)。[《別譯》一七五經]。</font></sup>

如是我聞：一時，佛住舍衛國祇樹給孤獨園。時有一天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。時彼天子而說偈言：

&emsp;&emsp;「沉沒於睡眠，&emsp;&emsp;欠呿、不欣樂，

&emsp;&emsp;飽食、心憒鬧，&emsp;&emsp;懈怠、不精勤，

&emsp;&emsp;斯十覆眾生，&emsp;&emsp;聖道不顯現」。

<sup><font color="green">「十」，疑「七」。</font></sup>

爾時，世尊說偈答言：

&emsp;&emsp;「心沒於睡眠，&emsp;&emsp;欠呿、不欣樂，

&emsp;&emsp;飽食、心憒鬧、&emsp;&emsp;懈怠、不精勤；

&emsp;&emsp;精勤修習者，&emsp;&emsp;能開發聖道」。

時彼天子復說偈言：

&emsp;&emsp;「久見婆羅門，&emsp;&emsp;逮得般涅槃，

&emsp;&emsp;一切怖已過，&emsp;&emsp;永超世恩愛」。

時彼天子聞佛所說，歡喜隨喜，稽首佛足，即沒不現。

# 五二；一三七五（五九九）

<sup><font color="green">《相應部》（一）[〈諸天相應〉二三經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/01%20%E8%AF%B8%E5%A4%A9%E7%9B%B8%E5%BA%94.md#1_23)。[《別譯》一七三經]。</font></sup>

如是我聞：一時，佛住舍衛國祇樹給孤獨園。時有一天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。時彼天子而說偈言：

&emsp;&emsp;「外纏結非纏，&emsp;&emsp;內纏纏眾生，

&emsp;&emsp;今問於瞿曇，&emsp;&emsp;誰於纏離纏」？

爾時，世尊說偈答言：

&emsp;&emsp;「智者建立戒，&emsp;&emsp;內心修智慧，

&emsp;&emsp;比丘勤修習，&emsp;&emsp;於纏能解纏」。

時彼天子復說偈言：

&emsp;&emsp;「久見婆羅門，&emsp;&emsp;逮得般涅槃，

&emsp;&emsp;一切怖已過，&emsp;&emsp;永超世恩愛」。

時彼天子聞佛所說，歡喜隨喜，稽首佛足，即沒不現。

# 五三；一三七六（六〇〇）

<sup><font color="green">《相應部》（一）[〈諸天相應〉一七經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/01%20%E8%AF%B8%E5%A4%A9%E7%9B%B8%E5%BA%94.md#1_17)。[《別譯》一七四經]。</font></sup>

如是我聞：一時，佛住舍衛國祇樹給孤獨園。時有一天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。時彼天子而說偈言：

&emsp;&emsp;「難度難可忍，&emsp;&emsp;沙門無知故，

&emsp;&emsp;多起諸艱難，&emsp;&emsp;重鈍溺沉沒，

&emsp;&emsp;心隨覺自在，&emsp;&emsp;數數溺沉沒。

&emsp;&emsp;沙門云何行，&emsp;&emsp;善攝護其心」？

爾時，世尊說偈答言：

&emsp;&emsp;「如龜善方便，&emsp;&emsp;以殼自藏六，

&emsp;&emsp;比丘習禪思，&emsp;&emsp;善攝諸覺想。

&emsp;&emsp;其心無所依，&emsp;&emsp;他莫能恐怖，

&emsp;&emsp;是則自隱密，&emsp;&emsp;無能誹謗者」。

時彼天子復說偈言：

&emsp;&emsp;「久見婆羅門，&emsp;&emsp;逮得般涅槃，

&emsp;&emsp;一切怖已過，&emsp;&emsp;永超世恩愛」。

時彼天子聞佛所說，歡喜隨喜，稽首佛足，即沒不現。

# 五四；一三七七（六〇一）

<sup><font color="green">《相應部》（一）[〈諸天相應〉二七經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/01%20%E8%AF%B8%E5%A4%A9%E7%9B%B8%E5%BA%94.md#1_27)。[《別譯》一七六經]。</font></sup>

如是我聞：一時，佛住舍衛國祇樹給孤獨園。時有天子，容色絕妙，於後夜時，來詣佛所，稽首佛足。身諸光明，遍照祇樹給孤獨園。時彼天子說偈問佛：

&emsp;&emsp;「薩羅小流注，&emsp;&emsp;當於何反流？

&emsp;&emsp;生死之徑路，&emsp;&emsp;於何而不轉？

&emsp;&emsp;世間諸苦樂，&emsp;&emsp;何由滅無餘」？

爾時，世尊說偈答言：

&emsp;&emsp;「眼、耳、鼻、舌、身，&emsp;&emsp;及彼意入處，

&emsp;&emsp;名色滅無餘，&emsp;&emsp;薩羅小還流，

&emsp;&emsp;生死道不轉，&emsp;&emsp;苦樂滅無餘」。

時彼天子復說偈言：

&emsp;&emsp;「久見婆羅門，&emsp;&emsp;逮得般涅槃，

&emsp;&emsp;一切怖已過，&emsp;&emsp;永超世恩愛」。

時彼天子聞佛所說，歡喜隨喜，稽首佛足，即沒不現。

# 五五；一三七八（六〇二）

<sup><font color="green">《相應部》（一）[〈諸天相應〉三〇經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/01%20%E8%AF%B8%E5%A4%A9%E7%9B%B8%E5%BA%94.md#1_30)。[《別譯》一七七經]。</font></sup>

如是我聞：一時，佛住在舍衛國祇樹給孤獨園。時有天子，容色絕妙，於後夜時，來詣佛所，稽首佛足。身諸光明，遍照祇樹給孤獨園。時彼天子說偈問佛：

&emsp;&emsp;「伊尼耶鹿𨄔，&emsp;&emsp;仙人中之尊，

&emsp;&emsp;少食不嗜味，&emsp;&emsp;禪思樂山林。

&emsp;&emsp;我今敬稽首，&emsp;&emsp;而問於瞿曇：

&emsp;&emsp;云何出離苦？&emsp;&emsp;云何苦解脫？

&emsp;&emsp;我今問解脫，&emsp;&emsp;於何而滅盡」？

爾時，世尊說偈答言：

&emsp;&emsp;「世間五欲德，&emsp;&emsp;心法說第六，

&emsp;&emsp;於彼欲無欲，&emsp;&emsp;解脫一切苦。

&emsp;&emsp;如是於苦出，&emsp;&emsp;如是苦解脫，

&emsp;&emsp;汝所問解脫，&emsp;&emsp;於彼而滅盡」。

時彼天子復說偈言：

&emsp;&emsp;「久見婆羅門，&emsp;&emsp;逮得般涅槃，

&emsp;&emsp;一切怖已過，&emsp;&emsp;永超世恩愛」。

時彼天子聞佛所說，歡喜隨喜，稽首佛足，即沒不現。

# 五六；一三七九（六〇三）

如是我聞：一時，佛住舍衛國祇樹給孤獨園。時有天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。時彼天子說偈問佛：

&emsp;&emsp;「云何度諸流？&emsp;&emsp;云何度大海？

&emsp;&emsp;云何能捨苦？&emsp;&emsp;云何得清淨」？

爾時，世尊即說偈言：

&emsp;&emsp;「信能度諸流，&emsp;&emsp;不放逸度海，

&emsp;&emsp;精進能除苦，&emsp;&emsp;智慧得清淨」。

時彼天子復說偈言：

&emsp;&emsp;「久見婆羅門，&emsp;&emsp;逮得般涅槃，

&emsp;&emsp;一切怖已過，&emsp;&emsp;永超世恩愛」。

時彼天子聞佛所說，歡喜隨喜，稽首佛足，即沒不現<sup><font color="green">《雜阿含經》卷四七（舊誤編為卷二二）終。</font></sup>。