二三　比丘尼相應<sup><font color="green">〈比丘尼相應〉，共十經。與《相應部》（五）〈比丘尼相應〉相當。</font></sup>

# 一；一二九八（一一九八）

<sup><font color="green">《相應部》（五）[〈比丘尼相應〉一經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/05%20%E6%AF%94%E4%B8%98%E5%B0%BC%E7%9B%B8%E5%BA%94.md#5_1)。[《別譯》二一四經]。</font></sup>

<sup><font color="green">《雜阿含經》卷四五。</font></sup>如是我聞：一時，佛住舍衛國祇樹給孤獨園。時有阿臈毘比丘尼，住舍衛國王園精舍比丘尼眾中。時阿臈毘比丘尼，晨朝著衣持鉢，入舍衛城乞食。食已，還精舍，舉衣鉢，洗足，持尼師壇著右肩上，入安陀林坐禪。時魔波旬作是念：今沙門瞿曇住舍衛國祇樹給孤獨園。有弟子阿臈毘比丘尼，住舍衛國王園精舍比丘尼眾中，晨朝著衣持鉢，入舍衛城乞食。食已還精舍，舉衣鉢，洗足已，持尼師壇著右肩上，入安陀林坐禪，我今當往為作留難。即化作年少，容貌端正，往詣彼比丘尼所，語比丘尼言：「阿姨！欲何處去」！比丘尼答言：「賢者！到遠離處去」。時魔波旬即說偈言：

&emsp;&emsp;「世間無有出，&emsp;&emsp;用求遠離為？

&emsp;&emsp;還服食五欲，&emsp;&emsp;勿令後變悔」。

時阿臈毘比丘尼作是念：是誰欲恐怖我？為是人耶？為非人耶？姦狡人耶？心即念言：此必惡魔，欲亂我耳。覺知已而說偈言：

&emsp;&emsp;「世間有出要，&emsp;&emsp;我自知所得，

&emsp;&emsp;鄙下之惡魔，&emsp;&emsp;汝不知其道。

&emsp;&emsp;譬如利刀害，&emsp;&emsp;五欲亦如是；

&emsp;&emsp;譬如斬肉刑，&emsp;&emsp;苦受陰亦然。

<sup><font color="green">「刑」，原本作「形」，依宋本改。</font></sup>

&emsp;&emsp;如汝向所說，&emsp;&emsp;服樂五欲者，

&emsp;&emsp;是則不可樂，&emsp;&emsp;大恐怖之處。

&emsp;&emsp;離一切喜樂，&emsp;&emsp;捨諸大闇冥，

&emsp;&emsp;以滅盡作證，&emsp;&emsp;安住離諸漏。

&emsp;&emsp;覺知汝惡魔，&emsp;&emsp;尋即自滅去」！

時魔波旬作是念：彼阿臈毘比丘尼已知我心。愁憂不樂，即沒不現。

# 二；一二九九（一一九九）

<sup><font color="green">《相應部》（五）[〈比丘尼相應〉二經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/05%20%E6%AF%94%E4%B8%98%E5%B0%BC%E7%9B%B8%E5%BA%94.md#5_2)。[《別譯》二一五經]。</font></sup>

如是我聞：一時，佛住舍衛國祇樹給孤獨園。時有蘇摩比丘尼，住舍衛國王園精舍比丘尼眾中。晨朝著衣持鉢，入舍衛城乞食。食已，還精舍，舉衣鉢，洗足畢，持尼師壇著右肩上，至安陀林坐禪。時魔波旬作是念：今沙門瞿曇住舍衛國祇樹給孤獨園，有蘇摩比丘尼住舍衛國王園精舍比丘尼眾中。晨朝著衣持鉢，入舍衛城乞食。食已，還精舍，舉衣鉢，洗足畢，持尼師壇著右肩上，入安陀林坐禪，我今當往為作留難。即化作年少，容貌端正，往至蘇摩比丘尼所，問言：「阿姨！欲至何所」？答言：「賢者！欲至遠離處去」。時魔波旬即說偈言：

&emsp;&emsp;「仙人所住處，&emsp;&emsp;是處甚難得，

&emsp;&emsp;非彼二指智，&emsp;&emsp;能得到彼處」。

時蘇摩比丘尼作是念：此是何等欲恐怖我？為人、為非人？為姦狡人？作此思惟已，決定智生，知是惡魔來欲嬈亂。即說偈言：

&emsp;&emsp;「心入於正受，&emsp;&emsp;女形復何為？

&emsp;&emsp;智或若生已，&emsp;&emsp;逮得無上法。

&emsp;&emsp;若於男女想，&emsp;&emsp;心不得俱離，

&emsp;&emsp;彼即隨魔說，&emsp;&emsp;汝應往語彼。

&emsp;&emsp;離於一切苦，&emsp;&emsp;捨一切闇冥，

&emsp;&emsp;逮得滅盡證，&emsp;&emsp;安住諸漏盡。

&emsp;&emsp;覺知汝惡魔，&emsp;&emsp;即自磨滅去」！

時魔波旬作是念：蘇摩比丘尼已知我心。內懷憂悔，即沒不現。

# 三；一三〇〇（一二〇〇）

<sup><font color="green">《相應部》（五）[〈比丘尼相應〉三經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/05%20%E6%AF%94%E4%B8%98%E5%B0%BC%E7%9B%B8%E5%BA%94.md#5_3)。[《別譯》二一六經]。</font></sup>

如是我聞：一時，佛住舍衛國祇樹給孤獨園。時有吉離舍瞿曇彌比丘尼，住舍衛國王園精舍比丘尼眾中。晨朝著衣持鉢，至舍衛城乞食。食已，還精舍，舉衣鉢，洗足畢，持尼師壇著肩上，入安陀林，於一樹下結跏趺坐，入晝正受。時魔波旬作是念：今沙門瞿曇住舍衛國祇樹給孤獨園，時吉離舍瞿曇彌比丘尼住舍衛國王園精舍比丘尼眾中。晨朝著衣持鉢，入舍衛城乞食。食已，還精舍，舉衣鉢，洗足畢，持尼師壇著肩上，入安陀林，於一樹下結跏趺坐，入晝正受，我今當往為作留難。即化作年少，容貌端正，往至吉離舍瞿曇彌比丘尼所而說偈言：

&emsp;&emsp;「汝何喪其子，&emsp;&emsp;涕泣憂愁貌？

&emsp;&emsp;獨坐於樹下，&emsp;&emsp;何求於男子」？

時吉離舍瞿曇彌比丘尼作是念：為誰恐怖我？為人、為非人？為姦狡者？如是思惟，生決定智，惡魔波旬來嬈我耳。即說偈言：

&emsp;&emsp;「無邊際諸子，&emsp;&emsp;一切皆亡失，

&emsp;&emsp;此則男子邊，&emsp;&emsp;已度男子表。

&emsp;&emsp;不惱不憂愁，&emsp;&emsp;佛教作已作，

&emsp;&emsp;一切離憂苦，&emsp;&emsp;捨一切闇冥，

<sup><font color="green">「憂」，原本作「愛」，依宋本改。</font></sup>

&emsp;&emsp;已滅盡作證，&emsp;&emsp;安隱盡諸漏。

&emsp;&emsp;已知汝弊魔，&emsp;&emsp;於此自滅去」。

時魔波旬作是念：吉離舍瞿曇彌比丘尼已知我心。愁憂苦惱，即沒不現。

# 四；一三〇一（一二〇一）

<sup><font color="green">《相應部》（五）[〈比丘尼相應〉五經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/05%20%E6%AF%94%E4%B8%98%E5%B0%BC%E7%9B%B8%E5%BA%94.md#5_5)。[《別譯》二一七經]。</font></sup>

如是我聞：一時，佛住舍衛國祇樹給孤獨園。時有優鉢羅色比丘尼，住舍衛國王園比丘尼眾中。晨朝著衣持鉢，入舍衛城乞食。食已，還精舍，舉衣鉢，洗足畢，持尼師壇著肩上，入安陀林，坐一樹下，入晝正受。時魔波旬作是念：今沙門瞿曇住舍衛國祇樹給孤獨園，優鉢羅色比丘尼住舍衛國王園比丘尼眾中。晨朝著衣持鉢，入舍衛城乞食。食已，還精舍，舉衣鉢，洗足畢，持尼師壇著肩上，入安陀林，坐一樹下，入晝正受，我今當往為作留難。即化作年少，容貌端正，至優鉢羅色比丘尼所而說偈言：

&emsp;&emsp;「妙華堅固樹，&emsp;&emsp;依止其樹下，

&emsp;&emsp;獨一無等侶，&emsp;&emsp;不畏惡人耶」？

時優鉢羅色比丘尼作是念：為何等人欲恐怖我？為是人、為非人？為姦狡人？如是思惟，即得覺知，必是惡魔波旬欲亂我耳。即說偈言：

&emsp;&emsp;「設使有百千，&emsp;&emsp;皆是姦狡人，

&emsp;&emsp;如汝等惡魔，&emsp;&emsp;來至我所者，

&emsp;&emsp;不能動毛髮，&emsp;&emsp;不畏汝惡魔」。

魔復說偈言：

&emsp;&emsp;「我今入汝腹，&emsp;&emsp;住於內藏中，

&emsp;&emsp;或住兩眉間，&emsp;&emsp;汝不能見我」。

時優鉢羅色比丘尼復說偈言：

&emsp;&emsp;「我心有大力，&emsp;&emsp;善修習神通，

&emsp;&emsp;大縛已解脫，&emsp;&emsp;不畏汝惡魔。

&emsp;&emsp;我已吐三垢，&emsp;&emsp;恐怖之根本，

&emsp;&emsp;住於不恐地，&emsp;&emsp;不畏於魔軍。

&emsp;&emsp;於一切愛喜，&emsp;&emsp;離一切闇冥，

&emsp;&emsp;已證於寂滅，&emsp;&emsp;安住諸漏盡。

&emsp;&emsp;覺知汝惡魔，&emsp;&emsp;自當消滅去」。

時魔波旬作是念：優鉢羅色比丘尼已知我心。內懷憂愁，即沒不現。

# 五；一三〇二（一二〇二）

<sup><font color="green">《相應部》（五）[〈比丘尼相應〉一〇經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/05%20%E6%AF%94%E4%B8%98%E5%B0%BC%E7%9B%B8%E5%BA%94.md#5_10)。[《別譯》二一八經]。</font></sup>

如是我聞：一時，佛住舍衛國祇樹給孤獨園。時尸羅比丘尼住舍衛國王園比丘尼眾中。晨朝著衣持鉢，入舍衛城乞食。食已，還精舍，舉衣鉢，洗足畢，持尼師壇著肩上，入安陀林，坐一樹下，入晝正受。時魔波旬作是念：今沙門瞿曇住舍衛國祇樹給孤獨園，尸羅比丘尼住舍衛國王園精舍比丘尼眾中。晨朝著衣持鉢，入舍衛城乞食。食已，還精舍，舉衣鉢，洗足畢，持尼師壇著肩上，入安陀林，坐一樹下，入晝正受，我今當往為作留難。即化作年少，容貌端正，往到尸羅比丘尼前，而說偈言：

&emsp;&emsp;「眾生云何生？&emsp;&emsp;誰為其作者？

&emsp;&emsp;眾生何處起？&emsp;&emsp;去復至何所」？

尸羅比丘尼作是念：此是何人欲恐怖我？為人、為非人？為姦狡人？作是思惟已，即生知覺，此是惡魔，欲作留難。即說偈言：

&emsp;&emsp;「汝謂有眾生，&emsp;&emsp;此則惡魔見，

&emsp;&emsp;唯有空陰聚，&emsp;&emsp;無是眾生者。

&emsp;&emsp;如和合眾材，&emsp;&emsp;世名之為車，

&emsp;&emsp;諸陰因緣合，&emsp;&emsp;假名為眾生。

&emsp;&emsp;其生則苦生，&emsp;&emsp;住亦即苦住，

&emsp;&emsp;無餘法生苦，&emsp;&emsp;苦生苦自滅。

&emsp;&emsp;捨一切憂苦，&emsp;&emsp;離一切闇冥，

<sup><font color="green">「憂」，原本作「愛」，依宋本改。</font></sup>

&emsp;&emsp;已證於寂滅，&emsp;&emsp;安住諸漏盡。

&emsp;&emsp;已知汝惡魔，&emsp;&emsp;則自消滅去」。

時魔波旬作是念：尸羅比丘尼已知我心。內懷憂慼，即沒不現。

# 六；一三〇三（一二〇三）

<sup><font color="green">《相應部》（五）[〈比丘尼相應〉九經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/05%20%E6%AF%94%E4%B8%98%E5%B0%BC%E7%9B%B8%E5%BA%94.md#5_9)。[《別譯》二一九經]。</font></sup>

如是我聞：一時，佛住舍衛國祇樹給孤獨園。時毘羅比丘尼，住舍衛國王園比丘尼眾中。晨朝著衣持鉢，入舍衛城乞食。食已，還精舍，舉衣鉢，洗足畢，持尼師壇著肩上，入安陀林，坐一樹下，入晝正受。時魔波旬作是念：今沙門瞿曇住舍衛國祇樹給孤獨園。毘羅比丘尼住舍衛國王園比丘尼眾中，晨朝著衣持鉢，入舍衛城乞食。食已，還精舍，舉衣鉢，洗足畢，持尼師壇著肩上，入安陀林，坐一樹下，入晝正受，我當往彼為作留難。即化作年少，容貌端正，至毘羅比丘尼所而說偈言：

&emsp;&emsp;「云何作此形，&emsp;&emsp;誰為其作者？

&emsp;&emsp;此形何處起？&emsp;&emsp;形去至何所」？

毘羅比丘尼作是念：是何人來恐怖我？為人、為非人？為姦狡人？如是思惟，即得知覺，惡魔波旬欲作嬈亂。即說偈言：

&emsp;&emsp;「此形不自造，&emsp;&emsp;亦非他所作，

&emsp;&emsp;因緣會而生，&emsp;&emsp;緣散即磨滅。

&emsp;&emsp;如世諸種子，&emsp;&emsp;因大地而生，

&emsp;&emsp;因地、水、火、風；&emsp;&emsp;陰、界、入亦然，

&emsp;&emsp;因緣和合生，&emsp;&emsp;緣離則磨滅。

&emsp;&emsp;捨一切憂苦，&emsp;&emsp;離一切闇冥，

&emsp;&emsp;已證於寂滅，&emsp;&emsp;安住諸漏盡。

&emsp;&emsp;惡魔已知汝，&emsp;&emsp;即自磨滅去」。

<sup><font color="green">「已」，原本作「以」，今改。</font></sup>

時魔波旬作是念：毘羅比丘尼已知我心。生大憂慼，即沒不現。

# 七；一三〇四（一二〇四）

<sup><font color="green">《相應部》（五）[〈比丘尼相應〉四經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/05%20%E6%AF%94%E4%B8%98%E5%B0%BC%E7%9B%B8%E5%BA%94.md#5_4)。[《別譯》二二〇經]。</font></sup>

如是我聞：一時，佛住舍衛國祇樹給孤獨園。時有毘闍耶比丘尼，住舍衛國王園比丘尼眾中。晨朝著衣持鉢，入舍衛城乞食。食已，還精舍，舉衣鉢，洗足畢，持尼師壇著肩上，入安陀林，坐一樹下，入晝正受。時魔波旬作是念：此沙門瞿曇住舍衛國祇樹給孤獨園。弟子毘闍耶比丘尼，住舍衛國王園比丘尼眾中，晨朝著衣持鉢，入舍衛城乞食。食已，還精舍，舉衣鉢，洗足畢，持尼師壇著肩上，入安陀林，坐一樹下，入晝正受，我今當往為作留難。即化作年少，容貌端正，往至其前，而說偈言：

&emsp;&emsp;「汝今年幼少，&emsp;&emsp;我亦是年少，

&emsp;&emsp;當共於此處，&emsp;&emsp;作五種音樂，

&emsp;&emsp;而共相娛樂，&emsp;&emsp;用是禪思為」？

時毘闍耶比丘尼作是念：此何等人欲恐怖我？為是人耶？為非人耶？為姦狡人耶？如是思惟已，即得知覺，是魔波旬欲作嬈亂。即說偈言：

&emsp;&emsp;「歌舞作眾伎，&emsp;&emsp;種種相娛樂，

&emsp;&emsp;今悉已惠汝，&emsp;&emsp;非我之所須。

&emsp;&emsp;若寂滅正受，&emsp;&emsp;及天人五欲，

&emsp;&emsp;一切持相與，&emsp;&emsp;亦非我所須。

&emsp;&emsp;捨一切喜樂，&emsp;&emsp;離一切闇冥，

<sup><font color="green">「樂」，原本作「歡」，依宋本改。</font></sup>

&emsp;&emsp;寂滅以作證，&emsp;&emsp;安住諸漏盡。

&emsp;&emsp;已知汝惡魔，&emsp;&emsp;當自消滅去」。

時魔波旬作是念：是毘闍耶比丘尼已知我心。內懷憂慼，即沒不現。

# 八；一三〇五（一二〇五）

<sup><font color="green">《相應部》（五）[〈比丘尼相應〉六經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/05%20%E6%AF%94%E4%B8%98%E5%B0%BC%E7%9B%B8%E5%BA%94.md#5_6)。[《別譯》二二一經]。</font></sup>

如是我聞：一時，佛住舍衛國祇樹給孤獨園。時遮羅比丘尼，住舍衛國王園比丘尼眾中。晨朝著衣持鉢，入舍衛城乞食。食已，還精舍，舉衣鉢，洗足畢，持尼師壇著肩上，至安陀林，坐一樹下，入晝正受。時魔波旬作是念：今沙門瞿曇在舍衛國祇樹給孤獨園。遮羅比丘尼亦住舍衛國王園比丘尼眾中，晨朝著衣持鉢，入舍衛城乞食。食已，還精舍，洗足畢，舉衣鉢，持尼師壇著肩上，入安陀林，坐一樹下，入晝正受，我今當往為作留難。化作年少，容貌端正，至遮羅比丘尼前而說偈言：

&emsp;&emsp;「覺受生為樂，&emsp;&emsp;生服受五欲，

&emsp;&emsp;為誰教授汝，&emsp;&emsp;令厭離於生」？

<sup><font color="green">「授」，原本作「受」，依宋本改。</font></sup>

時遮羅比丘尼作是念：此是何人欲作恐怖？為人、為非人、為姦狡人，而來至此欲作嬈亂？即說偈言：

&emsp;&emsp;「生者必有死，&emsp;&emsp;生則受諸苦，

&emsp;&emsp;鞭打諸惱苦，&emsp;&emsp;一切緣生有，

&emsp;&emsp;當斷一切苦，&emsp;&emsp;超越一切生。

&emsp;&emsp;慧眼觀聖諦，&emsp;&emsp;牟尼所說法：

&emsp;&emsp;苦苦及苦集，&emsp;&emsp;滅盡離諸苦，

&emsp;&emsp;修習八正道，&emsp;&emsp;安隱趣涅槃。

&emsp;&emsp;大師平等法，&emsp;&emsp;我欣樂彼法，

&emsp;&emsp;我知彼法故，&emsp;&emsp;不復樂受生。

&emsp;&emsp;一切離愛喜，&emsp;&emsp;捨一切闇冥，

&emsp;&emsp;寂滅以作證，&emsp;&emsp;安住諸漏盡。

&emsp;&emsp;覺知汝惡魔，&emsp;&emsp;自當消滅去」。

時魔波旬作是念：遮羅比丘尼已知我心。內懷憂慼，即沒不現。

# 九；一三〇六（一二〇六）

<sup><font color="green">《相應部》（五）[〈比丘尼相應〉七經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/05%20%E6%AF%94%E4%B8%98%E5%B0%BC%E7%9B%B8%E5%BA%94.md#5_7)。[《別譯》二二二經]。</font></sup>

如是我聞：一時，佛住舍衛國祇樹給孤獨園。時優波遮羅比丘尼，亦住舍衛國王園比丘尼眾中。晨朝著衣持鉢，入舍衛城乞食。食已，還精舍，舉衣鉢，洗足畢，持尼師壇著肩上，入安陀林，坐一樹下，入晝正受。時魔波旬作是念：今沙門瞿曇住舍衛國祇樹給孤獨園。優波遮羅比丘尼，亦住舍衛國王園比丘尼眾中。晨朝著衣持鉢，入舍衛城乞食。食已，還精舍，舉衣鉢，洗足畢，持尼師壇著肩上，入安陀林，坐一樹下，入晝正受，我今當往為作留難。即化作年少，容貌端正，至優波遮羅比丘尼所而說偈言：

&emsp;&emsp;「三十三天上，&emsp;&emsp;炎魔、兜率陀，

&emsp;&emsp;化樂、他自在，&emsp;&emsp;發願得往生」。

優波遮羅比丘尼作是念：此何等人欲恐怖我？為人、為非人？為是姦狡人？自思覺悟，必是惡魔欲作嬈亂。而說偈言：

&emsp;&emsp;「三十三天上，&emsp;&emsp;炎魔、兜率陀，

&emsp;&emsp;化樂、他自在，&emsp;&emsp;斯等諸天上，

&emsp;&emsp;不離有為行，&emsp;&emsp;故隨魔自在。

&emsp;&emsp;一切諸世間，&emsp;&emsp;悉是眾行聚；

&emsp;&emsp;一切諸世間，&emsp;&emsp;悉皆動搖法；

&emsp;&emsp;一切諸世間，&emsp;&emsp;苦火常熾然；

&emsp;&emsp;一切諸世間，&emsp;&emsp;悉皆烟塵起。

&emsp;&emsp;不動亦不搖，&emsp;&emsp;不習近凡夫，

&emsp;&emsp;不隨於魔趣，&emsp;&emsp;於是處娛樂。

&emsp;&emsp;離一切憂苦，&emsp;&emsp;捨一切闇冥，

&emsp;&emsp;寂滅以作證，&emsp;&emsp;安住諸漏盡。

&emsp;&emsp;已覺汝惡魔，&emsp;&emsp;則自磨滅去」。

時魔波旬作是念：優波遮羅比丘尼已知我心。內懷憂慼，即沒不現。

# 一〇；一三〇七（一二〇七）

<sup><font color="green">《相應部》（五）[〈比丘尼相應〉八經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/05%20%E6%AF%94%E4%B8%98%E5%B0%BC%E7%9B%B8%E5%BA%94.md#5_8)。[《別譯》二二三經]。</font></sup>

如是我聞：一時，佛住舍衛國祇樹給孤獨園。時尸利沙遮羅比丘尼，亦住舍衛國王園比丘尼眾中。晨朝著衣持鉢，入舍衛城乞食。食已，還精舍，舉衣鉢，洗足畢，持尼師壇著肩上，入安陀林，坐一樹下，入晝正受。時魔波旬作是念：今沙門瞿曇住舍衛國祇樹給孤獨園。時尸利沙遮羅比丘尼，亦住舍衛國王園比丘尼眾中。晨朝著衣持鉢，入舍衛城乞食。食已，還精舍，舉衣鉢，洗足畢，持尼師壇著肩上，入安陀林，坐一樹下，入晝正受，我當往彼為作留難。化作年少，容貌端正，往到尸利沙遮羅比丘尼所而作是言：「阿姨！汝樂何等諸道」？比丘尼答言：「我都無所樂」。時魔波旬即說偈言：

&emsp;&emsp;「汝何所諮受，&emsp;&emsp;剃頭作沙門，

&emsp;&emsp;身著袈裟衣，&emsp;&emsp;而作出家相，

&emsp;&emsp;不樂於諸道，&emsp;&emsp;而守愚癡住」？

時尸利沙遮羅比丘尼作是念：此何等人欲恐怖我？為人、為非人？為姦狡人？如是思惟已，即自知覺，惡魔波旬欲作嬈亂。即說偈言：

&emsp;&emsp;「此法外諸道，&emsp;&emsp;諸見所纏縛，

&emsp;&emsp;縛於諸見已，&emsp;&emsp;常隨魔自在。

&emsp;&emsp;若生釋種家，&emsp;&emsp;稟無比大師，

&emsp;&emsp;能伏諸魔怨，&emsp;&emsp;不為彼所伏。

&emsp;&emsp;清淨一切脫，&emsp;&emsp;道眼普觀察，

&emsp;&emsp;一切智悉知，&emsp;&emsp;最勝離諸漏。

&emsp;&emsp;彼則我大師，&emsp;&emsp;我唯樂彼法，

&emsp;&emsp;我入彼法已，&emsp;&emsp;得遠離寂滅。

&emsp;&emsp;離一切、愛喜，&emsp;&emsp;捨一切闇冥，

&emsp;&emsp;寂滅以作證，&emsp;&emsp;安住諸漏盡。

&emsp;&emsp;已知汝惡魔，&emsp;&emsp;如是自滅去」。

時魔波旬作是念：尸利沙遮羅比丘尼已知我心。內懷憂慼，即沒不現。

&emsp;&emsp;（曠野、素彌、蘇瞿曇，&emsp;&emsp;蓮華、石室及毘羅，

&emsp;&emsp;毘闍、折羅，&emsp;&emsp;憂波折羅，

&emsp;&emsp;第十名動頭）。

<sup><font color="green">攝頌見《別譯》卷一二（大正二．四五六中）。</font></sup>