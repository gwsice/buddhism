# 一〇；一三一七（一二一七）

<sup><font color="green">《相應部》（八）[〈婆耆沙長老相應〉一二經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/08%20%E5%A9%86%E8%80%86%E6%B2%99%E9%95%BF%E8%80%81%E7%9B%B8%E5%BA%94.md#8_12)。[《別譯》二五二經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/12.md#252)。</font></sup>

如是我聞：一時，佛住舍衛國祇樹給孤獨園。時尊者婆耆舍，住舍衛國東園鹿子母講堂，獨一思惟，不放逸住，專修自業，逮得三明身作證。時尊者婆耆舍作是念：我獨一靜處，思惟不放逸住，專修自業，起於三明身作證，今當說偈讚歎三明，即說偈言：

&emsp;&emsp;「本欲心狂惑，&emsp;&emsp;聚落及家家，

&emsp;&emsp;遊行遇見佛，&emsp;&emsp;授我殊勝法。

&emsp;&emsp;瞿曇哀愍故，&emsp;&emsp;為我說正法，

&emsp;&emsp;聞法得淨信，&emsp;&emsp;捨非家出家。

&emsp;&emsp;聞彼說法已，&emsp;&emsp;正住於法教，

&emsp;&emsp;勤方便繫念，&emsp;&emsp;堅固常堪能。

&emsp;&emsp;逮得於三明，&emsp;&emsp;於佛教已作。

&emsp;&emsp;世尊善顯示，&emsp;&emsp;日種苗胤說，

&emsp;&emsp;為生盲眾生，&emsp;&emsp;開其出要門：

&emsp;&emsp;苦苦及苦因，&emsp;&emsp;苦滅盡作證，

&emsp;&emsp;八聖離苦道，&emsp;&emsp;安樂趣涅槃。

&emsp;&emsp;善義、善句味，&emsp;&emsp;梵行無過上，

&emsp;&emsp;世尊善顯示，&emsp;&emsp;涅槃濟眾生」。

# 一一；一三一八（一二一八）

<sup><font color="green">《相應部》（八）[〈婆耆沙長老相應〉五經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/08%20%E5%A9%86%E8%80%86%E6%B2%99%E9%95%BF%E8%80%81%E7%9B%B8%E5%BA%94.md#8_5)。[《別譯》二五三經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/12.md#253)。[《小部．經集》「三品」三經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%B0%8F%E9%83%A8/05%20%E7%BB%8F%E9%9B%86/06.md#3)。</font></sup>

如是我聞：一時，佛住舍衛國祇樹給孤獨園。爾時，世尊告諸比丘：「我今當說四法句，諦聽，善思，當為汝說。何等為四？

賢聖善說法，是則為最上。愛說非不愛，是則為第二。諦說非虛妄，是則第三說。法說不異言，是則為第四。

諸比丘！是名說四法句」。爾時，尊者婆耆舍於眾會中，作是念：世尊於四眾中說四法句，我當以四種讚歎，稱譽隨喜。即從座起，整衣服，為佛作禮，合掌白佛言：「世尊！欲有所說，善逝！欲有所說」。佛告婆耆舍：「隨所樂說」。時尊者婆耆舍即說偈言：

&emsp;&emsp;「若善說法者，&emsp;&emsp;於己不惱迫，

&emsp;&emsp;亦不恐怖他，&emsp;&emsp;是則為善說。

&emsp;&emsp;所說愛說者，&emsp;&emsp;說令彼歡喜，

&emsp;&emsp;不令彼為惡，&emsp;&emsp;是則為愛說。

&emsp;&emsp;諦說知甘露，&emsp;&emsp;諦說知無上，

&emsp;&emsp;諦義說法說，&emsp;&emsp;正士建立處。

&emsp;&emsp;如佛所說法，&emsp;&emsp;安隱涅槃道，

&emsp;&emsp;滅除一切苦，&emsp;&emsp;是名善說法」。

佛說此經已，諸比丘聞佛所說，歡喜奉行。

# 一二；一三一九（一二一九）

<sup><font color="green">《相應部》（八）[〈婆耆沙長老相應〉八經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/08%20%E5%A9%86%E8%80%86%E6%B2%99%E9%95%BF%E8%80%81%E7%9B%B8%E5%BA%94.md#8_8)。《別譯》經缺，攝頌中有。</font></sup>

如是我聞：一時，佛住王舍城那伽山側，與千比丘俱，皆是阿羅漢，盡諸有漏，所作已作，離諸重擔，逮得己利，盡諸有結，正智心善解脫。爾時，尊者婆耆舍住王舍城寒林中丘塚間，作是念：今世尊住王舍城那伽山側，與千比丘俱，皆是阿羅漢，諸漏已盡，所作已作，離諸重擔，逮得己利，盡諸有結，正智心善解脫。我今當往，各別讚歎世尊及比丘僧。作是念已，即往詣佛所，稽首禮足，退住一面，而說偈言：

&emsp;&emsp;「無上之導師，&emsp;&emsp;住那伽山側，

&emsp;&emsp;千比丘眷屬，&emsp;&emsp;奉事於如來。

&emsp;&emsp;大師廣說法，&emsp;&emsp;清涼涅槃道，

&emsp;&emsp;專聽清白法，&emsp;&emsp;正覺之所說。

&emsp;&emsp;正覺尊所敬，&emsp;&emsp;處於大眾中，

&emsp;&emsp;德陰之大龍，&emsp;&emsp;仙人之上首，

&emsp;&emsp;興功德密雲，&emsp;&emsp;普雨聲聞眾。

&emsp;&emsp;起於晝正受，&emsp;&emsp;來奉覲大師，

&emsp;&emsp;弟子婆耆舍，&emsp;&emsp;稽首而頂禮。

世尊！欲有所說，唯然善逝！欲有所說」。佛告婆耆舍：「隨汝所說，莫先思惟」。時婆耆舍即說偈言：

&emsp;&emsp;「波旬起微惡，&emsp;&emsp;潛制令速滅，

&emsp;&emsp;能掩障諸魔，&emsp;&emsp;令自覺知過。

&emsp;&emsp;觀察解結縛，&emsp;&emsp;分別清白法，

&emsp;&emsp;明照如日月，&emsp;&emsp;為諸異道王。

&emsp;&emsp;超出智作證，&emsp;&emsp;演說第一法，

&emsp;&emsp;出煩惱諸流，&emsp;&emsp;說道無量種。

&emsp;&emsp;建立於甘露，&emsp;&emsp;見諦真實法，

&emsp;&emsp;如是隨順道，&emsp;&emsp;如是師難得。

&emsp;&emsp;建立甘露道，&emsp;&emsp;見諦崇遠離。

&emsp;&emsp;世尊善說法，&emsp;&emsp;能除人陰蓋，

&emsp;&emsp;明見於諸法，&emsp;&emsp;為調伏隨學」。

尊者婆耆舍說是偈已，諸比丘聞其所說，皆大歡喜。

# 一三；一三二〇（一二二〇）

<sup><font color="green">[《別譯》二五四經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/12.md#254)。</font></sup>

如是我聞：一時，佛住波羅㮈國仙人住處鹿野苑中。爾時，世尊為比丘眾，說四聖諦相應法：謂此苦聖諦，此苦集聖諦，此苦滅聖諦，此苦滅道跡聖諦。時尊者婆耆舍在會中，作是念：我今當於世尊面前，讚歎拔箭之譬。如是念已，即從座起，整衣服，合掌白佛言：「唯然世尊！欲有所說。唯然善逝！欲有所說」。佛告婆耆舍：「隨所樂說」。時尊者婆耆舍即說偈言：

&emsp;&emsp;「我今敬禮佛，&emsp;&emsp;哀愍諸眾生，

&emsp;&emsp;第一拔利箭，&emsp;&emsp;善解治眾病。

&emsp;&emsp;迦露醫投藥，&emsp;&emsp;波睺羅治藥，

&emsp;&emsp;及彼瞻婆耆，&emsp;&emsp;耆婆醫療病，

&emsp;&emsp;或有病小差，&emsp;&emsp;名為善治病，

&emsp;&emsp;後時病還發，&emsp;&emsp;抱病遂至死。

&emsp;&emsp;正覺大醫王，&emsp;&emsp;善投眾生藥，

&emsp;&emsp;究竟除眾苦，&emsp;&emsp;不復受諸有。

&emsp;&emsp;乃至百千種，&emsp;&emsp;那由他病數，

&emsp;&emsp;佛悉為療治，&emsp;&emsp;究竟於苦邊。

&emsp;&emsp;諸醫來會者，&emsp;&emsp;我今悉告汝，

&emsp;&emsp;得甘露法藥，&emsp;&emsp;隨所樂而服。

&emsp;&emsp;第一拔利箭，&emsp;&emsp;善覺知眾病，

&emsp;&emsp;治中之最上，&emsp;&emsp;故稽首瞿曇」。

尊者婆耆舍說是語時，諸比丘聞其所說，皆大歡喜。

# 一四；一三二一（一二二一）

<sup><font color="green">[《小部．經集》「二品」一二經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%B0%8F%E9%83%A8/05%20%E7%BB%8F%E9%9B%86/05.md#12)。[《別譯》二五五經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/12.md#255)。</font></sup>

如是我聞：一時，佛住王舍城迦蘭陀竹園。時有尊者尼拘律想，住於曠野禽獸之處，疾病委篤。尊者婆耆舍為看病人，瞻視供養。彼尊者尼拘律想以疾病故，遂般涅槃。時尊者婆耆舍作是念：我和上為有餘涅槃，無餘涅槃？我今當求其相。爾時，尊者婆耆舍供養尊者尼拘律想舍利已，持衣鉢、向王舍城，次第到王舍城。舉衣鉢，洗足已，詣佛所，稽首禮足，退住一面，而說偈言：

&emsp;&emsp;「我今禮大師，&emsp;&emsp;等正覺無減，

<sup><font color="green">「減」，原本作「滅」，依宋本改。</font></sup>

&emsp;&emsp;於此現法中，&emsp;&emsp;一切疑網斷。

&emsp;&emsp;曠野住比丘，&emsp;&emsp;命終般涅槃，

&emsp;&emsp;威儀攝諸根，&emsp;&emsp;大德稱於世，

&emsp;&emsp;世尊為制名，&emsp;&emsp;名尼拘律想。

&emsp;&emsp;我今問世尊，&emsp;&emsp;彼不動解脫，

&emsp;&emsp;精進勤方便，&emsp;&emsp;功德為我說！

&emsp;&emsp;我為釋迦種，&emsp;&emsp;世尊法弟子，

&emsp;&emsp;及餘皆欲知，&emsp;&emsp;圓道眼所說，

&emsp;&emsp;我等住於此，&emsp;&emsp;一切皆欲聞。

&emsp;&emsp;世尊為大師，&emsp;&emsp;無上救世間，

&emsp;&emsp;斷疑大牟尼，&emsp;&emsp;智慧已具備，

&emsp;&emsp;圓照神道眼，&emsp;&emsp;光明顯四眾，

&emsp;&emsp;猶如天帝釋，&emsp;&emsp;曜三十三天。

&emsp;&emsp;諸貪欲、疑惑，&emsp;&emsp;皆從無明起，

&emsp;&emsp;若得遇如來，&emsp;&emsp;斷滅悉無餘。

&emsp;&emsp;世尊神道眼，&emsp;&emsp;世間為最上，

&emsp;&emsp;滅除眾生過，&emsp;&emsp;如風飄遊塵。

<sup><font color="green">「過」，原本作「遇」，依宋本改。</font></sup>

&emsp;&emsp;一切諸世間，&emsp;&emsp;煩惱覆隱沒，

&emsp;&emsp;諸餘悉無有，&emsp;&emsp;明目如佛者。

<sup><font color="green">「諸」，原本作「設」，依明本改。</font></sup>

&emsp;&emsp;慧光照一切，&emsp;&emsp;令同大精進，

&emsp;&emsp;唯願大智尊，&emsp;&emsp;當為眾記說。

&emsp;&emsp;言出微妙聲，&emsp;&emsp;我等專心聽，

&emsp;&emsp;柔軟音演說，&emsp;&emsp;諸世間普聞。

&emsp;&emsp;猶如熱渴逼，&emsp;&emsp;求索清涼水，

&emsp;&emsp;如佛無減知，&emsp;&emsp;我等亦求知」。

尊者婆耆舍復說偈言：

&emsp;&emsp;「今聞無上士，&emsp;&emsp;記說其功德，

&emsp;&emsp;不空修梵行，&emsp;&emsp;我聞大歡喜。

&emsp;&emsp;如說隨說得，&emsp;&emsp;順牟尼弟子，

&emsp;&emsp;滅生死長縻，&emsp;&emsp;虛偽幻化縛。

&emsp;&emsp;以見世尊故，&emsp;&emsp;能斷除諸愛，

&emsp;&emsp;度生死彼岸，&emsp;&emsp;不復受諸有」。

佛說此經已，尊者婆耆舍聞佛所說，歡喜隨喜，作禮而去<sup><font color="green">《雜阿含經》卷四五終。</font></sup>。

# 一五；一三二二（九九三）

<sup><font color="green">[《別譯》二五六經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/13.md#256)。</font></sup>

<sup><font color="green">《雜阿含經》卷四六（舊誤編為卷三六）。</font></sup>如是我聞：一時，佛住舍衛國祇樹給孤獨園。時有諸上座比丘，隨佛左右，依止而住，所謂尊者阿若憍陳如，尊者摩訶迦葉，尊者舍利弗，尊者摩訶目揵連，尊者阿那律陀，尊者二十億耳，尊者陀羅驃摩羅子，尊者婆那迦婆娑，尊者耶舍舍羅迦毘訶利，尊者富留那，尊者分陀檀尼迦，如此及餘上座比丘，隨佛左右，依止而住。時尊者婆耆舍，住舍衛國東園鹿子母講堂。時尊者婆耆舍作是念：今日世尊在舍衛國祇樹給孤獨園，諸上座比丘隨佛左右，依止而住。我今當往至世尊所，各各說偈，歎諸上座比丘。作是念已，往詣佛所，稽首佛足，退住一面，而說偈言：

&emsp;&emsp;「上上座比丘，&emsp;&emsp;已斷諸貪欲，

&emsp;&emsp;超過諸世間，&emsp;&emsp;一切之積聚，

&emsp;&emsp;深智少言說，&emsp;&emsp;勇猛勤方便，

&emsp;&emsp;道德淨明顯，&emsp;&emsp;我今稽首禮。

&emsp;&emsp;已伏諸魔怨，&emsp;&emsp;遠離於群聚，

&emsp;&emsp;不為五欲縛，&emsp;&emsp;常習於空閑，

&emsp;&emsp;清虛而寡欲，&emsp;&emsp;我今稽首禮。

&emsp;&emsp;遮羅延勝族，&emsp;&emsp;禪思不放逸，

&emsp;&emsp;內心樂正受；&emsp;&emsp;清淨離塵穢，

&emsp;&emsp;辯慧顯深義，&emsp;&emsp;是故稽首禮。

&emsp;&emsp;所得神通慧，&emsp;&emsp;超諸神通力，

&emsp;&emsp;六神通眾中，&emsp;&emsp;自在無所畏，

&emsp;&emsp;神通最勝故，&emsp;&emsp;是故稽首禮。

&emsp;&emsp;於大千世界，&emsp;&emsp;五道諸趣生，

&emsp;&emsp;乃至於梵世，&emsp;&emsp;人天優劣想，

&emsp;&emsp;淨天眼悉見，&emsp;&emsp;是故稽首禮。

&emsp;&emsp;精勤方便力，&emsp;&emsp;斷除諸愛集，

&emsp;&emsp;壞裂生死網，&emsp;&emsp;心常樂正法，

&emsp;&emsp;離諸悕望想，&emsp;&emsp;超度於彼岸，

&emsp;&emsp;清淨無塵穢，&emsp;&emsp;是故稽首禮。

&emsp;&emsp;永離諸恐畏，&emsp;&emsp;無依離財物，

&emsp;&emsp;知足度疑惑，&emsp;&emsp;伏諸魔怨敵，

&emsp;&emsp;身念觀清淨，&emsp;&emsp;是故稽首禮。

&emsp;&emsp;無有諸世間，&emsp;&emsp;煩惱棘刺林，

&emsp;&emsp;結縛使永除，&emsp;&emsp;三有因緣斷，

&emsp;&emsp;精練滅諸垢，&emsp;&emsp;究竟明顯現，

&emsp;&emsp;於林離林去，&emsp;&emsp;是故稽首禮。

&emsp;&emsp;無舍宅所依，&emsp;&emsp;幻偽癡、恚滅，

&emsp;&emsp;調伏諸愛喜，&emsp;&emsp;出一切見處，

&emsp;&emsp;清淨無瑕穢，&emsp;&emsp;是故稽首禮。

&emsp;&emsp;其心自在轉，&emsp;&emsp;堅固不傾動，

&emsp;&emsp;智慧大德力，&emsp;&emsp;難伏魔能伏，

&emsp;&emsp;斷除無明結，&emsp;&emsp;是故稽首禮。

&emsp;&emsp;大人離闇冥，&emsp;&emsp;寂滅牟尼尊，

&emsp;&emsp;正法離垢過，&emsp;&emsp;光明自顯照，

&emsp;&emsp;照一切世界，&emsp;&emsp;是故名為佛。

&emsp;&emsp;地神、虛空天，&emsp;&emsp;三十三天子，

&emsp;&emsp;光明悉映障，&emsp;&emsp;是故名為佛。

&emsp;&emsp;度生死有邊，&emsp;&emsp;超踰越群眾，

&emsp;&emsp;柔弱善調伏，&emsp;&emsp;正覺第一覺。

&emsp;&emsp;斷一切結縛，&emsp;&emsp;伏一切異道，

&emsp;&emsp;降一切魔怨，&emsp;&emsp;得無上正覺，

&emsp;&emsp;離塵滅諸垢，&emsp;&emsp;是故稽首禮」。

尊者婆耆舍偈讚歎時，諸比丘聞其所說，皆大歡喜。

# 一六；一三二三（九九四）

<sup><font color="green">[《別譯》二五七經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/13.md#257)。</font></sup>

如是我聞：一時，佛住舍衛國祇樹給孤獨園。時尊者婆耆舍，住舍衛國東園鹿子母講堂，疾病困篤。尊者富隣尼為看病人，供給供養。時尊者婆耆舍，語尊者富隣尼言：「汝往詣世尊所，持我語白世尊言：尊者婆耆舍稽首世尊足，問訊世尊，少病、少惱，起居輕利，得自安樂住不？復作是言：尊者婆耆舍住東園鹿子母講堂，疾病困篤，欲求見世尊，無力方便堪詣世尊。善哉世尊！願往至東園鹿子母講堂尊者婆耆舍所，哀愍故」！時尊者富隣尼，即受其語，往詣世尊，稽首佛足，退坐一面。作是言：「尊者婆耆舍住東園鹿子母講堂，疾病困篤，願見世尊，無力方便堪能奉見。善哉世尊！願往東園鹿子母講堂尊者婆耆舍所，為哀愍故」！爾時，世尊默然而許。時尊者富隣尼知佛許已，即從座起，禮佛足而去。

世尊晡時從禪起，往詣尊者婆耆舍。尊者婆耆舍遙見世尊，憑床欲起。爾時，世尊見尊者婆耆舍憑床欲起，語言：「婆耆舍！莫自輕動」。世尊即坐，問尊者婆耆舍：「汝所患苦，為平和可堪忍不？身諸苦痛，為增為損」？如前焰摩迦修多羅廣說。乃至「我所苦患，轉覺其增，不覺其損」。佛告婆耆舍：「我今問汝：隨意答我？汝得心不染、不著、不污，解脫離諸顛倒不」？婆耆舍白佛言：「我心不染、不著、不污，解脫離諸顛倒」。佛告婆耆舍：「汝云何得心不染、不著、不污，解脫離諸顛倒」？婆耆舍白佛：「我過去眼識於色心不顧念，於未來色不欣想，於現在色不著。我過去、未來、現在眼識於色，貪欲、愛樂、念，於彼得盡，無欲、滅、沒、息、離、解脫、心解脫已，是故不染、不著、不污，離諸顛倒，正受而住。如是耳……，鼻……，舌……，身……，意識過去於法心不顧念，未來不欣，現在不著。過去、未來、現在法中念、欲、愛，盡、無欲、滅、沒、息、離、解脫。心解脫已，是故不染、不著、不污，解脫離諸顛倒，正受而住。唯願世尊！今日最後饒益於我，聽我說偈」。佛告婆耆舍：「宜知是時」。尊者婆耆舍起正身端坐，繫念在前，而說偈言：

&emsp;&emsp;「我今住佛前，&emsp;&emsp;稽首恭敬禮。

&emsp;&emsp;於一切諸法，&emsp;&emsp;悉皆得解脫，

&emsp;&emsp;善解諸法相，&emsp;&emsp;深信樂正法。

&emsp;&emsp;世尊等正覺，&emsp;&emsp;世尊為大師，

&emsp;&emsp;世尊降魔怨，&emsp;&emsp;世尊大牟尼！

&emsp;&emsp;滅除一切使，&emsp;&emsp;自度群生類，

&emsp;&emsp;世尊於世間，&emsp;&emsp;諸法悉覺知。

&emsp;&emsp;世間悉無有，&emsp;&emsp;知法過佛者，

&emsp;&emsp;於諸天人中，&emsp;&emsp;亦無與佛等。

&emsp;&emsp;是故我今日，&emsp;&emsp;稽首大精進，

&emsp;&emsp;稽首士之上，&emsp;&emsp;拔諸愛欲刺。

&emsp;&emsp;我今是最後，&emsp;&emsp;得見於世尊，

&emsp;&emsp;稽首日種尊，&emsp;&emsp;暮當般涅槃。

&emsp;&emsp;正智繫正念，&emsp;&emsp;於此朽壞身，

&emsp;&emsp;餘勢之所起，&emsp;&emsp;從今夜永滅，

&emsp;&emsp;三界不復染，&emsp;&emsp;入無餘涅槃。

&emsp;&emsp;苦受及樂受，&emsp;&emsp;亦不苦不樂，

&emsp;&emsp;從觸因緣生，&emsp;&emsp;於今悉永斷。

&emsp;&emsp;苦受及樂受，&emsp;&emsp;亦不苦不樂，

&emsp;&emsp;從觸因緣生，&emsp;&emsp;於今悉已知。

&emsp;&emsp;若內及與外，&emsp;&emsp;苦、樂等諸受，

&emsp;&emsp;於受無所著，&emsp;&emsp;正智正繫心。

&emsp;&emsp;於初中最後，&emsp;&emsp;諸聚無障礙，

&emsp;&emsp;諸聚既已斷，&emsp;&emsp;了知受無餘。

&emsp;&emsp;明見真實者，&emsp;&emsp;說九十一劫，

&emsp;&emsp;三劫中不空，&emsp;&emsp;有大仙人尊，

&emsp;&emsp;餘空無洲依，&emsp;&emsp;唯畏恐怖劫。

&emsp;&emsp;當知大仙人，&emsp;&emsp;乃復出於世，

&emsp;&emsp;安慰諸天人，&emsp;&emsp;開眼離塵冥，

&emsp;&emsp;示悟諸眾生，&emsp;&emsp;令覺一切苦。

&emsp;&emsp;苦苦及苦集，&emsp;&emsp;超苦之寂滅，

&emsp;&emsp;賢聖八正道，&emsp;&emsp;安隱趣涅槃。

&emsp;&emsp;世間難得者，&emsp;&emsp;現前悉皆得，

&emsp;&emsp;生世得人身，&emsp;&emsp;演說於正法，

&emsp;&emsp;隨己之所欲，&emsp;&emsp;離垢求清淨，

&emsp;&emsp;專修其己利，&emsp;&emsp;勿令空無果，

&emsp;&emsp;空過則生憂，&emsp;&emsp;隣於地獄苦。

&emsp;&emsp;於所說正法，&emsp;&emsp;不樂不欲受，

&emsp;&emsp;當久處生死，&emsp;&emsp;輪迴息無期，

&emsp;&emsp;長夜懷憂惱，&emsp;&emsp;如商人失財。

&emsp;&emsp;我今眾慶集，&emsp;&emsp;無復生老死，

&emsp;&emsp;輪迴悉已斷，&emsp;&emsp;不復重受生。

&emsp;&emsp;愛識河水流，&emsp;&emsp;於今悉枯竭，

&emsp;&emsp;已拔陰根本，&emsp;&emsp;連鎖不相續。

&emsp;&emsp;供養大師畢，&emsp;&emsp;所作者已作，

&emsp;&emsp;重擔悉已捨，&emsp;&emsp;有流悉已斷，

&emsp;&emsp;不復樂受生，&emsp;&emsp;亦無死可惡，

&emsp;&emsp;正智正繫念，&emsp;&emsp;唯待終時至。

&emsp;&emsp;念空野龍象，&emsp;&emsp;六十雄猛獸，

&emsp;&emsp;一旦免枷鎖，&emsp;&emsp;逸樂山林中。

&emsp;&emsp;婆耆舍亦然，&emsp;&emsp;大師口生子，

&emsp;&emsp;厭捨於徒眾，&emsp;&emsp;正念待時至。

&emsp;&emsp;今告於汝等，&emsp;&emsp;諸來集會者，

&emsp;&emsp;聽我最後偈，&emsp;&emsp;其義所饒益。

&emsp;&emsp;生者悉歸滅，&emsp;&emsp;諸行無有常，

&emsp;&emsp;速生速死法，&emsp;&emsp;何可久依怙！

&emsp;&emsp;是故強其志，&emsp;&emsp;精勤方便求。

&emsp;&emsp;觀察有恐怖，&emsp;&emsp;隨順牟尼道，

&emsp;&emsp;速盡此苦陰，&emsp;&emsp;勿復增輪轉。

&emsp;&emsp;佛口所生子，&emsp;&emsp;歎說此偈已，

&emsp;&emsp;長辭於大眾，&emsp;&emsp;婆耆舍涅槃，

&emsp;&emsp;彼以慈悲故，&emsp;&emsp;說此無上偈。

&emsp;&emsp;尊者婆耆舍，&emsp;&emsp;如來法生子，

&emsp;&emsp;垂心哀愍故，&emsp;&emsp;說此無上偈。

&emsp;&emsp;然後般涅槃，&emsp;&emsp;一切當敬禮」。

（本如酒醉、四句讚，龍脇、拔毒箭，尼瞿陀劫賓入涅槃，讚大聲聞，婆耆舍滅盡）。

<sup><font color="green">攝頌見《別譯》卷一三（大正二．四六三下）。</font></sup>