二四　婆耆舍相應<sup><font color="green">〈婆耆舍相應〉，共一六經。與《相應部》（八）〈婆耆沙長老相應〉相當。</font></sup>

# 一；一三〇八（一二〇八）

<sup><font color="green">《相應部》（八）[〈婆耆沙長老相應〉一一經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/08%20%E5%A9%86%E8%80%86%E6%B2%99%E9%95%BF%E8%80%81%E7%9B%B8%E5%BA%94.md#8_11)。[《別譯》二二四經]。</font></sup>

<sup><font color="green">《雜阿含經》卷四五中。</font></sup>如是我聞：一時，佛住瞻婆國揭伽池側。爾時，世尊月十五日布薩時，於大眾前坐。月初出時，時有尊者婆耆舍，於大眾中作是念：我今欲於佛前歎月譬偈。作是念已，即從坐起，整衣服，為佛作禮，合掌白佛言：「世尊！欲有所說，善逝！欲有所說」。佛告婆耆舍；「欲說者便說」。時尊者婆耆舍，即於佛前而說偈言：

&emsp;&emsp;「如月停虛空，&emsp;&emsp;明淨無雲翳，

&emsp;&emsp;光炎明暉曜，&emsp;&emsp;普照於十方。

&emsp;&emsp;如來亦如是，&emsp;&emsp;慧光照世間，

&emsp;&emsp;功德善名稱，&emsp;&emsp;周遍滿十方」。

尊者婆耆舍說是偈時，諸比丘聞其所說，皆大歡喜。

# 二；一三〇九（一二〇九）

<sup><font color="green">《相應部》（八）[〈婆耆沙長老相應〉九經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/08%20%E5%A9%86%E8%80%86%E6%B2%99%E9%95%BF%E8%80%81%E7%9B%B8%E5%BA%94.md#8_9)。[《別譯》二二五經]。</font></sup>

如是我聞：一時，佛住瞻婆國揭伽池側。爾時，尊者阿若憍陳如，久住空閑阿練若處，來詣佛所，稽首佛足，以面掩佛足上，而說是言：「久不見世尊！久不見善逝」！爾時，尊者婆耆舍在於會中，作是念：我今當於尊者阿若憍陳如面前，以上座譬而讚歎之。作此念已，即從坐起，整衣服，為佛作禮，合掌白佛：「世尊！欲有所說，善逝！欲有所說」。佛告婆耆舍：「欲說時便說」。時尊者婆耆舍即說偈言：

&emsp;&emsp;「上座之上座，&emsp;&emsp;尊者憍陳如，

&emsp;&emsp;已度已超越，&emsp;&emsp;得安樂正受。

&emsp;&emsp;於阿練若處，&emsp;&emsp;常樂於遠離，

&emsp;&emsp;聲聞之所應，&emsp;&emsp;大師正法教，

&emsp;&emsp;一切悉皆陳，&emsp;&emsp;正受不放逸，

&emsp;&emsp;大德力三明，&emsp;&emsp;他心智明了。

&emsp;&emsp;上座憍陳如，&emsp;&emsp;護持佛法財，

&emsp;&emsp;增上恭敬心，&emsp;&emsp;頭面禮佛足」。

尊者婆耆舍說是語時，諸比丘聞其所說，皆大歡喜。

# 三；一三一〇（一二一〇）

<sup><font color="green">《相應部》（八）[〈婆耆沙長老相應〉六經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/08%20%E5%A9%86%E8%80%86%E6%B2%99%E9%95%BF%E8%80%81%E7%9B%B8%E5%BA%94.md#8_6)。[《別譯》二二六經]。</font></sup>

如是我聞：一時，佛住瞻婆國揭伽池側。時尊者舍利弗，在供養堂，有眾多比丘集會而為說法：句味滿足，辯才簡淨，易解樂聞；不閡不斷，深義顯現。彼諸比丘專至樂聽，尊重憶念，一心側聽。時尊者婆耆舍在於會中，作是念：我當於尊者舍利弗面前，說偈讚歎。作是念已，即起合掌，白尊者舍利弗：「我欲有所說」。舍利弗告言：「隨所樂說」。尊者婆耆舍即說偈言：

&emsp;&emsp;「善能略說法，&emsp;&emsp;令眾廣開解，

&emsp;&emsp;賢優婆提舍，&emsp;&emsp;於大眾宣暢。

&emsp;&emsp;當所說法時，&emsp;&emsp;咽喉出美聲。

&emsp;&emsp;悅樂愛念聲，&emsp;&emsp;調和漸進聲，

&emsp;&emsp;聞聲皆欣樂，&emsp;&emsp;專念不移轉」。

尊者婆耆舍說此語時，諸比丘聞其所說，皆大歡喜。

# 四；一三一一（一二一一）

<sup><font color="green">《相應部》（八）[〈婆耆沙長老相應〉一〇經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/08%20%E5%A9%86%E8%80%86%E6%B2%99%E9%95%BF%E8%80%81%E7%9B%B8%E5%BA%94.md#8_10)。[《別譯》二二七經]。</font></sup>

如是我聞：一時，佛住王舍城那伽山側，五百比丘俱，皆是阿羅漢，諸漏已盡，所作已作，離諸重擔，逮得己利，斷諸有結，正智心善解脫。尊者大目揵連，觀大眾心，一切皆悉解脫貪欲。時尊者婆耆舍，於大眾中作是念：我今當於世尊及比丘僧面前，說偈讚歎。作是念已，即從座起，整衣服，合掌白佛言：「世尊！欲有所說，善逝！欲有所說」。佛告婆耆舍：「隨所樂說」。時尊者婆耆舍即說偈言：

&emsp;&emsp;「導師無上士，&emsp;&emsp;住那伽山側，

&emsp;&emsp;五百比丘眾，&emsp;&emsp;親奉於大師。

&emsp;&emsp;尊者大目連，&emsp;&emsp;神通諦明了，

&emsp;&emsp;觀彼大眾心，&emsp;&emsp;悉皆離貪欲。

&emsp;&emsp;如是具足度，&emsp;&emsp;牟尼度彼岸，

&emsp;&emsp;持此最後身，&emsp;&emsp;我今稽首禮」。

尊者婆耆舍說是語時，諸比丘聞其所說，皆大歡喜。

# 五；一三一二（一二一二）

<sup><font color="green">《相應部》（八）[〈婆耆沙長老相應〉七經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/08%20%E5%A9%86%E8%80%86%E6%B2%99%E9%95%BF%E8%80%81%E7%9B%B8%E5%BA%94.md#8_7)。[《別譯》二二八經]。[《中阿含經》（一二一）《請請經》](https://github.com/gwsice/buddhism/blob/master/%E6%97%A9%E6%9C%9F/%E4%B8%AD%E9%98%BF%E5%90%AB%E7%BB%8F/29.md#121)。[《增壹阿含經》（三二）〈善聚品〉五經](https://github.com/gwsice/buddhism/blob/master/%E6%97%A9%E6%9C%9F/%E5%A2%9E%E4%B8%80%E9%98%BF%E5%90%AB%E7%BB%8F/24.md#32_5)。</font></sup>

如是我聞：一時，佛住王舍城迦蘭陀竹園夏安居，與大比丘眾五百人俱，皆是阿羅漢，諸漏已盡，所作已作，離諸重擔，斷除有結，正智心善解脫；除一比丘，謂尊者阿難，世尊記說彼現法當得無知證。爾時，世尊臨十五日，月食受時，於大眾前敷座而坐。坐已，告諸比丘：「〔我為婆羅門，得般涅槃，持後邊身，為大醫師，拔諸劍刺〕。我為婆羅門，得般涅槃，持此後邊身，無上醫師，能拔劍刺。汝等為子，從我口生，從法化生，得法餘財。當懷受我，莫令我若身、若口、若心有可嫌責事」。爾時，尊者舍利弗在眾會中，從座起，整衣服，為佛作禮，合掌白佛：「世尊向者作如是言：我為婆羅門，得般涅槃，持最後身，無上大醫，能拔劍刺。汝為我子，從佛口生，從法化生，得法餘財。諸比丘！當懷受我，莫令我身、口、心有可嫌責。我等不見世尊身、口、心有可嫌責事。所以者何？世尊不調伏者能令調伏，不寂靜者能令寂靜，不穌息者能令穌息，不般涅槃者能令般涅槃。如來知道，如來說道，如來向道，然後聲聞成就隨道、宗道，奉受師教，如其教授，正向欣樂真如善法。我於世尊都不見有可嫌責身、口、心行。我今於世尊所，乞願懷受，見、聞、疑罪，若身、口、心有嫌責事」！佛告舍利弗：「我不見汝有見、聞、疑，身、口、心可嫌責事。所以者何？汝舍利弗持戒、多聞，少欲、知足，修行遠離，精勤方便，正念、正受。捷疾智慧，明利智慧，出要智慧，厭離智慧，大智慧，廣智慧，深智慧，無比智慧，智寶成就。示教、照喜，亦常讚歎示教、照喜，為眾說法，未曾疲倦。譬如轉輪聖王第一長子，應受灌頂而未灌頂，已住灌頂儀法，如父之法，所可轉者亦當隨轉。汝今如是為我長子，隣受灌頂而未灌頂，住於儀法，我所應轉法輪汝亦隨轉，得無所起，盡諸有漏，心善解脫。如是舍利弗！我於汝所，都無見、聞、疑，身、口、心可嫌責事」。舍利弗白佛言：「世尊！若我無有見、聞、疑，身、口、心可嫌責事，此<sup><font color="green">「此」下，原本有「諸」字，依宋本刪。</font></sup>五百諸比丘，得無有見、聞、疑，身、口、心可嫌責事耶」？佛告舍利弗：「我於此五百比丘，亦不見有見、聞、疑，身、口、心可嫌責事。所以者何？此五百比丘皆是阿羅漢，諸漏已盡，所作已作，已捨重擔，斷諸有結，正智心善解脫；除一比丘，謂尊者阿難，我記說彼於現法中得無知證。是故諸五百比丘，我不見其有身、口、心，見、聞、疑罪可嫌責者」。舍利弗白佛言：「世尊！此五百比丘，既無有見、聞、疑，身、口、心可嫌責事，然此中幾比丘得三明？幾比丘俱解脫？幾比丘慧解脫」？佛告舍利弗：「此五百比丘中，九十比丘得三明，九十比丘得俱解脫，餘者慧解脫。舍利弗！此諸比丘離諸飄轉，無有皮膚，真實堅固」。時尊者婆耆舍在眾會中，作是念：我今當於世尊及大眾面前，歎說懷受偈。作是念已，即從座起，整衣服，為佛作禮，右膝著地，合掌白佛：「世尊！欲有所說，善逝！欲有所說」。佛告婆耆舍：「隨所樂說」。時婆耆舍即說偈言：

&emsp;&emsp;「十五清淨日，&emsp;&emsp;其眾五百人，

&emsp;&emsp;斷除一切結，&emsp;&emsp;有盡大仙人。

&emsp;&emsp;清淨相習近，&emsp;&emsp;清淨廣解脫，

&emsp;&emsp;不更受諸有，&emsp;&emsp;生死已永絕。

&emsp;&emsp;所作者已作，&emsp;&emsp;得一切漏盡，

&emsp;&emsp;五蓋已雲除，&emsp;&emsp;拔刺根本愛。

&emsp;&emsp;師子無所畏，&emsp;&emsp;離一切有餘，

&emsp;&emsp;害諸有怨結，&emsp;&emsp;超越有餘境，

&emsp;&emsp;諸有漏怨敵，&emsp;&emsp;皆悉已潛伏。

&emsp;&emsp;猶如轉輪王，&emsp;&emsp;懷受諸眷屬，

&emsp;&emsp;慈心廣宣化，&emsp;&emsp;海內悉奉用。

&emsp;&emsp;能伏魔怨敵，&emsp;&emsp;為無上導師，

&emsp;&emsp;信敬心奉事，&emsp;&emsp;三明、老死滅。

&emsp;&emsp;為法之真子，&emsp;&emsp;無有飄轉患，

&emsp;&emsp;拔諸煩惱刺，&emsp;&emsp;敬禮日種胤」。

佛說是經已，諸比丘聞佛所說，歡喜奉行。

# 六；一三一三（一二一三）

<sup><font color="green">《相應部》（八）[〈婆耆沙長老相應〉二經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/08%20%E5%A9%86%E8%80%86%E6%B2%99%E9%95%BF%E8%80%81%E7%9B%B8%E5%BA%94.md#8_2)。[《別譯》二二九經]。</font></sup>

如是我聞：一時，佛住王舍城迦蘭陀竹園。爾時，尊者尼拘律相，住於曠野禽獸住處。尊者婆耆舍出家未久，有如是威儀，依聚落、城邑住。晨朝著衣持鉢，於彼聚落、城邑乞食。善護其身，守諸根門，攝心繫念。食已，還住處，舉衣鉢，洗足畢，入室坐禪，速從禪覺。不著乞食，而彼無有隨時教授，無有教誡者，心不安樂，周圓隱覆，如是深住。時尊者婆耆舍作是念：我不得利，難得非易得，我不隨時得教授教誡，不得欣樂周圓，隱覆心住，我今當讚歎自厭之偈。即說偈言：

&emsp;&emsp;「當捨樂不樂，&emsp;&emsp;及一切貪覺，

&emsp;&emsp;於隣無所作，&emsp;&emsp;離染名比丘。

&emsp;&emsp;於六覺心想，&emsp;&emsp;馳騁於世間，

&emsp;&emsp;惡不善隱覆，&emsp;&emsp;不能去皮膚。

&emsp;&emsp;穢污樂於心，&emsp;&emsp;是不名比丘，

&emsp;&emsp;有餘縛所縛，&emsp;&emsp;見、聞、覺、識俱。

&emsp;&emsp;於欲覺悟者，&emsp;&emsp;彼處不復染，

&emsp;&emsp;如是不染者，&emsp;&emsp;是則為牟尼。

&emsp;&emsp;大地及虛空，&emsp;&emsp;世間諸色像，

&emsp;&emsp;斯皆磨滅法，&emsp;&emsp;寂然自決定。

&emsp;&emsp;法器久修習，&emsp;&emsp;而得三摩提，

&emsp;&emsp;不觸不諂偽，&emsp;&emsp;其心極專至，

&emsp;&emsp;彼聖久涅槃，&emsp;&emsp;繫念待時滅」。

時尊者婆耆舍說自厭離偈，心自開覺，於不樂等開覺已，欣樂心住。

# 七；一三一四（一二一四）

<sup><font color="green">《相應部》（八）[〈婆耆沙長老相應〉四經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/08%20%E5%A9%86%E8%80%86%E6%B2%99%E9%95%BF%E8%80%81%E7%9B%B8%E5%BA%94.md#8_4)。[《別譯》二三〇經]。[《增壹阿含經》（三五）〈邪聚品〉九經](https://github.com/gwsice/buddhism/blob/master/%E6%97%A9%E6%9C%9F/%E5%A2%9E%E4%B8%80%E9%98%BF%E5%90%AB%E7%BB%8F/27.md#35_9)參照。</font></sup>

如是我聞：一時，佛住舍衛國祇樹給孤獨園。爾時，尊者阿難陀，晨朝著衣持鉢，入舍衛城乞食，以尊者婆耆舍為伴。時尊者婆耆舍見女人有上妙色，見已貪欲心起。時尊者婆耆舍作是念：我今得不利，得苦非得樂，我今見年少女人有妙絕之色，貪欲心生。今為生厭離故，而說偈言：

&emsp;&emsp;「貪欲所覆故，&emsp;&emsp;熾然燒我心。

&emsp;&emsp;今尊者阿難，&emsp;&emsp;為我滅貪火，

&emsp;&emsp;慈心哀愍故，&emsp;&emsp;方便為我說」！

尊者阿難說偈答言：

&emsp;&emsp;「以彼顛倒想，&emsp;&emsp;熾然燒其心，

&emsp;&emsp;遠離於淨想，&emsp;&emsp;長養貪欲者，

&emsp;&emsp;當修不淨觀，&emsp;&emsp;常一心正受。

&emsp;&emsp;速滅貪欲火，&emsp;&emsp;莫令燒其心，

&emsp;&emsp;諦觀察諸行，&emsp;&emsp;苦空非有我。

&emsp;&emsp;繫念正觀身，&emsp;&emsp;多修習厭離，

&emsp;&emsp;修習於無相，&emsp;&emsp;滅除憍慢使，

&emsp;&emsp;得慢無間等，&emsp;&emsp;究竟於苦邊」。

尊者阿難說是語時，尊者婆耆舍聞其所說，歡喜奉行。

# 八；一三一五（一二一五）

<sup><font color="green">《相應部》（八）[〈婆耆沙長老相應〉一經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/08%20%E5%A9%86%E8%80%86%E6%B2%99%E9%95%BF%E8%80%81%E7%9B%B8%E5%BA%94.md#8_1)。[《別譯》二五〇經]。</font></sup>

如是我聞：一時，佛住舍衛國祇樹給孤獨園。時有一長者，請佛及僧，就其舍食入其舍已，尊者婆耆舍直日住守，請其食分。時有眾多長者婦女，從聚落出，往詣精舍。時尊者婆耆舍見年少女人，容色端正，貪欲心起。時尊者婆耆舍作是念：我今不利不得利，得苦不得樂，見他女人容色端正貪欲心生，我今當說厭離偈。念已而說偈言：

&emsp;&emsp;「我已得出離，&emsp;&emsp;非家而出家，

&emsp;&emsp;貪欲隨逐我，&emsp;&emsp;如牛念他苗。

&emsp;&emsp;當如大將子，&emsp;&emsp;大力執強弓，

&emsp;&emsp;能破彼重陣，&emsp;&emsp;一人摧伏千。

&emsp;&emsp;今於日種胤，&emsp;&emsp;面前聞所說，

&emsp;&emsp;正趣涅槃道，&emsp;&emsp;決定心樂住。

&emsp;&emsp;如是不放逸，&emsp;&emsp;寂滅正受住，

&emsp;&emsp;無能於我心，&emsp;&emsp;幻惑欺誑者。

&emsp;&emsp;決定善觀察，&emsp;&emsp;安住於正法，

&emsp;&emsp;正使無量數，&emsp;&emsp;欲來欺惑我，

&emsp;&emsp;如是等惡魔，&emsp;&emsp;莫能見於我」。

時尊者婆耆舍說是偈已，心得安住。

# 九；一三一六（一二一六）

<sup><font color="green">《相應部》（八）[〈婆耆沙長老相應〉三經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/08%20%E5%A9%86%E8%80%86%E6%B2%99%E9%95%BF%E8%80%81%E7%9B%B8%E5%BA%94.md#8_3)。[《別譯》二五一經]。</font></sup>

如是我聞：一時，佛住舍衛國祇樹給孤獨園。時尊者婆耆舍，自以智慧堪能善說，於彼<sup><font color="green">「彼」，原本作「法」，依明本改。</font></sup>聰明梵行所生憍慢心。即自心念：我不利不得利，得苦不得樂，我自以智慧，輕慢於彼聰明梵行者。我今當說能生厭離偈，即說偈言：

&emsp;&emsp;「瞿曇莫生慢，&emsp;&emsp;斷慢令無餘，

&emsp;&emsp;莫起慢覺想，&emsp;&emsp;莫退生變悔，

&emsp;&emsp;莫隱覆於他，&emsp;&emsp;埿犁殺慢墮。

&emsp;&emsp;正受能除憂，&emsp;&emsp;見道住正道，

&emsp;&emsp;其心得喜樂，&emsp;&emsp;見道自攝持。

&emsp;&emsp;是故無礙辯，&emsp;&emsp;清淨離諸蓋，

&emsp;&emsp;斷一切諸慢，&emsp;&emsp;起一切明處，

&emsp;&emsp;正念於三明，&emsp;&emsp;神足、他心智」。

時尊者婆耆舍說此生厭離偈已，心得清淨。

&emsp;&emsp;（「月喻」、憍陳如、舍利，&emsp;&emsp;龍脇及自恣，

&emsp;&emsp;不樂及欲結，&emsp;&emsp;出離及憍慢）。

<sup><font color="green">攝頌見《別譯》卷一三（大正二．四六二上）。</font></sup>