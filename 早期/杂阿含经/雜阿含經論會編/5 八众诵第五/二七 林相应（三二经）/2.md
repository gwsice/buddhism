# 一四；一四五七（一三四四）

<sup><font color="green">《相應部》（九）[〈森相應〉八經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/09%20%E6%A3%AE%E6%9E%97%E7%9B%B8%E5%BA%94.md#9_8)。[《別譯》三六四經]。</font></sup>

如是我聞：一時，佛住舍衛國祇樹給孤獨園。時有異比丘，在拘薩羅人間，住一林中。時彼比丘與長者婦女嬉戲，起惡名聲。時彼比丘作是念：我今不類，共他婦女起惡名聲，我今欲於此林中自殺。時彼林中止住天神，作是思念：不善、不類，此比丘不壞無過，而於林中欲自殺身，我今當往<sup><font color="green">「往」，原本作「作」，依宋本改。</font></sup>方便開悟。時彼天神化作長者女身，語比丘言：「於諸巷路、四衢道中，世間諸人，為我及汝起惡名聲，言我與汝共相習近，作不正事。已有惡名，今可還俗，共相娛樂」。比丘答言：「以彼里巷、四衢道中，為我與汝起惡名聲，共相習近，為不正事，我今且自殺身」。時彼天神還復天身，而說偈言：

&emsp;&emsp;「雖聞多惡名，&emsp;&emsp;苦行者忍之，

&emsp;&emsp;不應苦自害，&emsp;&emsp;亦不應起惱。

<sup><font color="green">「害」，原本作「苦」，依宋本改。</font></sup>

&emsp;&emsp;聞聲恐怖者，&emsp;&emsp;是則林中獸，

&emsp;&emsp;是輕躁眾生，&emsp;&emsp;不成出家法。

&emsp;&emsp;仁者當堪耐，&emsp;&emsp;不中住惡聲，

&emsp;&emsp;執心堅住者，&emsp;&emsp;是則出家法。

&emsp;&emsp;不由他人語，&emsp;&emsp;令汝成劫賊；

&emsp;&emsp;亦不由他語，&emsp;&emsp;令汝得羅漢。

&emsp;&emsp;如汝自知已，&emsp;&emsp;諸天亦復知」。

爾時，比丘為彼天神所開悟已，專精思惟，斷除煩惱，得阿羅漢。

# 一五；一四五八（一三四五）

<sup><font color="green">以下各經，《相應部》及《別譯》均缺。</font></sup>

如是我聞：一時，佛住舍衛國祇樹給孤獨園。時有尊者見多比丘，在拘薩羅人間，住一林中，著糞掃衣。時梵天王與七百梵天，乘其宮殿，來詣尊者見多比丘所，恭敬禮事。時有天神住彼林中者，而說偈言：

&emsp;&emsp;「觀彼寂諸根，&emsp;&emsp;能感善供養，

&emsp;&emsp;具足三明達，&emsp;&emsp;得不傾動法，

&emsp;&emsp;度一切方便，&emsp;&emsp;少事糞掃衣。

&emsp;&emsp;七百梵天子，&emsp;&emsp;乘宮來奉詣，

&emsp;&emsp;見生死有邊，&emsp;&emsp;今禮度有岸」。

時彼天神說偈讚歎見多比丘已，即沒不現。

# 一六；一四五九（一三四六）

如是我聞：一時，佛住舍衛國祇樹給孤獨園。時有異比丘，在拘薩羅人間，住一林中。時彼比丘身體疲極，夜著睡眠。時有天神住彼林中者而覺悟之，即說偈言：

&emsp;&emsp;「可起，起，比丘！&emsp;&emsp;何故著睡眠？

&emsp;&emsp;睡眠有何義？&emsp;&emsp;修禪莫睡眠」。

時彼比丘說偈答言：

&emsp;&emsp;「不肯當云何，&emsp;&emsp;懈怠、少方便，

&emsp;&emsp;緣盡四體羸，&emsp;&emsp;夜則著睡眠」。

時彼天神復說偈言：

&emsp;&emsp;「且汝當執守，&emsp;&emsp;勿聲而大呼，

&emsp;&emsp;汝已得修閑，&emsp;&emsp;莫令其退沒」。

時彼比丘說偈答言：

&emsp;&emsp;「我當用汝語，&emsp;&emsp;精勤修方便，

&emsp;&emsp;不為彼睡眠，&emsp;&emsp;數數覆其心」。

時彼天神如是、如是覺悟彼比丘時，彼比丘專精方便，斷諸煩惱，得阿羅漢。

時彼天神復說偈言：

&emsp;&emsp;「汝豈能自起，&emsp;&emsp;專精勤方便，

&emsp;&emsp;不為眾魔軍，&emsp;&emsp;厭汝令睡眠」？

時彼比丘說偈答言：

&emsp;&emsp;「從今當七夜，&emsp;&emsp;常坐正思惟：

&emsp;&emsp;其身生喜樂，&emsp;&emsp;無一處不滿。

&emsp;&emsp;初夜觀宿命，&emsp;&emsp;中夜天眼淨，

&emsp;&emsp;後夜除無明。&emsp;&emsp;見眾生苦樂，

&emsp;&emsp;上中下形類，&emsp;&emsp;善色及惡色，

&emsp;&emsp;知何業因緣，&emsp;&emsp;而受斯果報。

&emsp;&emsp;若士夫所作，&emsp;&emsp;所作還自見，

&emsp;&emsp;善者見其善，&emsp;&emsp;惡者自見惡」。

時彼天神復說偈言：

&emsp;&emsp;「我知先一切，&emsp;&emsp;比丘十四人，

&emsp;&emsp;皆是須陀洹，&emsp;&emsp;悉得禪正受，

&emsp;&emsp;來到此林中，&emsp;&emsp;當得阿羅漢。

&emsp;&emsp;見汝一懈怠，&emsp;&emsp;仰臥著睡眠，

&emsp;&emsp;莫令住凡夫，&emsp;&emsp;故方便覺悟」。

爾時，比丘復說偈言：

&emsp;&emsp;「善哉汝天神！&emsp;&emsp;以義安慰我，

&emsp;&emsp;至誠見開覺，&emsp;&emsp;令我盡諸漏」。

時彼天神復說偈言：

&emsp;&emsp;「比丘應如是，&emsp;&emsp;信非家出家，

&emsp;&emsp;抱愚而出家，&emsp;&emsp;逮得見清淨。

&emsp;&emsp;我今攝受法，&emsp;&emsp;當盡壽命思。

&emsp;&emsp;若汝疾病時，&emsp;&emsp;我當與良藥」。

時彼天神說是偈已，即沒不現。

# 一七；一四六〇（一三四七）

如是我聞：一時，佛住舍衛國祇樹給孤獨園。時尊者舍利弗，在拘薩羅人間，依一聚落，止住田側。時尊者舍利弗，於晨朝時著衣持鉢，入村乞食。時有一尼揵子，飲酒狂醉，持一瓶酒，從聚落出。見尊者舍利弗而說偈言：

&emsp;&emsp;「米膏熏我身，&emsp;&emsp;持米膏一瓶，

&emsp;&emsp;山地草樹木，&emsp;&emsp;視之一金色」。

爾時，尊者舍利弗作是念：作此惡聲，是惡邪物而說是偈，我豈不能以偈答之！時尊者舍利弗即說偈言：

&emsp;&emsp;「無想味所熏，&emsp;&emsp;持空三昧瓶，

&emsp;&emsp;山地草樹木，&emsp;&emsp;視之如涕唾」。

# 一八；一四六一（一三四八）

如是我聞：一時，佛住舍衛國祇樹給孤獨園。時有異比丘，在拘薩羅人間，住一林中，得他心智，煩惱有餘。去林不遠，有井，有飲野干罐，拘鉤頸時，彼野干作諸方便求脫，而自念言：天遂欲明，田夫或出，當恐怖我。汝汲水罐，怖我已久，可令我脫！時彼比丘知彼野干心之所念，而說偈言：

&emsp;&emsp;「如來慧日出，&emsp;&emsp;離林說空法，

&emsp;&emsp;心久恐怖我，&emsp;&emsp;今可放令去」。

時彼比丘自教授已，一切結盡，得阿羅漢。

# 一九；一四六二（一三四九）

如是我聞：一時，佛在拘薩羅國人間遊行，住一林中。時有天神依彼林者，見佛行跡，低頭諦觀，修於佛念。時有優樓鳥，住於道中，行欲蹈佛足跡。爾時，天神即說偈言：

&emsp;&emsp;「汝今優樓鳥，&emsp;&emsp;團目栖樹間，

&emsp;&emsp;莫亂如來跡，&emsp;&emsp;壞我念佛境」。

時彼天神說此偈已，默然念佛。

# 二〇；一四六三（一三五〇）

如是我聞：一時，佛在拘薩羅人間，住一林中，依波吒利樹下住止。時有天神依彼林中住，即說偈言：

&emsp;&emsp;「今日風卒起，&emsp;&emsp;吹波吒利樹，

&emsp;&emsp;落波吒利花，&emsp;&emsp;供養於如來」。

時彼天神說偈已，默然而住。

# 二一；一四六四（一三五一）

如是我聞：一時，佛住王舍城迦蘭陀竹園。時有眾多比丘，住支提山側，皆是阿練若比丘，著糞掃衣，常行乞食。時山神依彼山住者，而說偈言：

&emsp;&emsp;「孔雀文繡身，&emsp;&emsp;處鞞提醯山，

&emsp;&emsp;隨時出妙聲，&emsp;&emsp;覺乞食比丘。

&emsp;&emsp;孔雀文繡身，&emsp;&emsp;處鞞提醯山，

&emsp;&emsp;隨時出妙聲，&emsp;&emsp;覺糞掃衣者。

&emsp;&emsp;孔雀文繡身，&emsp;&emsp;處鞞提醯山，

&emsp;&emsp;隨時出妙聲，&emsp;&emsp;覺依樹坐者」。

時彼天神說此偈已，即默然住。

# 二二；一四六五（一三五二）

如是我聞：一時，佛住王舍城迦蘭陀竹園。時有眾多比丘，住支提山，一切皆修阿練若行，著糞掃衣，常行乞食。爾時那娑佉多河岸崩，殺三營事比丘。時支提山住天神而說偈言：

&emsp;&emsp;「乞食、阿練若，&emsp;&emsp;慎莫營造立，

<sup><font color="green">「練」，原本作「蘭」，今改。</font></sup>

&emsp;&emsp;不見佉多河，&emsp;&emsp;傍岸卒崩倒，

&emsp;&emsp;壓殺彼造立，&emsp;&emsp;營事三比丘。

&emsp;&emsp;糞掃衣比丘，&emsp;&emsp;慎莫營造立，

&emsp;&emsp;不見佉多河，&emsp;&emsp;傍岸卒崩倒，

&emsp;&emsp;壓殺彼造立，&emsp;&emsp;營事三比丘。

&emsp;&emsp;依樹下比丘，&emsp;&emsp;慎莫營造立，

&emsp;&emsp;不見佉多河，&emsp;&emsp;傍岸卒崩倒，

&emsp;&emsp;壓殺彼造立，&emsp;&emsp;營事三比丘」。

時彼天神說此偈已，即默然住。

# 二三；一四六六（一三五三）

如是我聞：一時，佛住迦蘭陀竹園時。有異比丘，住頻陀山。爾時山林大火卒起，舉山洞然。時有俗人而說偈言：

&emsp;&emsp;「今此頻陀山，&emsp;&emsp;大火洞熾然，

&emsp;&emsp;焚燒彼竹林，&emsp;&emsp;亦燒竹華實」。

<sup><font color="green">「華」，原本作「苑」，依明本改。</font></sup>

時彼比丘作是念：今彼俗人能說此偈，我今何不說偈答之？即說偈言：

&emsp;&emsp;「一切有熾然，&emsp;&emsp;無慧能救滅，

&emsp;&emsp;焚燒諸受欲，&emsp;&emsp;亦燒不作苦」。

時彼比丘說此偈已，默然而住。

# 二四；一四六七（一三五四）

如是我聞：一時，佛住迦蘭陀竹園。時有異比丘，在恆河側，住一林中。時有一族姓女，常為舅姑所責，至恆水岸邊，而說偈言：

&emsp;&emsp;「恆水我今欲，&emsp;&emsp;隨流徐入海，

&emsp;&emsp;不復令舅姑，&emsp;&emsp;數數見嫌責」。

時彼比丘見族姓女，聞其說偈，作是念：彼族姓女尚能說偈，我今何為不說偈答耶？即說偈言：

&emsp;&emsp;「淨信我今欲，&emsp;&emsp;隨彼八聖水，

&emsp;&emsp;徐流入涅槃，&emsp;&emsp;不見魔自在」。

時彼比丘說此偈已，默然而住。

# 二五；一四六八（一三五五）

如是我聞：一時，佛住舍衛國祇樹給孤獨園。時有異比丘，在拘薩羅人間，住一林中。去林不遠，有種瓜田。時有盜者，夜偷其瓜，見月欲出而說偈言：

&emsp;&emsp;「明月汝莫出！&emsp;&emsp;待我斷其瓜。

&emsp;&emsp;我持瓜去已，&emsp;&emsp;任汝現不現」。

時彼比丘作是念：彼盜瓜者尚能說偈，我豈不能說偈答耶？即說偈言：

&emsp;&emsp;「惡魔汝莫出！&emsp;&emsp;待我斷煩惱。

&emsp;&emsp;&emsp;&emsp;斷彼煩惱已，&emsp;&emsp;任汝出不出」。

時彼比丘說此偈已，默然而住。

# 二六；一四六九（一三五六）

如是我聞：一時，佛住舍衛國祇樹給孤獨園。時有異比丘，在拘薩羅人間，住一林中。時有沙彌而說偈言：

&emsp;&emsp;「云何名為常？&emsp;&emsp;乞食則為常。

&emsp;&emsp;云何為無常？&emsp;&emsp;僧食為無常。

&emsp;&emsp;云何名為直？&emsp;&emsp;唯因陀羅幢。

&emsp;&emsp;云何名為曲？&emsp;&emsp;曲者唯見鉤」。

時彼比丘作是念：此沙彌能說斯偈，我今何不說偈而答？即說偈言：

&emsp;&emsp;「云何名為常，&emsp;&emsp;常者唯涅槃。

&emsp;&emsp;云何為無常？&emsp;&emsp;謂諸有為法。

&emsp;&emsp;云何名為直？&emsp;&emsp;謂聖八正道。

&emsp;&emsp;云何名為曲？&emsp;&emsp;曲者唯惡徑」。

時彼比丘說此偈已，默然而住。

# 二七；一四七〇（一三五七）

如是我聞：一時，佛住舍衛國祇樹給孤獨園。時有舍利弗弟子，服藥已，尋即食粥。時尊者舍利弗，到瓦師舍，從乞瓦甌，時彼瓦師即說偈言：

&emsp;&emsp;「云何得名勝，&emsp;&emsp;而不施一錢？

&emsp;&emsp;云何勝實德，&emsp;&emsp;於財無所減」？

爾時，舍利弗說偈答言：

&emsp;&emsp;「若不食肉者，&emsp;&emsp;而施彼以肉。

&emsp;&emsp;諸修梵行者，&emsp;&emsp;施之以女色。

&emsp;&emsp;不坐高床者，&emsp;&emsp;施以高廣床。

&emsp;&emsp;於彼臨行者，&emsp;&emsp;施以息止處。

&emsp;&emsp;如是等施與，&emsp;&emsp;於財不損減，

&emsp;&emsp;是則有名譽，&emsp;&emsp;而不捨一錢，

&emsp;&emsp;實德名稱流，&emsp;&emsp;於財無所減」。

時彼瓦師復說偈言：

&emsp;&emsp;「汝今舍利弗，&emsp;&emsp;所說實為善。

&emsp;&emsp;今施汝百甌，&emsp;&emsp;非餘亦不得」。

尊者舍利弗說偈答言：

&emsp;&emsp;「彼三十三天，&emsp;&emsp;炎魔、兜率陀，

&emsp;&emsp;化樂諸天人，&emsp;&emsp;及他化自在，

&emsp;&emsp;瓦鉢信以得，&emsp;&emsp;而汝不生信」。

尊者舍利弗說此偈已，於瓦師舍默然出去。

# 二八；一四七一（一三五八）

如是我聞：一時，佛住舍衛國祇樹給孤獨園。時有異比丘，在拘薩羅人間，住一林中。時有貧士夫，在於林側，作如是悕望思惟，而說偈言：

&emsp;&emsp;「若得豬一頭，&emsp;&emsp;美酒滿一瓶，

&emsp;&emsp;盛持甌一枚，&emsp;&emsp;人數數持與。

&emsp;&emsp;若得如是者，&emsp;&emsp;當復何所憂」？

時彼比丘作是念：此貧士夫尚能說偈，我今何以不說？即說偈言：

&emsp;&emsp;「若得佛、法、僧，&emsp;&emsp;比丘善說法，

&emsp;&emsp;我不病常聞，&emsp;&emsp;不畏眾魔怨」。

時彼比丘說此偈已，默然而住。

# 二九；一四七二（一三五九）

如是我聞：一時，佛住舍衛國祇樹給孤獨園。時有異比丘，在拘薩羅人間，住一林中。時彼比丘作如是思惟：若得好劫貝，長七肘，廣二肘，作衣已，樂修善法。時有天神依彼林者，作是念：此非比丘法，住於林中，作是思惟悕望好衣。時天神化作全身骨鏁，於彼比丘前舞，而說偈言：

&emsp;&emsp;「比丘思劫貝，&emsp;&emsp;七肘廣六尺，

&emsp;&emsp;晝則如是想，&emsp;&emsp;知夜何所思」？

時彼比丘即生恐怖，其身戰悚，而說偈言：

&emsp;&emsp;「止止不須㲲，&emsp;&emsp;今著糞掃衣，

&emsp;&emsp;晝見骨鏁舞，&emsp;&emsp;知夜復何見」？

時彼比丘心驚怖已，即正思惟，專精修習，斷諸煩惱，得阿羅漢。

# 三〇；一四七三（一三六〇）

如是我聞：一時，佛住舍衛國祇樹給孤獨園。時有異比丘，在拘薩羅人間，住一林中，得阿羅漢，諸漏已盡，所作已作，已捨重擔，斷諸有結，正智心善解脫。時有一女人，於夜闇中，天時微雨，電光睒照，於林中過。欲詣他男子，倒深泥中，環釧斷壞，華瓔散落。時彼女人而說偈言：

&emsp;&emsp;「頭髮悉散解，&emsp;&emsp;花瓔落深泥，

&emsp;&emsp;鐶釧悉破壞，&emsp;&emsp;丈夫何所著」？

時彼比丘作是念：女人尚能說偈，我豈不能說偈答之？

&emsp;&emsp;「煩惱悉斷壞，&emsp;&emsp;度生死淤泥，

&emsp;&emsp;著纏悉散落，&emsp;&emsp;十方尊見我」。

<sup><font color="green">「方」，清本作「力」。</font></sup>

時彼比丘說偈已，即默然而住。

# 三一；一四七四（一三六一）

如是我聞：一時，佛住舍衛國祇樹給孤獨園。時有異比丘，在拘薩羅人間，住於河側，一林樹間。時有丈夫與婦相隨度河，住於岸邊，彈琴嬉戲，而說偈言：

&emsp;&emsp;「愛念而放逸，&emsp;&emsp;逍遙青樹間，

&emsp;&emsp;流水流且清，&emsp;&emsp;琴聲極和美，

&emsp;&emsp;春氣調適遊，&emsp;&emsp;快樂何過是」？

<sup><font color="green">「過是」，原本作「是過」，依宋本改。</font></sup>

時彼比丘作是念：彼士夫尚能說偈，我豈不能說偈答之？

&emsp;&emsp;「受持清淨戒，&emsp;&emsp;愛念等正覺，

&emsp;&emsp;沐浴三解脫，&emsp;&emsp;善以極清涼，

&emsp;&emsp;入道具莊嚴，&emsp;&emsp;快樂豈過是」？

<sup><font color="green">「入」，原本作「人」，依宋本改。</font></sup>

時彼比丘說此偈已，即默然而住。

# 三二；一四七五（一三六二）

如是我聞：一時，佛住舍衛國祇樹給孤獨園。時有異比丘，在拘薩羅人間，住一林中。時有天神，見諸鴿鳥而說偈言：

&emsp;&emsp;「鴿鳥當積聚，&emsp;&emsp;胡麻、米、粟等，

&emsp;&emsp;於山頂樹上，&emsp;&emsp;高顯作巢窟。

&emsp;&emsp;若當天雨時，&emsp;&emsp;安極飲食宿」。

時彼比丘作是念：彼亦覺悟我，即說偈言：

&emsp;&emsp;「凡夫積善法，&emsp;&emsp;恭敬於三寶，

&emsp;&emsp;身壞命終時，&emsp;&emsp;資神心安樂」。

時彼比丘說此偈已，以即覺悟，專精思惟，除諸煩惱，得阿羅漢<sup><font color="green">《雜阿含經》卷五〇終。</font></sup>。