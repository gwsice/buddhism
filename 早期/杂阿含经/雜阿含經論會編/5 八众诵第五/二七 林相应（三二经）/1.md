二七　林相應<sup><font color="green">〈林相應〉共三二經。一四經以上，與《相應部》（九）〈森相應〉相當。</font></sup>

# 一；一四四四（一三三一）

<sup><font color="green">《相應部》（九）[〈森相應〉四經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/09%20%E6%A3%AE%E6%9E%97%E7%9B%B8%E5%BA%94.md#9_4)。[《別譯》三五一經]。</font></sup>

<sup><font color="green">《雜阿含經》卷五〇中。</font></sup>如是我聞：一時，佛住舍衛國祇樹給孤獨園。時有眾多比丘，於拘薩羅國人間遊行，住一林中，夏安居。彼林中有天神住，知十五日諸比丘受歲，極生憂慼。有餘天神語彼天神言：「汝何卒生愁憂苦惱？汝當歡喜，諸比丘持戒清淨，今日受歲」。林中天神答言：「我知比丘今日受歲，不同無羞外道受歲。然精進比丘受歲，持衣鉢，明日至餘處去，此林當空」。比丘去後，林中天神而說偈言：

&emsp;&emsp;「今我心不樂，&emsp;&emsp;但見空林樹。

&emsp;&emsp;清淨心說法，&emsp;&emsp;多聞諸比丘，

&emsp;&emsp;瞿曇之弟子，&emsp;&emsp;今悉何處去」？

時有異天子而說偈言：

&emsp;&emsp;「有至摩伽陀，&emsp;&emsp;有至拘薩羅，

&emsp;&emsp;亦至金剛地，&emsp;&emsp;處處修遠離。

&emsp;&emsp;猶如野禽獸，&emsp;&emsp;隨所樂而遊」

。# 二t；一四t四五（一三三二）

<sup><font color="green">《相應部》（九）[〈森相應〉二經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/09%20%E6%A3%AE%E6%9E%97%E7%9B%B8%E5%BA%94.md#9_2)。[《別譯》三五二經]。</font></sup>

如是我聞：一時，佛住舍衛國祇樹給孤獨園。爾時，有異比丘，在拘薩羅國人間，止住一林中，入晝正受。身體疲極，夜則睡眠。時彼林中止住天神，作是念：此非比丘法，於空林中入晝正受，夜著睡眠，我今當往覺悟之。爾時，天神往至比丘前而說偈言：

&emsp;&emsp;「比丘汝起起，&emsp;&emsp;何以著睡眠？

&emsp;&emsp;睡眠有何利，&emsp;&emsp;病時何不眠？

&emsp;&emsp;利刺刺身時，&emsp;&emsp;云何得睡眠？

&emsp;&emsp;汝本捨非家，&emsp;&emsp;出家之所欲，

&emsp;&emsp;當如本所欲，&emsp;&emsp;日夜求增進，

&emsp;&emsp;莫得墮睡眠，&emsp;&emsp;令心不自在。

&emsp;&emsp;無常、不恆欲，&emsp;&emsp;迷醉於愚夫，

&emsp;&emsp;餘人悉被縛，&emsp;&emsp;汝今已解脫，

&emsp;&emsp;正信而出家，&emsp;&emsp;何以著睡眠？

&emsp;&emsp;已調伏貪欲，&emsp;&emsp;其心得解脫，

&emsp;&emsp;具足勝妙智，&emsp;&emsp;出家何故眠？

&emsp;&emsp;勤精進正受，&emsp;&emsp;常修堅固力，

&emsp;&emsp;專求般涅槃，&emsp;&emsp;云何而睡眠？

&emsp;&emsp;起明斷無明，&emsp;&emsp;滅盡諸有漏，

&emsp;&emsp;調彼後邊身，&emsp;&emsp;云何著睡眠」？

時彼天神說是偈時，彼比丘聞其所說，專精思惟，得阿羅漢。

# 三；一四四六（一三三三）

<sup><font color="green">《相應部》（九）[〈森相應〉一經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/09%20%E6%A3%AE%E6%9E%97%E7%9B%B8%E5%BA%94.md#9_1)。[《別譯》三五三經]。</font></sup>

如是我聞：一時，佛住舍衛國祇樹給孤獨園。時有異比丘，在拘薩羅（人間），住（一）林中，入晝正受。心起不善覺，依於惡貪。時彼林中住止天神，作是念：此<sup><font color="green">「此」，原本缺，依宋本補。</font></sup>非比丘法，止住林中入晝正受，心生不善覺，依於惡貪，我今當往開悟之。時彼天神即說偈言：

&emsp;&emsp;「其心欲遠離，&emsp;&emsp;止於空閑林，

<sup><font color="green">「止」，原本作「正」，依宋本改。</font></sup>

&emsp;&emsp;放心隨外緣，&emsp;&emsp;亂想而流馳。

&emsp;&emsp;調伏樂世心，&emsp;&emsp;常樂心解脫，

&emsp;&emsp;當捨不樂心，&emsp;&emsp;執受安樂住。

&emsp;&emsp;思非於正念，&emsp;&emsp;莫著我我所，

&emsp;&emsp;如以塵頭染，&emsp;&emsp;是著極難遣，

&emsp;&emsp;莫令染樂著，&emsp;&emsp;欲心所濁亂。

&emsp;&emsp;如釋君馳象，&emsp;&emsp;奮迅去塵穢，

&emsp;&emsp;比丘於自身，&emsp;&emsp;正念除塵垢。

&emsp;&emsp;塵者謂貪欲，&emsp;&emsp;非世間塵土，

&emsp;&emsp;黠慧明智者，&emsp;&emsp;當悟彼諸塵，

&emsp;&emsp;於如來法律，&emsp;&emsp;持心莫放逸。

&emsp;&emsp;塵垢謂瞋恚，&emsp;&emsp;非世間塵土，

&emsp;&emsp;黠慧明智者，&emsp;&emsp;當悟彼諸塵，

&emsp;&emsp;於如來法律，&emsp;&emsp;持心莫放逸。

&emsp;&emsp;塵垢謂愚癡，&emsp;&emsp;非世間塵土，

&emsp;&emsp;明智黠慧者，&emsp;&emsp;當捨彼諸塵，

&emsp;&emsp;於如來法律，&emsp;&emsp;持心莫放逸」。

時彼天神說是偈已，彼比丘聞其所說，專精思惟，斷諸煩惱<sup><font color="green">「惱」下，原本有「心」字，依宋本刪。</font></sup>，得阿羅漢。

# 四；一四四七（一三三四）

<sup><font color="green">《相應部》（九）[〈森相應〉一一經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/09%20%E6%A3%AE%E6%9E%97%E7%9B%B8%E5%BA%94.md#9_11)。[《別譯》三五四經]。</font></sup>

如是我聞：一時，佛住舍衛國祇樹給孤獨園。時有異比丘，在拘薩羅人間，住一林中，入晝正受，起不正思惟。時彼林中止住天神，作是念：此非比丘法，止住林中入晝正受，而起不正思惟、我今當往，方便善覺悟之。時彼天神而說偈言：

&emsp;&emsp;「何不正思惟，&emsp;&emsp;覺觀所寢食？

&emsp;&emsp;當捨不正念，&emsp;&emsp;專修於正受。

&emsp;&emsp;遵崇佛、法、僧，&emsp;&emsp;及自持淨戒，

&emsp;&emsp;常生隨喜心，&emsp;&emsp;喜樂轉勝進，

&emsp;&emsp;以心歡喜故，&emsp;&emsp;速究竟苦邊」。

時彼天神說偈勸發已，彼比丘專精思惟，盡諸煩惱，得阿羅漢。

# 五；一四四八（一三三五）

<sup><font color="green">《相應部》（九）[〈森相應〉一二經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/09%20%E6%A3%AE%E6%9E%97%E7%9B%B8%E5%BA%94.md#9_12)。[《別譯》三五五經]。</font></sup>

如是我聞：一時，佛住舍衛國祇樹給孤獨園。時有異比丘，於拘薩羅人間，住一林中，入晝正受。時彼比丘日中時，不樂心生，而說偈言：

&emsp;&emsp;「於此日中時，&emsp;&emsp;眾鳥悉靜默，

&emsp;&emsp;空野忽有聲，&emsp;&emsp;令我心恐怖」。

時彼林中住止天神而說偈言：

&emsp;&emsp;「於今日中時，&emsp;&emsp;眾鳥悉寂靜，

&emsp;&emsp;空野忽有聲，&emsp;&emsp;應汝不樂心。

&emsp;&emsp;汝當捨不樂，&emsp;&emsp;專樂修正受」。

時彼天子說偈覺悟彼比丘已，時彼比丘專精思惟，捨除煩惱，得阿羅漢。

# 六；一四四九（一三三六）

<sup><font color="green">《相應部》（九）[〈森相應〉六經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/09%20%E6%A3%AE%E6%9E%97%E7%9B%B8%E5%BA%94.md#9_6)。[《別譯》三五六經]。</font></sup>

如是我聞：一時，佛住舍衛國祇樹給孤獨園。爾時，尊者阿那律陀，在拘薩羅人間，住一林中。時有天神，名闍隣尼，是尊者阿那律陀本善知識。往詣尊者阿那律陀所，〔到阿那律所〕說偈言：

&emsp;&emsp;「汝今可發願，&emsp;&emsp;願還生本處，

&emsp;&emsp;三十三天上，&emsp;&emsp;五欲樂悉備，

&emsp;&emsp;百種諸音樂，&emsp;&emsp;常以自歡娛。

&emsp;&emsp;每至睡眠時，&emsp;&emsp;音樂以覺悟，

&emsp;&emsp;諸天玉女眾，&emsp;&emsp;晝夜侍左右」。

尊者阿那律陀說偈答言：

&emsp;&emsp;「諸天玉女眾，&emsp;&emsp;此皆大苦聚，

&emsp;&emsp;以彼顛倒想，&emsp;&emsp;繫著有身見；

&emsp;&emsp;諸求生彼者，&emsp;&emsp;斯亦是大苦。

&emsp;&emsp;闍隣尼當知！&emsp;&emsp;我不願生彼，

&emsp;&emsp;生死已永盡，&emsp;&emsp;不受後有故」。

尊者阿那律說是語時，闍隣尼天子聞尊者阿那律所說，歡喜隨喜，即沒不現。

# 七；一四五〇（一三三七）

<sup><font color="green">《相應部》（九）[〈森相應〉一〇經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/09%20%E6%A3%AE%E6%9E%97%E7%9B%B8%E5%BA%94.md#9_10)。[《別譯》三五七經]。</font></sup>

如是我聞：一時，佛住舍衛國祇樹給孤獨園。時有比丘在拘薩羅人間，林中止住。勤誦經，勤講說，精勤思惟，得阿羅漢果。證已，不復精勤誦說。時有天神止彼林中者，而說偈言：

&emsp;&emsp;「比丘汝先時，&emsp;&emsp;晝夜勤誦習，

&emsp;&emsp;常為諸比丘，&emsp;&emsp;共論決定義。

&emsp;&emsp;汝今於法句，&emsp;&emsp;寂然無所說，

&emsp;&emsp;不與諸比丘，&emsp;&emsp;共論決定義」。

時彼比丘說偈答言：

&emsp;&emsp;「本未應離欲，&emsp;&emsp;心常樂法句，

&emsp;&emsp;既離欲相應，&emsp;&emsp;誦說事已畢。

&emsp;&emsp;先知道已備，&emsp;&emsp;用聞見道為？

&emsp;&emsp;世間諸聞見，&emsp;&emsp;無知悉放捨」。

時彼天神聞比丘所說，歡喜隨喜，即沒不現。

# 八；一四五一（一三三八）

<sup><font color="green">《相應部》（九）[〈森相應〉一四經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/09%20%E6%A3%AE%E6%9E%97%E7%9B%B8%E5%BA%94.md#9_14)。[《別譯》三五八經]。</font></sup>

如是我聞：一時，佛住舍衛國祇樹給孤獨園。時有異比丘，在拘薩羅人間，止一林中。時彼比丘有眼患，受師教，應嗅鉢曇摩花。時彼比丘受師教已，往至鉢曇摩池側，於池岸邊迎風而坐，隨風嗅香。時有天神主此池者，語比丘言：「何以盜華？汝今便是盜香賊也」。爾時，比丘說偈答言：

&emsp;&emsp;「不壞亦不奪，&emsp;&emsp;遠住隨嗅香，

&emsp;&emsp;汝今何故言，&emsp;&emsp;我是盜香賊」？

爾時，天神復說偈言：

&emsp;&emsp;「不求而不捨，&emsp;&emsp;世間名為賊。

&emsp;&emsp;汝今人不與，&emsp;&emsp;而自一向取，

&emsp;&emsp;是則名世間，&emsp;&emsp;真實盜香賊」。

時有一士夫，取彼藕根，重負而去。爾時，比丘為彼天神而說偈言：

&emsp;&emsp;「如今彼士夫，&emsp;&emsp;斷截分陀利，

&emsp;&emsp;拔根重負去，&emsp;&emsp;便是姦狡人，

&emsp;&emsp;汝何故不遮，&emsp;&emsp;而言我盜香」？

時彼天神說偈答言：

&emsp;&emsp;「狂亂姦狡人，&emsp;&emsp;猶如乳母衣，

&emsp;&emsp;何足加其言，&emsp;&emsp;且堪與汝語。

<sup><font color="green">「且」，原本作「宜」，依宋本改。</font></sup>

&emsp;&emsp;袈裟污不現，&emsp;&emsp;黑衣墨不污，

&emsp;&emsp;姦狡兇惡人，&emsp;&emsp;世間不與語。

&emsp;&emsp;蠅腳污素帛，&emsp;&emsp;明者小過現；

&emsp;&emsp;如墨點珂貝，&emsp;&emsp;雖小悉皆現。

&emsp;&emsp;常從彼求淨，&emsp;&emsp;無結離煩惱，

&emsp;&emsp;如毛髮之惡，&emsp;&emsp;人見如泰山」。

時彼比丘復說偈言：

&emsp;&emsp;「善哉！善哉說！&emsp;&emsp;以義安慰我，

&emsp;&emsp;汝可常為我，&emsp;&emsp;數數說斯偈」。

時彼天神復說偈言：

&emsp;&emsp;「我非汝買奴，&emsp;&emsp;亦非人與汝，

&emsp;&emsp;何為常隨汝，&emsp;&emsp;數數相告語？

&emsp;&emsp;今自當知，&emsp;&emsp;彼彼饒益事」。

時彼天子說是偈已，彼比丘聞其所說，歡喜隨喜，從座起去。獨一靜處，專精思惟，斷諸煩惱，得阿羅漢。

# 九；一四五二（一三三九）

<sup><font color="green">《相應部》（九）[〈森相應〉三經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/09%20%E6%A3%AE%E6%9E%97%E7%9B%B8%E5%BA%94.md#9_3)。[《別譯》三五九經]。</font></sup>

如是我聞：一時，佛住王舍城迦蘭陀竹園。爾時，尊者十力迦葉，住王舍城仙人窟中。時有獵師，名曰尺只，去十力迦葉不遠，張網捕鹿。爾時，十力迦葉為彼獵師哀愍說法，時彼獵師不解所說。時十力迦葉即以神力，指端火然，彼猶不悟。爾時，仙人窟中住止天神而說偈言：

&emsp;&emsp;「深山中獵師，&emsp;&emsp;少智盲無目，

&emsp;&emsp;何為非時說，&emsp;&emsp;薄德無辯慧？

&emsp;&emsp;所聞亦不解，&emsp;&emsp;明中亦無見，

&emsp;&emsp;於諸善勝法，&emsp;&emsp;愚癡莫能了。

&emsp;&emsp;正使燒十指，&emsp;&emsp;彼終不見諦」。

時彼天神說是偈已，尊者十力迦葉，即默然住。

&emsp;&emsp;（不樂及睡眠，&emsp;&emsp;厭離、倒淨想，

&emsp;&emsp;安住、闍利那，&emsp;&emsp;誦習、花、迦葉）。

<sup><font color="green">攝頌見《別譯》卷一六（大正二．四九一中）。</font></sup>

# 一〇；一四五三（一三四〇）

<sup><font color="green">《相應部》（九）[〈森相應〉九經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/09%20%E6%A3%AE%E6%9E%97%E7%9B%B8%E5%BA%94.md#9_9)。[《別譯》三六〇經]。</font></sup>

如是我聞：一時，佛住王舍城迦蘭陀竹園。時有尊者金剛子，住巴連弗邑一處林中。時巴連弗邑人民，夏四月過，作憍牟尼大會。時尊者金剛子，聞世間大會，生不樂心，而說偈言：

&emsp;&emsp;「獨一處空林，&emsp;&emsp;猶如棄枯木。

&emsp;&emsp;夏時四月滿，&emsp;&emsp;世間樂莊嚴，

&emsp;&emsp;普觀諸世間，&emsp;&emsp;其苦無過我」。

爾時，林中住止天神即說偈言：

&emsp;&emsp;「獨一處空林，&emsp;&emsp;猶如棄枯木，

&emsp;&emsp;為三十三天，&emsp;&emsp;心常所願樂，

&emsp;&emsp;猶如地獄中，&emsp;&emsp;仰思生人道」。

時金剛子為彼天神所勸發已，專精思惟，斷諸煩惱，得阿羅漢。

# 一一；一四五四（一三四一）

<sup><font color="green">《別譯》三六一經。</font></sup>

如是我聞：一時，佛住舍衛國祇樹給孤獨園。時有異比丘，在拘薩羅人間，住一林中，唯好樂持戒，不能增長上進功德。時彼林中止住天神，作是念：此非比丘法，住於林中，唯樂持戒，不能增修上進功德，今我當往<sup><font color="green"></font></sup>方便而發悟之。即說偈言：

&emsp;&emsp;「非一向持戒，&emsp;&emsp;及修習多聞，

&emsp;&emsp;獨靜禪三昧，&emsp;&emsp;閑居修遠離，

&emsp;&emsp;比丘偏猗息，&emsp;&emsp;終不得漏盡，

<sup><font color="green">「猗」，原本作「倚」，依宋本改。</font></sup>

&emsp;&emsp;平等正覺樂，&emsp;&emsp;遠非凡夫輩」。

時彼比丘，天神勸進已，專精思惟，斷諸煩惱，得阿羅漢。

# 一二；一四五五（一三四二）

<sup><font color="green">《相應部》（九）[〈森相應〉七經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/09%20%E6%A3%AE%E6%9E%97%E7%9B%B8%E5%BA%94.md#9_7)。[《別譯》三六二經]。</font></sup>

如是我聞：一時，佛住舍衛國祇樹給孤獨園。有尊者那伽達多，在拘薩羅人間，住一林中，有在家、出家，常相親近。時彼林中止住天神，作是念：此非比丘法，住於林中，與諸在家、出家，周旋親數，我今當往方便發悟，而說偈言：

&emsp;&emsp;「比丘旦早出，&emsp;&emsp;迫暮而還林，

&emsp;&emsp;道俗相習近，&emsp;&emsp;苦樂必同安，

&emsp;&emsp;恐起家放逸，&emsp;&emsp;而隨魔自在」。

時那伽達多比丘，為彼天神如是、如是開覺已，如是、如是專精思惟，斷諸煩惱，得阿羅漢。

# 一三；一四五六（一三四三）

<sup><font color="green">《相應部》（九）[〈森相應〉一三經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/09%20%E6%A3%AE%E6%9E%97%E7%9B%B8%E5%BA%94.md#9_13)。[《別譯》三六三經]。</font></sup>

如是我聞：一時，佛住舍衛國祇樹給孤獨園。時有眾多比丘，在拘薩羅人間，住一林中。言語嬉戲，終日散亂，心不得定，縱諸根門，馳騁六境。時彼林中止住天神，見是比丘不攝威儀，心不欣悅而說偈言：

&emsp;&emsp;「此先有瞿曇，&emsp;&emsp;正命弟子眾，

&emsp;&emsp;無常心乞食，&emsp;&emsp;無常受床臥，

&emsp;&emsp;觀世無常故，&emsp;&emsp;得究竟苦邊。

&emsp;&emsp;今有難養眾，&emsp;&emsp;沙門所居止，

&emsp;&emsp;處處求飲食，&emsp;&emsp;遍遊於他家，

&emsp;&emsp;望財而出家，&emsp;&emsp;無真沙門欲，

&emsp;&emsp;垂著僧伽梨，&emsp;&emsp;如老牛曳尾」。

爾時，比丘語天神言：「汝欲厭我耶」？時彼天神復說偈言：

&emsp;&emsp;「不指其名姓，&emsp;&emsp;不非稱其人，

&emsp;&emsp;而總向彼眾，&emsp;&emsp;說其不善者。

&emsp;&emsp;踈漏相現者，&emsp;&emsp;方便說其過；

&emsp;&emsp;勤修精進者，&emsp;&emsp;歸依恭敬禮」。

彼諸比丘為天神勸發已，專精思惟，斷諸煩惱，得阿羅漢。