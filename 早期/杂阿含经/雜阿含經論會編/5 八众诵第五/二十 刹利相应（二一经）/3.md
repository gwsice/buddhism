# 一六；一二四四（一一四五）

<sup><font color="green">《相應部》（三）[〈拘薩羅相應〉二四經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/03%20%E6%8B%98%E8%90%A8%E7%BD%97%E7%9B%B8%E5%BA%94.md#3_24)。[《別譯》六八經]。</font></sup>

<sup><font color="green">《雜阿含經》卷四二。</font></sup>如是我聞：一時，佛住舍衛國祇樹給孤獨園。時波斯匿王來詣佛所，稽首佛足，退坐一面。白佛言：「世尊！應施何等人」？佛言：「大王！隨心所樂處」。波斯匿王復白佛言：「應施何處得大果報」？佛言：「大王！此是異問。所問應施何處，此問則異；復問施何處應得大果，此問復異。我今問汝，隨意答我。大王！譬如此國，臨陣戰鬪，集諸戰士。而有一婆羅門子，從東方來，年少幼稚，柔弱端正，膚白髮黑，不習武藝，不學術策，恐怖退弱，不能自安。不忍敵觀，若刺、若射，無有方便，不能傷彼。云何大王！如此士夫，王當賞不」？王白佛言：「不賞，世尊」！「如是大王！有剎利童子從南方來，鞞舍童子從西方來，首陀羅童子從北方來，無有伎術，皆如東方婆羅門子，王當賞不」？王白佛言：「不賞，世尊」！佛告大王：「此國集軍，臨戰鬪時，有婆羅門童子從東方來，年少端正，膚白髮黑，善學武藝，知鬪術法，勇健無畏苦戰不退。安住諦觀，運戈能傷，能破巨敵。云何大王！如此戰士，加重賞不」？王白佛言；「重賞，世尊」！「如是剎利童子從南方來，鞞舍童子從西方來，首陀羅童子從北方來，年少端正，善諸術藝，勇健堪能，苦戰卻敵，皆如東方婆羅門子。如是戰士，王當賞不」？王白佛言：「重賞，世尊」！佛言大王：「如是沙門、婆羅門、遠離五支，成就五支，建立福田；施此田者，得大福利，得大果報。何等為捨離五支？所謂貪欲蓋，瞋恚、睡眠、掉悔、疑蓋，已斷已知，是名捨離五支。何等為成就五支？謂無學戒身成就，無學定身、慧身、解脫身、解脫知見身（成就），是名成就五支。大王！如是捨離五支，成就五支，建立福田，施此田者，得大果報」。爾時，世尊復說偈言：

&emsp;&emsp;「運戈猛戰鬪，&emsp;&emsp;堪能勇士夫，

&emsp;&emsp;為其戰鬪故，&emsp;&emsp;隨功重加賞，

&emsp;&emsp;不賞名族胄，&emsp;&emsp;怯劣無勇者。

&emsp;&emsp;忍辱修賢良，&emsp;&emsp;見諦建福田，

&emsp;&emsp;賢聖律儀備，&emsp;&emsp;成就深妙智，

&emsp;&emsp;族胄雖卑微，&emsp;&emsp;堪為施福田。

&emsp;&emsp;衣食、錢財寶，&emsp;&emsp;床臥等眾具，

&emsp;&emsp;悉應以敬施，&emsp;&emsp;為持淨戒故。

&emsp;&emsp;人表林野際，&emsp;&emsp;穿井給行人，

&emsp;&emsp;溪澗施橋梁，&emsp;&emsp;逈路造房舍，

&emsp;&emsp;戒德多聞眾，&emsp;&emsp;行路得止息。

&emsp;&emsp;譬如重雲起，&emsp;&emsp;雷電聲振耀，

&emsp;&emsp;普雨於壤土，&emsp;&emsp;百卉悉扶踈，

&emsp;&emsp;禽獸皆歡喜，&emsp;&emsp;田夫並欣樂。

&emsp;&emsp;如是淨信心，&emsp;&emsp;聞慧捨慳垢，

&emsp;&emsp;錢財豐飲食，&emsp;&emsp;常施良福田。

&emsp;&emsp;高唱增歡受，&emsp;&emsp;如雷雨良田，

<sup><font color="green">「受」，原本作「愛」，依宋本改。</font></sup>

&emsp;&emsp;功德注流澤，&emsp;&emsp;霑洽施主心，

&emsp;&emsp;財富名稱流，&emsp;&emsp;及涅槃大果」。

佛說此經已，波斯匿王聞佛所說，歡喜隨喜，作禮而去。

# 一七；一二四五（一一四六）

<sup><font color="green">《相應部》（三）[〈拘薩羅相應〉二一經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/03%20%E6%8B%98%E8%90%A8%E7%BD%97%E7%9B%B8%E5%BA%94.md#3_21)。[《別譯》六九經]。[《增壹阿含經》（二六）〈四意斷品〉五經](https://github.com/gwsice/buddhism/blob/master/%E6%97%A9%E6%9C%9F/%E5%A2%9E%E4%B8%80%E9%98%BF%E5%90%AB%E7%BB%8F/18.md#26_5)。[《增支部．四集》八五經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/06%20%E5%9B%9B%E9%9B%86%E7%BB%AD%201-2.md#85)。</font></sup>

如是我聞：一時，佛住舍衛國祇樹給孤獨園。時波斯匿王來詣佛所，稽首佛足，退坐一面。白佛言：「云何世尊！為婆羅門死還生自姓婆羅門家，剎利、鞞舍、首陀羅（還生自姓）家耶」？佛言：「大王！何得如是。大王！當知有四種人，何等為四？有一種人從冥入冥；有一種人從冥入明；有一種人從明入冥；有一種人從明入明。大王！云何為一種人從冥入冥？謂有人生卑姓家——若生旃陀羅家，魚獵家，竹作家，車師家，及餘種種下賤工巧業家；貧窮短命，形體憔悴，而復修行卑賤之業<sup><font color="green">「業」，原本作「家」，依宋本改。</font></sup>，亦復為人下賤作使，是名為冥。處斯冥中，復行身惡行，行口惡行，行意惡行，以是因緣，身壞命終當生惡趣，墮泥梨中。猶如有人從闇入闇，從廁入廁，以血洗血，捨惡受惡；從冥入冥者，亦復如是，是故名為從冥入冥。云何名為從冥入明？謂有世人生卑姓家，乃至為人作諸鄙業，是名為冥。然其彼人，於此冥中，行身善行，行口善行，行意善行，以是因緣，身壞命終生於善趣，受天化生。譬如有人，登床，跨馬，從馬昇象；從冥入明，亦復如是，是名有人從冥入明。云何有人從明入冥？謂有世人生富樂家——若剎利大姓，婆羅門大姓家，長者大姓家，及餘種種富樂家生；多諸錢財，奴婢、客使，廣集知識，受身端正，聰明黠慧，是名為明。於此明中，行身惡行，行口惡行，行意惡行，以是因緣，身壞命終生於惡趣，墮泥梨中。譬如有人，從高樓下乘於大象，下象乘馬，下馬乘輿，下輿坐床，下床墮地，從地落坑；從明入冥者，亦復如是。云何有人從明入明？謂有世人生富樂家，乃至形相端嚴，是名為明。於此明中，行身善行，行口善行，行意善行，以是因緣，身壞命終生於善趣，受天化生。譬如有人，從樓觀至樓觀，如是乃至從床至床；從明入明者，亦復如是，是名有人從明入明」。爾時，世尊復說偈言：

&emsp;&emsp;「貧窮困苦者，&emsp;&emsp;不信增瞋恨，

&emsp;&emsp;慳貪、惡邪想，&emsp;&emsp;癡惑不恭敬，

&emsp;&emsp;見沙門、道士，&emsp;&emsp;持戒多聞者，

&emsp;&emsp;毀呰而不譽，&emsp;&emsp;障他施及受。

&emsp;&emsp;如斯等士夫，&emsp;&emsp;從此至他世，

&emsp;&emsp;當墮泥梨中，&emsp;&emsp;從冥入於冥。

&emsp;&emsp;若有貧窮人，&emsp;&emsp;信心少瞋恨，

&emsp;&emsp;常生慚愧心，&emsp;&emsp;惠施離慳垢，

&emsp;&emsp;見沙門、梵志，&emsp;&emsp;持戒多聞者，

&emsp;&emsp;謙虛而問訊，&emsp;&emsp;隨宜善供給，

&emsp;&emsp;勸人令施與，&emsp;&emsp;歎施及受者。

&emsp;&emsp;如是修善人，&emsp;&emsp;從此至他世；

&emsp;&emsp;善趣上生天，&emsp;&emsp;從冥而入明。

&emsp;&emsp;有富樂士夫，&emsp;&emsp;不信、多瞋恨，

&emsp;&emsp;慳貪、嫉惡想，&emsp;&emsp;邪惑不恭敬，

<sup><font color="green">「嫉」，原本作「疾」，依宋本改。</font></sup>

&emsp;&emsp;見沙門、梵志，&emsp;&emsp;毀呰而不譽，

&emsp;&emsp;障他人施惠，&emsp;&emsp;亦斷受施者。

&emsp;&emsp;如是惡士夫，&emsp;&emsp;從此至他世，

&emsp;&emsp;當生苦地獄，&emsp;&emsp;從明入冥中。

&emsp;&emsp;若有富士夫，&emsp;&emsp;信心、不瞋恨，

&emsp;&emsp;常起慚愧心，&emsp;&emsp;惠施離瞋、姤，

<sup><font color="green">「姤」，疑「垢」。</font></sup>

&emsp;&emsp;見沙門、梵志，&emsp;&emsp;持戒、多聞者，

&emsp;&emsp;先奉迎問訊，&emsp;&emsp;隨宜給所須，

&emsp;&emsp;勸人令供養，&emsp;&emsp;歎施及受者。

&emsp;&emsp;如是等士夫，&emsp;&emsp;從此至他世，

&emsp;&emsp;生三十三天，&emsp;&emsp;從明而入明」。

佛說此經已，波斯匿王聞佛所說，歡喜隨喜，作禮而去。

# 一八；一二四六（一一四七）

<sup><font color="green">《相應部》（三）[〈拘薩羅相應〉二五經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/03%20%E6%8B%98%E8%90%A8%E7%BD%97%E7%9B%B8%E5%BA%94.md#3_25)。[《別譯》七〇經]。</font></sup>

如是我聞：一時，佛住舍衛國祇樹給孤獨園。時波斯匿王，日日身蒙塵土，來詣佛所，稽首佛足，退坐一面。佛言：「大王！從何所來」？波斯匿王白佛言：「世尊！彼灌頂王法，人中自在，精勤方便，王領大地，統理王事，周行觀察而來至此」。佛告大王：「今問大王，隨意答我。譬如有人從東方來，有信、有緣，未曾虛妄，而白王言：我東方來，見一石山，極方廣大，不穿、不壞，亦無缺壞，磨地而來，一切眾生、草木之類，悉磨令碎。南、西、北方亦有人來，有信、有緣，亦不虛妄，而白王言：我見石山，方廣高大，不斷、不壞，亦不缺壞，磨地而來，眾生、草木悉皆磨碎。大王！於意云何？如是像貌大恐怖事，嶮惡相殺，眾生運盡，人道難得，當作何計」？王白佛言：「若如是者，更無餘計，唯當修善，於佛法律專心方便」。佛告大王：「何故說言嶮惡恐怖，於世卒起，眾生運盡，人身難得，唯當行法、行義、行福，於佛法教專精方便？何以不言灌頂王位，為眾人首<sup><font color="green">「為眾人首」，原本作「眾人人首」，依元本改。</font></sup>，堪能自在，王於大地、事務、眾人當須營理耶」？王白佛言：「世尊！為復閑時，言灌頂王位為眾人首，王於大地，多所經營，以言鬪言，以財鬪財，以象鬪象，以車鬪車，以步鬪步。當於爾時，無有自在，若勝、若伏，是故我說嶮惡恐怖卒起之時，眾生運盡，人身難得，無有餘計，唯有行義、行法、行福，於佛法教專心歸依」。佛告大王：「如是，如是！經常磨迮，謂惡劫、老、病、死<sup><font color="green">「死」，原本作「苦」，依宋本改。</font></sup>，磨迮眾生，當作何計？正當修義，修法，修福，修善，修慈，於佛法中精勤方便」。爾時，世尊而說偈言：

&emsp;&emsp;「如有大石山，&emsp;&emsp;高廣無缺壞，

&emsp;&emsp;周遍四方來，&emsp;&emsp;磨迮此大地，

&emsp;&emsp;非兵馬、呪術，&emsp;&emsp;力所能防禦。

&emsp;&emsp;惡劫、老、病、死，&emsp;&emsp;常磨迮眾生，

&emsp;&emsp;四種大族姓，&emsp;&emsp;栴陀羅、獵師，

&emsp;&emsp;在家及出家，&emsp;&emsp;持戒、犯戒者，

&emsp;&emsp;一切皆磨迮，&emsp;&emsp;無能救護者。

&emsp;&emsp;是故慧士夫，&emsp;&emsp;觀察自己利，

&emsp;&emsp;建立清淨信，&emsp;&emsp;信佛、法、僧寶。

&emsp;&emsp;身、口、心清淨，&emsp;&emsp;隨順於正法，

&emsp;&emsp;現世名稱流，&emsp;&emsp;終則生天上」。

佛說此經已，波斯匿王聞佛所說，歡喜隨喜，作禮而去。

# 一九；一二四七（一一四八）

<sup><font color="green">《相應部》（三）[〈拘薩羅相應〉一一經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/03%20%E6%8B%98%E8%90%A8%E7%BD%97%E7%9B%B8%E5%BA%94.md#3_11)。[《別譯》七一經]。[《小部．自說》六、二經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%B0%8F%E9%83%A8/03%20%E8%87%AA%E8%AF%B4%E7%BB%8F/6.md#2)。</font></sup>

如是我聞：一時，佛住舍衛國祇樹給孤獨園。時波斯匿王來詣佛所，稽首佛足，退坐一面。時有尼乾子七人，闍祇羅七人，一舍羅七人，身皆麁大，彷徉行，住祇洹門外。時波斯匿王遙見斯等，彷徉門外，即從座起，往至其前，合掌問訊。三自稱名言：「我是波斯匿王、拘薩羅王」。爾時，世尊告波斯匿王：「汝今何故恭敬斯等，三稱姓名，合掌問訊」？王白佛言：「我作是念：世間若有阿羅漢者，斯等則是」。佛告波斯匿王：「汝今且止。汝亦不知是阿羅漢，非阿羅漢，不得他心智故。且當親近，觀其戒行，久而可知，勿速自決。審諦觀察，勿但洛莫<sup><font color="green">「洛莫」，即「落莫」。</font></sup>，當用智慧，不以不智。經諸苦難，堪能自辯，交契計挍，真偽則分。見說知明，久而則知，非可卒識，當須思惟，智慧觀察」。王白佛言：「奇哉世尊！善說斯理。言久相習，觀其戒行，乃至見說知明。我有家人，亦復出家，作斯等形相，周流他國，而復來還，捨其被服，還受五欲。是故當知世尊善說，應與同止，觀其戒行，乃至言說，如有智慧」。爾時，世尊而說偈言：

&emsp;&emsp;「不以見形相，&emsp;&emsp;知人之善惡；

&emsp;&emsp;不應暫相見，&emsp;&emsp;而與同心志。

&emsp;&emsp;有現身口密，&emsp;&emsp;俗心不斂攝，

&emsp;&emsp;猶如鍮石銅，&emsp;&emsp;塗以真金色。

&emsp;&emsp;內懷鄙雜心，&emsp;&emsp;外現聖威儀，

&emsp;&emsp;遊行諸國土，&emsp;&emsp;欺誑於世人」。

佛說此經已，波斯匿王聞佛所說，歡喜隨喜，作禮而去。

# 二〇；一二四八（一一四九）

<sup><font color="green">《相應部》（三）[〈拘薩羅相應〉一二經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/03%20%E6%8B%98%E8%90%A8%E7%BD%97%E7%9B%B8%E5%BA%94.md#3_12)。[《別譯》七二經]。[《增壹阿含經》（三三）〈五王品〉一經](https://github.com/gwsice/buddhism/blob/master/%E6%97%A9%E6%9C%9F/%E5%A2%9E%E4%B8%80%E9%98%BF%E5%90%AB%E7%BB%8F/25.md#33_1)。</font></sup>

如是我聞：一時，佛住舍衛國祇樹給孤獨園。時波斯匿王為首，并七國王，及諸大臣，悉共集會。作如是論議：五欲之中，何者第一？有一人言：色最第一。又復有稱：聲，香，味，觸為第一者。中有人言：「我等人人各說第一，竟無定判，當詣世尊，問如此義。如世尊說，當共憶持」。爾時，波斯匿王為首，與七國王、大臣眷屬，來詣佛所，稽首佛足，退坐一面。白佛言：「世尊！我等七王與諸大臣，如是論議，五欲功德，何者為勝？其中有言色勝，有言聲勝，有言香勝，有言味勝，有言觸勝，竟無決定。來問世尊，竟何者勝」？佛告諸王：「各隨意適我，悉有餘說。以是因緣，我說五欲功德，然自有人於色適意，止愛一色，滿其志願，正使過上有諸勝色，非其所愛，不觸、不視，言己所愛最為第一，無過其上。如愛色者，聲、香、味、觸，亦皆如是。當其所愛，輒言最勝，歡喜樂著，雖更有勝過其上者，非其所欲，不觸、不視，唯我愛者最勝最妙，無比無上」。爾時，座中有一優婆塞，名曰栴檀，從座起，整衣服，偏袒右肩，合掌白佛：「善說，世尊！善說，善逝」！佛告優婆塞：「善說，栴檀！快說，栴檀」！時栴檀優婆塞即說偈言：

&emsp;&emsp;「央伽族姓王，&emsp;&emsp;服珠瓔珞鎧，

&emsp;&emsp;摩竭眾慶集，&emsp;&emsp;如來出其國，

&emsp;&emsp;名聞普流布，&emsp;&emsp;猶如雪山王。

&emsp;&emsp;如淨水蓮華，&emsp;&emsp;清淨無瑕穢，

&emsp;&emsp;隨日光開敷，&emsp;&emsp;芬香熏其國。

&emsp;&emsp;央耆國明顯，&emsp;&emsp;猶如空中日。

&emsp;&emsp;觀如來慧力，&emsp;&emsp;如夜然炬火，

&emsp;&emsp;為眼為大明，&emsp;&emsp;來者為決疑」。

時諸國王歎言：「善說，栴檀優婆塞」！爾時七王脫七寶上衣，奉優婆塞。時彼七王聞佛所說，歡喜隨喜，從座起去。爾時，栴檀優婆塞知諸王去已，從座起，整衣服，偏袒右肩，合掌白佛：「今七國王遺我七領上衣，唯願世尊受此七衣，以哀愍故」。爾時，世尊為哀愍故，受其七衣。栴檀優婆塞歡喜隨喜，作禮而去。

# 二一；一二四九（一一五〇）

<sup><font color="green">《相應部》（三）[〈拘薩羅相應〉一三經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/03%20%E6%8B%98%E8%90%A8%E7%BD%97%E7%9B%B8%E5%BA%94.md#3_13)。[《別譯》七三經]。</font></sup>

如是我聞：一時，佛住舍衛國祇樹給孤獨園。時波斯匿王，其體肥大，舉體流汗，來詣佛所，稽首佛足，退坐一面，氣息長喘。爾時，世尊告波斯匿王：「大王！身體極肥盛」。大王白佛言：「如是，世尊！患身肥大，常以此身極肥大故，慚恥厭苦」。爾時，世尊即說偈言：

&emsp;&emsp;「人當自繫念，&emsp;&emsp;每食知節量，

&emsp;&emsp;是則諸受薄，&emsp;&emsp;安消而保壽」。

時有一年少，名欝多羅，於會中坐。時波斯匿王告欝多羅：「汝能從世尊受向所說偈，每至食時，為我誦不？若能爾者，賜金錢十萬，亦常與食」。欝多羅白王：「奉教，當誦」。時波斯匿王聞佛所說，歡喜隨喜，作禮而去。

時欝多羅知王去已，至世尊前，受所說偈。於王食時，食食為誦，白言：「大王！如佛世尊、如來、應、等正覺所知所見，而說斯偈：

&emsp;&emsp;人當自繫念，&emsp;&emsp;每食知節量，

&emsp;&emsp;是則諸受薄，&emsp;&emsp;安消而保壽」。

如是波斯匿王，漸至後時，身體𦟛細，容貌端正。處樓閣上，向佛住處，合掌恭敬，右膝著地，三說是言：「南無敬禮世尊、如來、應、等正覺！南無敬禮世尊、如來、應、等正覺！與我現法利益，後世利益，現法、後世利益，以其飯食知節量故」。

&emsp;&emsp;（得勝、毀壞、從佛教，&emsp;&emsp;一法、福田、可厭患，

&emsp;&emsp;明闇、石山、著一衣，&emsp;&emsp;諸王、喘息名跋瞿）。

<sup><font color="green">攝頌見《別譯》卷四（大正二．四〇〇上）。</font></sup>