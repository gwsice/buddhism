# 八；一二三六（一二三三）

<sup><font color="green">《相應部》（三）[〈拘薩羅相應〉二〇經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/03%20%E6%8B%98%E8%90%A8%E7%BD%97%E7%9B%B8%E5%BA%94.md#3_20)。[《別譯》六〇經]。[《增壹阿含經》（二三）〈地主品〉四經](https://github.com/gwsice/buddhism/blob/master/%E6%97%A9%E6%9C%9F/%E5%A2%9E%E4%B8%80%E9%98%BF%E5%90%AB%E7%BB%8F/13.md#23_4)。</font></sup>

如是我聞：一時，佛住舍衛國祇樹給孤獨園。爾時，舍衛國有長者，名摩訶男，命終無有兒息，波斯匿王以無子無親屬之財，悉入王家。波斯匿王日日挍閱財物，身蒙塵土，來詣佛所，稽首佛足，退坐一面。爾時世尊告波斯匿王：「大王！從何所來？身蒙塵土，似有疲惓」。波斯匿王白佛：「世尊！此國長者摩訶男命終，有無子之財，悉入王家，瞻視料理，致令疲勞，塵土坌身，從其舍來」。佛問波斯匿王：「彼摩訶男長者，大富多財耶」？波斯匿王白佛：「大富，世尊！錢財甚多，百千巨億金銀<sup><font color="green">「銀」，原本作「錢」，依宋本改。</font></sup>寶物，況復餘財！世尊！彼摩訶男在世之時，麤衣、惡食，如上廣說」。佛告波斯匿王：「彼摩訶男過去世時，遇多迦羅尸棄辟支佛，施一飯食，非淨信心，不恭敬與，不自手與，施後變悔，言此飲食自可供給我諸僕使，無辜持用施於沙門。由是施福，七反往生三十三天，七反生此舍衛國中，最勝族姓，最富錢財。以彼施辟支佛時不淨信心，不手自與，不恭敬與，施後隨悔，故在所生處，雖得財富，猶故受用麤衣、麤食，麤弊臥具、屋舍、車乘，初不嘗得上妙色、聲、香、味、觸以自安身。復次、大王！時彼摩訶男長者，殺其異母兄，取其財物，緣斯罪故，經百千歲墮地獄中。彼餘罪報生舍衛國，七反受身，常以無子財沒入王家。大王！摩訶男長者今此壽終，過去施報盡於此身。以彼慳貪，於財放逸，因造過惡，於此命終，已墮地獄受極苦惱」。波斯匿王白佛言：「世尊！摩訶男長者命終，已入地獄受苦痛耶」？佛言：「如是，大王！已入地獄」。時波斯匿王，念彼悲泣，以衣拭淚而說偈言：

&emsp;&emsp;「財物、真金寶，&emsp;&emsp;象馬、莊嚴具，

&emsp;&emsp;奴僕諸僮使，&emsp;&emsp;及諸田宅等，

&emsp;&emsp;一切皆遺棄，&emsp;&emsp;裸神獨遊往。

&emsp;&emsp;福運數已窮，&emsp;&emsp;永捨於人身，

&emsp;&emsp;彼今何所有，&emsp;&emsp;何所持而去？

&emsp;&emsp;於何事不捨，&emsp;&emsp;如影之隨形」？

爾時，世尊說偈答言：

&emsp;&emsp;「唯有罪福業，&emsp;&emsp;若人已作者，

&emsp;&emsp;是則己之有，&emsp;&emsp;彼則常持去，

&emsp;&emsp;生死未曾捨，&emsp;&emsp;如影之隨形。

&emsp;&emsp;如人少資糧，&emsp;&emsp;涉遠遭苦難，

&emsp;&emsp;不修功德者，&emsp;&emsp;必經惡道苦。

&emsp;&emsp;如人豐資糧，&emsp;&emsp;安樂以遠遊，

&emsp;&emsp;修德淳厚者，&emsp;&emsp;善趣長受樂。

&emsp;&emsp;如人遠遊行，&emsp;&emsp;歲久安隱歸，

&emsp;&emsp;宗親善知識，&emsp;&emsp;歡樂欣集會；

&emsp;&emsp;善修功德者，&emsp;&emsp;此沒生他世，

&emsp;&emsp;彼諸親眷屬，&emsp;&emsp;見則心歡喜。

&emsp;&emsp;是故當修福，&emsp;&emsp;積集期永久，

&emsp;&emsp;福德能為人，&emsp;&emsp;建立他世樂。

&emsp;&emsp;福德天所歎，&emsp;&emsp;等修正行故，

&emsp;&emsp;現世人不毀，&emsp;&emsp;終則生天上」。

佛說此經已，波斯匿王聞佛所說，歡喜隨喜，作禮而去。

# 九；一二三七（一二三四）

<sup><font color="green">《相應部》（三）[〈拘薩羅相應〉九經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/03%20%E6%8B%98%E8%90%A8%E7%BD%97%E7%9B%B8%E5%BA%94.md#3_9)。[《別譯》六一經]。</font></sup>

如是我聞：一時，佛住舍衛國祇樹給孤獨園。爾時，波斯匿王普設大會，為大會故，以千特牛行列繫柱<sup><font color="green">「柱」，原本作「住」，依宋本改。</font></sup>；集眾供具，遠集一切諸異外道，悉來聚集。波斯匿王大會之處，時有眾多比丘，亦晨朝著衣持鉢，入舍衛城乞食。聞波斯匿王普設大會，如上廣說，乃至種種外道皆悉來集。聞已，乞食畢，還精舍，舉衣鉢，洗足已，往詣佛所，稽首佛足，退坐一面。白佛言：「世尊！我等今日眾多比丘，晨朝著衣持鉢，入舍衛城乞食，聞波斯匿王普設大會，如上廣說，乃至種種異道集於會所」。爾時，世尊即說偈言：

&emsp;&emsp;「月月設大會，&emsp;&emsp;乃至百千數，

&emsp;&emsp;不如正信佛，&emsp;&emsp;十六分之一。

&emsp;&emsp;如是信法、僧、&emsp;&emsp;慈念於眾生，

&emsp;&emsp;彼大會之福，&emsp;&emsp;十六不及一。

&emsp;&emsp;若人於世間，&emsp;&emsp;億年設福業，

&emsp;&emsp;於直心敬禮，&emsp;&emsp;四分不及一」。

佛說此經已，諸比丘聞佛所說，歡喜奉行。

# 一〇；一二三八（一二三五）

<sup><font color="green">《相應部》（三）[〈拘薩羅相應〉一〇經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/03%20%E6%8B%98%E8%90%A8%E7%BD%97%E7%9B%B8%E5%BA%94.md#3_10)。[《別譯》六二經]。</font></sup>

如是我聞：一時，佛住舍衛國祇樹給孤獨園。時波斯匿王忿諸國人，多所囚執：若剎利，若婆羅門，若鞞舍，若首陀羅，若旃陀羅；持戒、犯戒，在家、出家，悉皆被錄；或鏁，或杻械，或以繩縛。時有眾多比丘，晨朝著衣持鉢，入舍衛城乞食，聞波斯匿王多所攝錄，乃至或鏁或縛。乞食畢，還精舍，舉衣鉢，洗足已，往詣佛所，稽首佛足，退坐一面。白佛言：「世尊！我等今日眾多比丘，入城乞食，聞波斯匿王多所收錄，乃至鏁縛」。爾時，世尊即說偈言：

&emsp;&emsp;「非繩、鏁、杻、械，&emsp;&emsp;名曰堅固縛；

&emsp;&emsp;染污心顧念，&emsp;&emsp;錢財寶、妻子，

&emsp;&emsp;是縛長且固，&emsp;&emsp;雖緩難可脫。

&emsp;&emsp;慧者不顧念，&emsp;&emsp;世間五欲樂，

&emsp;&emsp;是則斷諸縛，&emsp;&emsp;安隱永超出」。

<sup><font color="green">「出」，原本作「世」，依宋本改。</font></sup>

佛說此經已，諸比丘聞佛所說，歡喜奉行。

&emsp;&emsp;（三菩提及母，&emsp;&emsp;愛己及護己，

&emsp;&emsp;捕魚并鹿穽，&emsp;&emsp;慳并及命終，

&emsp;&emsp;祠祀及繫縛）。

<sup><font color="green">攝頌見《別譯》卷三（大正二．三九五中）。</font></sup>

# 一一；一二三九（一二三六）

<sup><font color="green">《相應部》（三）[〈拘薩羅相應〉一四經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/03%20%E6%8B%98%E8%90%A8%E7%BD%97%E7%9B%B8%E5%BA%94.md#3_14)。[《別譯》六三經]。</font></sup>

如是我聞：一時，佛住舍衛國祇樹給孤獨園。時波斯匿王，摩竭提國阿闍世王韋提希子，共相違背。摩竭提王阿闍世韋提希子，起四種軍——象軍、馬軍、車軍、步軍，來至拘薩羅國；波斯匿王聞阿闍世王韋提希子四種軍至，亦集四種軍——象軍、馬軍、車軍、步軍，出共鬪戰。阿闍世王四軍得勝，波斯匿王四軍不如，退敗星散，單車馳走，還舍衛城。時有眾多比丘，晨朝著衣持鉢，入舍衛城乞食，聞摩竭提王阿闍世韋提希子起四種軍，來至拘薩羅國，波斯匿王起四種軍，出共鬪戰，波斯匿王四軍不如，退敗星散；波斯匿王恐怖狼狽，單車馳走，還舍衛城。聞已，乞食畢，還精舍，舉衣鉢，洗足已，往詣佛所，稽首佛足，退坐一面。白佛言：「世尊！我等今日眾多比丘，入城乞食，聞摩竭提主阿闍世王韋提希子，起四種軍，如是廣說，乃至單車馳走還舍衛城」。爾時，世尊即說偈言：

&emsp;&emsp;「戰勝增怨敵，&emsp;&emsp;敗苦臥不安，

&emsp;&emsp;勝敗二俱捨，&emsp;&emsp;臥覺寂靜樂」。

佛說此經已，諸比丘聞佛所說，歡喜奉行。

# 一二；一二四〇（一二三七）

<sup><font color="green">《相應部》（三）[〈拘薩羅相應〉一五經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/03%20%E6%8B%98%E8%90%A8%E7%BD%97%E7%9B%B8%E5%BA%94.md#3_15)。[《別譯》六四經]。</font></sup>

如是我聞：一時，佛住舍衛國祇樹給孤獨園。時波斯匿王與摩竭提王阿闍世韋提希子，共相違背。摩竭提王阿闍世韋提希子，起四種軍，來至拘薩羅國；波斯匿王倍興四軍，出共鬪戰。波斯匿王四種軍勝，阿闍世王四種軍退，摧伏星散。波斯匿王悉皆虜掠阿闍世王象、馬、車乘，錢財、寶物，生擒<sup><font color="green">「擒」，原本作「禽」，依宋本改。</font></sup>阿闍世王身。載以同車，俱詣佛所，稽首佛足，退坐一面。波斯匿王白佛言：「世尊！此是阿闍世王韋提希子，長夜於我無怨恨人而生怨結，於好人所而作不好。然其是我善友之子，當放令還國」。佛告波斯匿王：「善哉！大王！放其令去，令汝長夜安樂饒益」。爾時，世尊即說偈言：

&emsp;&emsp;「乃至力自在，&emsp;&emsp;能廣虜掠彼，

&emsp;&emsp;助怨在力增，&emsp;&emsp;倍收己他利」。

佛說此經已，波斯匿王及阿闍世王韋提希子，聞佛所說，歡喜隨喜，作禮而去。

# 一三；一二四一（一二三八）

<sup><font color="green">《相應部》（三）[〈拘薩羅相應〉一八經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/03%20%E6%8B%98%E8%90%A8%E7%BD%97%E7%9B%B8%E5%BA%94.md#3_18)前文。[《別譯》六五經]。</font></sup>

如是我聞：一時，佛住舍衛國祇樹給孤獨園。時波斯匿王獨靜思惟，作是念：世尊正法，現法，離諸熾然，不待時節，通達現見，自覺證知。此法是善知識、善伴黨，非是惡知識、惡伴黨。作是念已，往詣佛所，稽首佛足，退坐一面。白佛言：「世尊！我獨靜思惟，作是念：世尊正法，現法，離諸熾然，不待時節，通達現見，自覺證知，是則善知識、善伴黨，非惡知識、惡伴黨」。佛告波斯匿王：「如是，大王！如是，大王！世尊正法律，現法，離諸熾然，不待時節，通達現見，緣自覺知，是則善知識、善伴黨，非惡知識、惡伴黨。所以者何？我為善知識，眾生有生法者，解脫於生；眾生有老病死、憂悲惱苦者，悉令解脫。大王！我於一時，住王舍城山谷精舍。時阿難陀比丘，獨靜思惟，作是念：半梵行者，是善知識、善伴黨，非惡知識、惡伴黨。作是念已，來詣我所，稽首我足，退坐一面。白我言：世尊！我獨靜思惟，作是念：半梵行者，是善知識、善伴黨、非惡知識、惡伴黨。我時告言：阿難！莫作是語，半梵行者是善知識、善伴黨，非惡知識、惡伴黨。所以者何？純一滿淨，梵行清白，謂善知識、善伴黨，非惡知識、惡伴黨。所以者何？我常為諸眾生作善知識，其諸眾生有生故，當知世尊正法，現法，令脫於生；有老病死、憂悲惱苦者，離諸熾然，不待時節現，令脫惱苦；見通達，自覺證知，是則善知識、善伴黨，非惡知識、惡伴黨」。爾時，世尊即說偈言：

&emsp;&emsp;「讚歎不放逸，&emsp;&emsp;是則佛正教。

&emsp;&emsp;修禪不放逸，&emsp;&emsp;逮得證諸漏」。

佛說此經已，波斯匿王聞佛所說，歡喜隨喜，作禮而去。

# 一四；一二四二（一二三九）

<sup><font color="green">《相應部》（三）[〈拘薩羅相應〉一七經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/03%20%E6%8B%98%E8%90%A8%E7%BD%97%E7%9B%B8%E5%BA%94.md#3_17)、一八經後文。[《別譯》六六經]。</font></sup>

如是我聞：一時，佛住舍衛國祇樹給孤獨園。時波斯匿王獨靜思惟，作是念：頗有一法修習、多修習，得現法願滿足，後世願滿足，現法、後世願滿足不？作是念已，往詣佛所，稽首佛足，退坐一面。白佛言：「世尊！我獨靜思惟、作是念：頗有一法修習、多修習，得現法願滿足，得後世願滿足，現法、後世願滿足不」？佛告波斯匿王：「如是，大王！如是，大王！有一法，修習、多修習，得現法願滿足，得後世願滿足，得現法後世願滿足，謂不放逸善法。不放逸善法，修習、多修習，得現法願滿足，得後世願滿足，得現法、後世願滿足。大王！譬如世間所作麁業，彼一切皆依於地而得建立。不放逸善法亦復如是，修習、多修習，得現法願滿足，得後世願滿足，得現法、後法願滿足。如力，如是種子，根，堅，陸，水，足行，師子，舍宅，亦如是說。是故大王！當住不放逸，當依不放逸！住不放逸、依不放逸已、夫人當作是念：大王住不放逸，依不放逸，我今亦當如是住不放逸，依不放逸。如是夫人，如是大臣，太子，猛將，亦如是。國土人民應當念：大王住不放逸，依不放逸，夫人、太子、大臣、猛將住不放逸，依不放逸，我等亦應如是住不放逸，依不放逸。大王！若住不放逸、依不放逸者，則能自護夫人、婇女，亦能自保倉藏財寶，增長豐實」。爾時，世尊即說偈言：

&emsp;&emsp;「稱譽不放逸，&emsp;&emsp;毀呰放逸者，

&emsp;&emsp;帝釋不放逸，&emsp;&emsp;能主忉利天，

&emsp;&emsp;稱譽不放逸，&emsp;&emsp;毀呰放逸者。

&emsp;&emsp;不放逸具足，&emsp;&emsp;攝持於二義：

&emsp;&emsp;一者、現法利，&emsp;&emsp;二、後世亦然。

&emsp;&emsp;是名無間等，&emsp;&emsp;甚深智慧者」。

佛說此經已，波斯匿王聞佛所說，歡喜隨喜，作禮而去。

# 一五；一二四三（一二四〇）

<sup><font color="green">[《別譯》六七經]。</font></sup>

如是我聞：一時，佛住舍衛國祇樹給孤獨園。時波斯匿王獨靜思惟，作是念：此有三法，一切世間所不愛念。何等為三？謂老、病、死。如是三法，一切世間所不愛念。若無此三法，世間所不愛者，諸佛世尊不出於世，世間亦不知有諸佛、如來所覺知法，為人廣說。以有此三法，世間所不愛念，謂老、病、死故，諸佛如來出興於世，世間知有諸佛、如來所覺知法廣宣說者。波斯匿王作是念已，來詣佛所，稽首佛足，退坐一面，以其所念廣白世尊。佛告波斯匿王：「如是，大王！如是，大王！此有三法，世間所不愛念，謂老、病、死，乃至世間知有如來所覺知法，為人廣說」。爾時，世尊復說偈言：

&emsp;&emsp;「王所乘寶車，&emsp;&emsp;終歸有朽壞，

&emsp;&emsp;此身亦復然，&emsp;&emsp;遷移會歸老。

&emsp;&emsp;唯如來正法，&emsp;&emsp;無有衰老相，

&emsp;&emsp;稟斯正法者，&emsp;&emsp;永到安隱處。

&emsp;&emsp;但凡鄙衰老，&emsp;&emsp;醜弊惡形類，

&emsp;&emsp;衰老來踐蹈，&emsp;&emsp;迷魅愚夫心。

&emsp;&emsp;若人壽百歲，&emsp;&emsp;常慮死隨至，

&emsp;&emsp;老、病競追逐，&emsp;&emsp;伺便輒加害」。

佛說此經已，波斯匿王聞佛所說，歡喜隨喜，作禮而去<sup><font color="green">《雜阿含經》卷四一終。</font></sup>。