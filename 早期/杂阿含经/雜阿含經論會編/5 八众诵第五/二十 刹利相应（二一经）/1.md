二十　剎利相應<sup><font color="green">〈剎利相應〉，共二一經。與《相應部》（三）〈拘薩羅相應〉相當。</font></sup>

# 一；一二二九（一二二六）

<sup><font color="green">《相應部》（三）[〈拘薩羅相應〉一經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/03%20%E6%8B%98%E8%90%A8%E7%BD%97%E7%9B%B8%E5%BA%94.md#3_1)。[《別譯》五三經]。</font></sup>

<sup><font color="green">《雜阿含經》卷四一（舊誤編為卷四六）中。</font></sup>如是我聞：一時，佛在拘薩羅人間遊行，至舍衛國祇樹給孤獨園。時波斯匿王，聞世尊拘薩羅人間遊行，至舍衛國祇樹給孤獨園。聞已，往詣佛所，稽首佛足，退坐一面。白佛言：「世尊！我聞世尊自記說成阿耨多羅三藐三菩提，諸人傳者，得非虛妄過長說耶？為如說說，如法說，隨順法說耶？非是他人損同法者，於其問答生厭薄處耶」？佛告大王：「彼如是說，是真諦說，非為虛妄。如說說，如法說，隨順法說，非是他人損同法者，於其問答生厭薄處。所以者何？大王！我今實得阿耨多羅三藐三菩提故」。波斯匿王白佛言：「雖復世尊作如是說，我猶故不信。所以者何？此間有諸宿重沙門、婆羅門，所謂富蘭那迦葉，末迦利瞿舍梨子，刪闍耶毘羅胝子，阿耆多枳舍欽婆羅，迦羅拘陀迦栴延，尼乾陀若提子；彼等不自說言得阿耨多羅三藐三菩提，何得世尊幼小年少，出家未久，而便自證得阿耨多羅三藐三菩提」？佛告大王：「有四種雖小而不可輕。何等為四？剎利王子年少幼小而不可輕，龍子年少幼小而不可輕，小火雖微而不可輕，比丘幼小而不可輕」。爾時，世尊即說偈言：

&emsp;&emsp;「剎利形相具，&emsp;&emsp;貴族發名稱，

&emsp;&emsp;雖復年幼稚，&emsp;&emsp;智者所不輕。

&emsp;&emsp;此必居王位，&emsp;&emsp;顧念生怨害，

&emsp;&emsp;是故難可輕，&emsp;&emsp;應生大恭敬。

&emsp;&emsp;善求自護者，&emsp;&emsp;自護如護命，

&emsp;&emsp;以平等自護，&emsp;&emsp;而等護於命。

&emsp;&emsp;聚落及空處，&emsp;&emsp;見彼幼龍者，

&emsp;&emsp;莫以小蛇故，&emsp;&emsp;而生輕慢想。

&emsp;&emsp;雜色小龍形，&emsp;&emsp;亦應令安樂，

&emsp;&emsp;輕蛇無士女，&emsp;&emsp;悉為毒所害。

&emsp;&emsp;是故自護者，&emsp;&emsp;當如護己命，

&emsp;&emsp;以斯善護己，&emsp;&emsp;而等護於彼。

&emsp;&emsp;猛火之所食，&emsp;&emsp;雖小食無限，

&emsp;&emsp;小燭亦能燒，&emsp;&emsp;足薪則彌廣，

&emsp;&emsp;從微漸進燒，&emsp;&emsp;盡聚落、城邑。

&emsp;&emsp;是故自護者，&emsp;&emsp;當如護己命，

&emsp;&emsp;以斯善護己，&emsp;&emsp;而等護於彼。

&emsp;&emsp;盛火之所焚，&emsp;&emsp;百卉蕩燒盡，

&emsp;&emsp;滅已不盈縮，&emsp;&emsp;戒火還復生。

&emsp;&emsp;若輕毀比丘，&emsp;&emsp;受持淨戒火，

&emsp;&emsp;燒身及子孫，&emsp;&emsp;眾災流百世，

&emsp;&emsp;如燒多羅樹，&emsp;&emsp;無有生長期。

&emsp;&emsp;是故當自護，&emsp;&emsp;如自護己命，

&emsp;&emsp;以斯善自護，&emsp;&emsp;而等護於彼。

&emsp;&emsp;剎利形相具，&emsp;&emsp;幼龍及小火，

&emsp;&emsp;比丘具淨戒，&emsp;&emsp;不應起輕想。

&emsp;&emsp;是故當自護，&emsp;&emsp;如自護己命，

&emsp;&emsp;以斯善自護，&emsp;&emsp;而等護於彼」。

佛說此經已，波斯匿王聞佛所說，歡喜隨喜，作禮而去。

# 二；一二三〇（一二二七）

<sup><font color="green">《相應部》（三）[〈拘薩羅相應〉二二經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/03%20%E6%8B%98%E8%90%A8%E7%BD%97%E7%9B%B8%E5%BA%94.md#3_22)。[《別譯》五四經]。[《增壹阿含經》（二六）〈四意斷品〉七經](https://github.com/gwsice/buddhism/blob/master/%E6%97%A9%E6%9C%9F/%E5%A2%9E%E4%B8%80%E9%98%BF%E5%90%AB%E7%BB%8F/18.md#26_7)。</font></sup>

如是我聞：一時，佛住舍衛國祇樹給孤獨園。時波斯匿王有祖母，極所敬重，忽爾命終，出城闍維。供養舍利畢，弊衣亂髮，來詣佛所，稽首佛足，退坐一面。爾時，世尊告波斯匿王：「大王！從何所來弊衣亂髮」？波斯匿王白佛：「世尊！我亡祖母，極所敬重，捨我命終，出於城外，闍維供養畢，來詣世尊」。佛告大王：「極愛重敬念祖親耶」？波斯匿王白佛：「世尊！極敬重愛戀。世尊！若國土所有象、馬、七寶，乃至國位悉持與人，能救祖母命者，悉當與之。既不能救，生死長辭，悲戀憂苦，不自堪勝。曾聞世尊所說，一切眾生、一切蟲、一切神，生者皆死，無不窮盡，無有出生而不死者，今日乃知世尊善說」。佛言：「大王！如是如是，一切眾生、一切蟲、一切神，生者輒死，終歸窮盡，無有一生而不死者」。佛告大王：「正使婆羅門大姓，剎利大姓，長者大姓，生者皆死，無不死者。正使剎利大王，灌頂居位，王四天下，得力自在，於諸敵國無不降伏，終歸有極，無不死者。若復大王！生長壽天，王於天宮自在快樂，終亦歸盡，無不死者。若復大王！羅漢比丘諸漏已盡，離諸重擔，所作已作，逮得己利，盡諸有結，正智心善解脫，彼亦歸盡，捨身涅槃。若復緣覺善調、善寂，盡此身命，終歸涅槃。諸佛世尊十力具足，四無所畏，勝師子吼，終亦捨身取般涅槃。以如是比，大王！當知一切眾生、一切蟲、一切神，有生輒死，終歸磨滅，無不死者」。爾時，世尊復說偈言：

&emsp;&emsp;「一切眾生類，&emsp;&emsp;有命終歸死，

&emsp;&emsp;各隨業所趣，&emsp;&emsp;善惡果自受。

&emsp;&emsp;惡業墮地獄，&emsp;&emsp;為善上昇天，

&emsp;&emsp;修習勝妙道，&emsp;&emsp;漏盡般涅槃。

&emsp;&emsp;如來及緣覺，&emsp;&emsp;佛聲聞弟子，

&emsp;&emsp;會當捨身命，&emsp;&emsp;何況俗凡夫」！

佛說此經已，波斯匿王聞佛所說，歡喜隨喜，作禮而去。

# 三；一二三一（一二二八）

<sup><font color="green">《相應部》（三）[〈拘薩羅相應〉四經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/03%20%E6%8B%98%E8%90%A8%E7%BD%97%E7%9B%B8%E5%BA%94.md#3_4)。[《別譯》五五經]。</font></sup>

如是我聞：一時，佛住舍衛國祇樹給孤獨園。時波斯匿王獨一靜處，禪思思惟，作是念：云何為自念？云何為不自念？復作是念：若有行身惡行，行口惡行，行意惡行者，當知斯等為不自念。若復行身善行，行口善行，行意善行者，當知斯等則為自念。從禪覺已，往詣佛所，稽首佛足，退住一面。白佛言：「世尊！我於靜處獨一思惟，作是念：云何為自念？云何為不自念？復作是念：若有行身惡行，行口惡行，行意惡行者，當知斯等為不自念。若復行身善行，行口善行，行意善行者，當知斯等則為自念」。佛告大王：「如是，大王！如是，大王！若有行身惡行，行口惡行，行意惡行者，當知斯等為不自念。彼雖自謂為自愛念，而實非自念。所以者何？無有惡知識所作惡，不念者所不念（所作），不愛者所不愛所作，如其自為自己所作者。是故斯等為不自念。若復大王！行身善行，行口善行，行意善行者，當知斯等則為自念。斯等自謂不自愛惜己身，然其斯等實為自念。所以者何？無有善友於善友所作，念者念作，愛者愛作，如自為己所作者，是故斯等則為自念」。爾時，世尊復說偈言：

&emsp;&emsp;「謂為自念者，&emsp;&emsp;不應造惡行，

&emsp;&emsp;終不因惡行，&emsp;&emsp;令己得安樂。

&emsp;&emsp;謂為自念者，&emsp;&emsp;終不造惡行，

&emsp;&emsp;造諸善業者，&emsp;&emsp;令己得安樂。

&emsp;&emsp;若自愛念者，&emsp;&emsp;善護而自護，

&emsp;&emsp;如善護國王，&emsp;&emsp;外防邊境城。

&emsp;&emsp;若自愛念者，&emsp;&emsp;極善自寶藏，

&emsp;&emsp;如善守之王，&emsp;&emsp;內防邊境城。

&emsp;&emsp;如是自寶藏，&emsp;&emsp;剎那無間缺，

&emsp;&emsp;剎那缺致憂，&emsp;&emsp;惡道長受苦」。

佛說此經已，波斯匿王聞佛所說，歡喜隨喜，作禮而去。

# 四；一二三二（一二二九）

<sup><font color="green">《相應部》（三）[〈拘薩羅相應〉五經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/03%20%E6%8B%98%E8%90%A8%E7%BD%97%E7%9B%B8%E5%BA%94.md#3_5)。[《別譯》五六經]。</font></sup>

如是我聞：一時，佛住舍衛國祇樹給孤獨園。爾時，波斯匿王獨靜思惟，作如是念：云何自護？云何不自護？復作是念：若有行身惡行，行口惡行，行意惡行者，當知斯等為不自護。若復行身善行，行口善行，行意善行者，當知斯等則為自護。從禪覺已，往詣佛所，稽首佛足，退坐一面。白佛言：「世尊！我獨靜思惟，而作是念：云何為自護？云何為不自護？復作是念：若有行身惡行，行口惡行，行意惡行者，當知斯等為不自護。若復行身善行，行口善行，行意善行者，當知斯等則為自護」。佛告大王：「如是，大王！如是，大王！若有行身惡行，行口惡行，行意惡行者，當知斯等為不自護，而彼自謂能自防護。象軍、馬軍、車軍、步軍，以自防護，雖謂自護實非自護。所以者何？雖護於外，不護於內，是故大王！名不自護。大王！若復有行身善行，行口善行，行意善行者，當知斯等則為自護。彼雖不以象、馬、車、步四軍自防，而實自護。所以者何？護其內者，名善自護，非謂防外」。爾時，世尊復說偈言：

&emsp;&emsp;「善護於身、口，&emsp;&emsp;及意一切業，

&emsp;&emsp;慚愧而自防，&emsp;&emsp;是名善守護」。

時波斯匿王聞佛所說，歡喜隨喜，作禮而去。

# 五；一二三三（一二三〇）

<sup><font color="green">《相應部》（三）[〈拘薩羅相應〉六經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/03%20%E6%8B%98%E8%90%A8%E7%BD%97%E7%9B%B8%E5%BA%94.md#3_6)。[《別譯》五八經]。</font></sup>

如是我聞：一時，佛住舍衛國祇樹給孤獨園。時波斯匿王獨靜思惟，作是念：世少有人得勝妙財利，能不放逸，能不貪著，能於眾生不起惡行。世多有人得勝妙財利，起於放逸，增其貪著，起諸邪行。作是念已，往詣佛所，稽首佛足，退坐一面。白佛言：「世尊！我獨靜思惟，作是念：世間少有人得勝妙財，能於財利不起放逸，不起貪著，不作邪行。世多有人得勝妙財，而起放逸，生於貪著，多起邪行」。佛告波斯匿王：「如是，大王！如是，大王！世少有人得勝妙財利，能不貪著，不起放逸，不起邪行。世多有人得勝妙財利，於財放逸，而起貪著，起諸邪行。大王！當知彼諸世人得勝財利，於財放逸而起貪著，作邪行者，是<sup><font color="green">「是」，原本缺，依宋本補。</font></sup>愚癡人長夜當得不饒益苦。大王！譬如獵師、獵師弟子，空野林中，張網施羂，多殺禽獸，困苦眾生，惡業增廣。如是世人得勝妙財利，於財放逸而起貪著，造諸邪行，亦復如是，是愚癡人長夜當得不饒益苦」。爾時，世尊復說偈言：

&emsp;&emsp;「貪欲於勝財，&emsp;&emsp;為貪所迷醉，

&emsp;&emsp;狂亂不自覺，&emsp;&emsp;猶如捕獵者，

&emsp;&emsp;緣斯放逸故，&emsp;&emsp;當受大苦報」。

佛說此經已，波斯匿王聞佛所說，歡喜隨喜，作禮而去。

# 六；一二三四（一二三一）

<sup><font color="green">《相應部》（三）[〈拘薩羅相應〉七經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/03%20%E6%8B%98%E8%90%A8%E7%BD%97%E7%9B%B8%E5%BA%94.md#3_7)。[《別譯》五七經]。</font></sup>

如是我聞：一時，佛住舍衛國祇樹給孤獨園。時波斯匿王，於正殿上，自觀察王事。見勝剎利大姓，見勝婆羅門大姓，見勝長者大姓，因貪欲故欺詐妄語。即作是念：止此斷事，息此斷事，我更不復親臨斷事；我有賢子，當令斷事。云何自見此勝剎利大姓、婆羅門大姓、長者大姓，為貪欲故欺詐妄語！時波斯匿王作是念已，往詣佛所，稽首佛足，退坐一面。白佛言：「世尊！我於殿上自斷王事，見諸勝剎利大姓，婆羅門大姓，長者大姓，為貪利故欺詐妄語。世尊！我見是事已，作是念：我從今日止此斷事，息此斷事；我有賢子，當令其斷，不親自見此勝剎利大姓、婆羅門大姓、長者大姓，緣貪利故欺詐妄語」。佛告波斯匿王：「如是，大王！如是，大王！彼勝剎利大姓，婆羅門大姓，長者大姓，因貪利故欺詐妄語。彼愚癡人，長夜當得不饒益苦。大王！當知譬如漁師、漁師弟子，於河溪谷，截流張網，殘殺眾生，令遭大苦。如是大王！彼勝剎利大姓，婆羅門大姓，長者大姓，因貪利故欺詐妄語，長夜當得不饒益苦」。爾時，世尊復說偈言：

&emsp;&emsp;「於財起貪欲，&emsp;&emsp;貪欲所迷醉，

&emsp;&emsp;狂亂不自覺，&emsp;&emsp;猶如漁捕者，

&emsp;&emsp;緣斯惡業故，&emsp;&emsp;當受劇苦報」。

佛說此經已，波斯匿王聞佛所說，歡喜隨喜，作禮而去。

# 七；一二三五（一二三二）

<sup><font color="green">《相應部》（三）[〈拘薩羅相應〉一九經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/03%20%E6%8B%98%E8%90%A8%E7%BD%97%E7%9B%B8%E5%BA%94.md#3_19)。[《別譯》五九經]。</font></sup>

如是我聞：一時，佛住舍衛國祇樹給孤獨園。時波斯匿王來詣佛所，稽首佛足，退坐一面。白佛言：「世尊！此舍衛國，有長者名摩訶男，多財巨富，藏積真金至百千億，況復餘財。世尊！摩訶男長者如是巨富，作如是食用：食麤碎米，食豆羹，食腐敗薑，著麤布衣，單皮革屣，乘羸敗車，戴樹葉蓋。未曾聞其供養施與沙門、婆羅門，給恤貧苦，行路頓乏，諸乞匃者。閉門而食，莫令沙門、婆羅門、貧窮、行路、諸乞匃者見之」。佛告波斯匿王：「此非正士，得勝財利，不自受用，不知供養父母，供給妻子、宗親、眷屬，恤諸僕使，施與知識；不知隨時供給沙門、婆羅門，種勝福田，崇向勝處，長受安樂，未來生天。得勝財物，不知廣用，收其大利。大王！譬如曠野湖池聚水，無有受用洗浴、飲者，即於澤中煎熬消盡。如是不善士夫，得勝財物，乃至不廣受用，收其大利，如彼池水。大王！有善男子，得勝財利，快樂受用，供養父母，供給妻子、宗親、眷屬，給恤僕使，施諸知識，時時供養沙門、婆羅門，種勝福田，崇向勝處，未來生天。得勝錢財，能廣受用，倍收大利。譬如大王！聚落城郭邊有池水，澄淨清涼，樹林蔭覆，令人受樂，多眾受用，乃至禽獸。如是善男子得勝妙財，自供快樂，供養父母，乃至種勝福田，廣收大利」。爾時，世尊復說偈言：

&emsp;&emsp;「曠野湖池水，&emsp;&emsp;清涼極鮮淨，

&emsp;&emsp;無有受用者，&emsp;&emsp;即於彼消盡。

&emsp;&emsp;如是勝妙財，&emsp;&emsp;惡士夫所得，

&emsp;&emsp;不能自受用，&emsp;&emsp;亦不供恤彼，

&emsp;&emsp;徒自苦積聚，&emsp;&emsp;聚已而自喪。

&emsp;&emsp;慧者得勝財，&emsp;&emsp;能自樂受用，

&emsp;&emsp;廣施作功德，&emsp;&emsp;及與親眷屬，

&emsp;&emsp;隨所應給與，&emsp;&emsp;如牛王領眾。

&emsp;&emsp;施與及受用，&emsp;&emsp;不失所應者，

&emsp;&emsp;乘理而壽終，&emsp;&emsp;生天受福樂」。

佛說此經已，波斯匿王聞佛所說，歡喜隨喜，作禮而去。