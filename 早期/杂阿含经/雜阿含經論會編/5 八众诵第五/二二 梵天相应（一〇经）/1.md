二二　梵天相應<sup><font color="green">〈梵天相應〉，共十經。與《相應部》（六）〈梵天相應〉相當。</font></sup>

# 一；一二八八（一一八八）

<sup><font color="green">《相應部》（六）[〈梵天相應〉二經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/06%20%E6%A2%B5%E5%A4%A9%E7%9B%B8%E5%BA%94.md#6_2)。[《別譯》一〇一經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/06.md#101)。[《增支部．四集》二一經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/05%20%E5%9B%9B%E9%9B%86%203.md#21)。</font></sup>

<sup><font color="green">《雜阿含經》卷四四中。</font></sup>如是我聞：一時，佛住欝毘羅聚落尼連禪河側菩提樹下，成佛未久。爾時，世尊獨靜思惟，作是念：不恭敬者，則為大苦。無有次序，無他自在可畏懼者，則於大義有所退減。有所恭敬，有次序，有他自在者，得安樂住。有所恭敬，有次序，有他自在，大義滿足。頗有諸天、魔、梵，沙門、婆羅門，天神、世人中，能於我所，具足戒勝、三昧勝、智慧勝、解脫勝、解脫知見勝，令我恭敬宗重，奉事供養，依彼而住？復作是念：無有諸天、魔、梵，沙門、婆羅門，天神、世人，能於我所戒具足勝、三昧勝、智慧勝、解脫勝、解脫知見勝，令我恭敬宗重，奉事供養，依彼而住者。唯有正法，令我自覺成三藐三佛陀者，我當於彼恭敬宗重，奉事供養，依彼而住。所以者何？過去如來、應、等正覺，亦於正法恭敬宗重，奉事供養，依彼而住；諸當來世如來、應、等正覺，亦於正法恭敬宗重，奉事供養，依彼而住。

爾時，娑婆世界主梵天王，知世尊心念已，如力士屈伸臂頃，從梵天沒，住於佛前。歎言：「善哉！如是，世尊！如是，善逝！懈怠、不恭敬者，甚為大苦，廣說乃至大義滿足。其實無有諸天、魔、梵，沙門、婆羅門，天神、世人，於世尊所戒具足勝、三昧勝、智慧勝、解脫勝、解脫知見勝，令世尊恭敬宗重，奉事供養，依彼而住者。唯有正法，如來自悟成等正覺，則是如來所應恭敬宗重，奉事供養，依彼而住者。所以者何？過去諸如來、應、等正覺，亦於正法恭敬宗重，奉事供養，依彼而住；諸未來如來、應、等正覺，亦當於正法恭敬宗重，奉事供養，依彼而住。世尊亦當於彼正法，恭敬宗重，奉事供養，依彼而住」。時梵天王復說偈言：

&emsp;&emsp;「過去等正覺，&emsp;&emsp;及未來諸佛，

&emsp;&emsp;現在佛世尊，&emsp;&emsp;能除眾生憂。

&emsp;&emsp;一切恭敬法，&emsp;&emsp;依正法而住，

&emsp;&emsp;如是恭敬者，&emsp;&emsp;是則諸佛法」。

時梵天王聞佛所說，歡喜隨喜，稽首佛足，即沒不現。

# 二；一二八九（一一八九）

<sup><font color="green">《相應部》（四七）[〈念處相應〉一八經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/05%E5%A4%A7%E7%AF%87/47%20%E5%BF%B5%E5%A4%84%E7%9B%B8%E5%BA%942-3.md#47_18)。[《別譯》一〇二經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/06.md#102)。</font></sup>

如是我聞：一時，佛住欝毘羅聚落尼連禪河側菩提樹下，成佛未久。爾時，世尊獨靜思惟，作是念：有一乘道，能淨眾生，度諸憂悲，滅除苦惱，得真如法，謂四念處。何等為四？身身觀念處；受；心；法法觀念處。若有人不樂四念處者，則不樂如聖法；不樂如聖法者，則不樂如聖道；不樂如聖道者，則不樂甘露法；不樂甘露法者，則不解脫生老病死、憂悲惱苦。若樂修四念處者，則樂修如聖法；樂修如聖法者，則樂如聖道；樂如聖道者，則樂甘露法；樂甘露法者，得解脫生老病死、憂悲惱苦。

爾時，娑婆世界主梵天王，知佛心念已，譬如力士屈伸臂頃，於梵天沒，住於佛前，作是歎言：「如是，世尊！如是，善逝！有一乘道，能淨眾生，謂四念處，乃至解脫生老病死、憂悲惱苦」。時梵天王復說偈言：

&emsp;&emsp;「謂有一乘道，&emsp;&emsp;見生諸有邊，

&emsp;&emsp;演說於正法，&emsp;&emsp;安慰苦眾生。

&emsp;&emsp;過去諸世尊，&emsp;&emsp;以乘斯道度；

&emsp;&emsp;當來諸世尊，&emsp;&emsp;亦乘度斯道；

<sup><font color="green">「乘度」，原本作「度乘」，依宋本改。</font></sup>

&emsp;&emsp;現在尊正覺，&emsp;&emsp;乘此度海流，

&emsp;&emsp;究竟生死際，&emsp;&emsp;調伏心清淨。

&emsp;&emsp;於生死輪轉，&emsp;&emsp;悉已永消盡，

&emsp;&emsp;知種種諸界，&emsp;&emsp;慧眼顯正道。

&emsp;&emsp;譬若恆水流，&emsp;&emsp;悉歸趣大海，

&emsp;&emsp;激流浚漂遠；&emsp;&emsp;正道亦如是，

&emsp;&emsp;廣智善顯示，&emsp;&emsp;逮得甘露法。

&emsp;&emsp;殊勝正法輪，&emsp;&emsp;本所未曾聞，

&emsp;&emsp;哀愍眾生故，&emsp;&emsp;而為眾生轉。

&emsp;&emsp;覆護天人眾，&emsp;&emsp;令度有彼岸，

&emsp;&emsp;是故諸眾生，&emsp;&emsp;咸皆稽首禮」。

爾時梵天王聞佛所說，歡喜隨喜，稽首佛足，即沒不現。

# 三；一二九〇（一一九〇）

<sup><font color="green">《相應部》（六）[〈梵天相應〉一一經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/06%20%E6%A2%B5%E5%A4%A9%E7%9B%B8%E5%BA%94.md#6_11)。[《別譯》一〇三經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/06.md#103)。</font></sup>

如是我聞：一時，佛住欝毘羅聚落尼連禪河側菩提樹下，成佛未久。爾時，娑婆世界主梵天王，絕妙色身，於後夜時，來詣佛所，稽首佛足，退坐一面，而說偈言：

&emsp;&emsp;「於諸種姓中，&emsp;&emsp;剎利兩足尊；

&emsp;&emsp;明行具足者，&emsp;&emsp;天人中最勝」。

佛告梵天王：「如是，梵天！如是，梵天！

&emsp;&emsp;於諸種姓中，&emsp;&emsp;剎利兩足尊；

&emsp;&emsp;明行具足者，&emsp;&emsp;天人中最勝」。

佛說是經已，娑婆世界主梵天王，聞佛所說，歡喜隨喜，稽首佛足，即沒不現。

# 四；一二九一（一一九一）

<sup><font color="green">《相應部》（六）[〈梵天相應〉一三經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/06%20%E6%A2%B5%E5%A4%A9%E7%9B%B8%E5%BA%94.md#6_13)。[《別譯》一〇四經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/06.md#104)。</font></sup>

如是我聞：一時，佛在拘薩羅人間遊行，住止空閑無聚落處，與比丘眾夜宿其中。爾時，世尊為諸比丘說隨順阿練若法。時娑婆世界主梵天王作是念：今者世尊在拘薩羅人間遊行，住一空閑無聚落處，與諸大眾止宿空野。爾時，世尊為諸大眾說隨順空法，我今當往隨順讚歎。譬如力士屈伸臂頃，於梵天沒，住於佛前，稽首佛足，退坐一面，而說偈言：

&emsp;&emsp;「習近邊床坐，&emsp;&emsp;斷除諸煩惱，

<sup><font color="green">「床坐」，原本作「林座」，依宋本改。</font></sup>

&emsp;&emsp;若不樂空閑，&emsp;&emsp;入眾自攝護。

&emsp;&emsp;自調伏其心，&emsp;&emsp;家家行乞食，

&emsp;&emsp;攝持於諸根，&emsp;&emsp;專精繫心念，

&emsp;&emsp;然後習空閑，&emsp;&emsp;阿練若床坐，

&emsp;&emsp;遠離諸恐怖，&emsp;&emsp;無畏安隱住。

&emsp;&emsp;若彼諸兇險，&emsp;&emsp;惡蛇、眾毒害，

&emsp;&emsp;黑雲大闇冥，&emsp;&emsp;震雷曜電光，

&emsp;&emsp;離諸煩惱故，&emsp;&emsp;晝夜安隱住。

&emsp;&emsp;如我所聞法，&emsp;&emsp;乃至不究竟，

&emsp;&emsp;獨一修梵行，&emsp;&emsp;不畏千死魔，

&emsp;&emsp;若修於覺道，&emsp;&emsp;不畏於萬數。

&emsp;&emsp;一切須陀洹，&emsp;&emsp;或得斯陀含，

&emsp;&emsp;及阿那含者，&emsp;&emsp;其數亦無量，

&emsp;&emsp;不能定其數，&emsp;&emsp;恐怖於妄說」。

時娑婆世界主梵天王，聞佛所說，歡喜隨喜已，為佛作禮，即沒不現。

# 五；一二九二（一一九二）

<sup><font color="green">《相應部》（一）[〈諸天相應〉三七經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/01%20%E8%AF%B8%E5%A4%A9%E7%9B%B8%E5%BA%94.md#1_37)。[《別譯》一〇五經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/06.md#105)。</font></sup>

如是我聞：一時，佛住迦毘羅衛迦毘羅衛林中。與五百比丘俱，皆是阿<sup><font color="green">「阿」，原本缺，依宋本補。</font></sup>羅漢，諸漏已盡，所作已作，離諸重擔。逮得己利，盡諸有結，正智心善解脫。爾時，世尊為諸大眾，說涅槃相應法。時有十方世界大眾威力諸天，皆悉來會，供養世尊及比丘僧。復有諸梵天王，住於梵世，作是念：今日佛住迦毘羅衛國，如上廣說，乃至供養世尊及諸大眾，我今當往各各讚歎。作是念已，譬如力士屈伸臂頃，從梵天沒，住於佛前。第一梵天即說偈言：

&emsp;&emsp;「於此大林中，&emsp;&emsp;大眾普雲集，

&emsp;&emsp;十方諸天眾，&emsp;&emsp;皆悉來恭敬，

&emsp;&emsp;故我遠來禮，&emsp;&emsp;最勝難伏僧」。

第二梵天復說偈言：

&emsp;&emsp;「是諸比丘僧，&emsp;&emsp;真實心精進，

&emsp;&emsp;於此大林中，&emsp;&emsp;攝諸根求度」。

第三梵天次說偈言：

&emsp;&emsp;「善方便消融，&emsp;&emsp;恩愛深利刺，

&emsp;&emsp;堅固不傾動，&emsp;&emsp;如因陀羅幢。

&emsp;&emsp;度深塹水流，&emsp;&emsp;清淨不求欲，

&emsp;&emsp;善度之導師，&emsp;&emsp;諸調伏大龍」。

第四梵天次說偈言：

&emsp;&emsp;「歸依於佛者，&emsp;&emsp;終不墮惡趣，

&emsp;&emsp;能斷人中身，&emsp;&emsp;得天身受樂」。

各說偈已，四梵天身即沒不現。

# 六；一二九三（一一九三）

<sup><font color="green">《相應部》（六）[〈梵天相應〉七](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/06%20%E6%A2%B5%E5%A4%A9%E7%9B%B8%E5%BA%94.md#6_7)、八經。[《別譯》一〇六經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/06.md#106)。</font></sup>

如是我聞：一時，佛住王舍城迦蘭陀竹園。時有娑婆世界主梵天王，日日精勤往詣佛所，尊重供養。時娑婆世界主作是念：今旦太早而來見佛，正值世尊入大三昧，我等且當入提婆達多伴黨瞿迦梨比丘房中。作是念已，即入彼房。至房戶中，以指扣戶，口說是言：「瞿迦梨！瞿迦梨！於舍利弗、目連所起淨信心，汝莫長夜得不饒益苦」。瞿迦梨言：「汝是誰」？梵天答言：「娑婆世界主梵天王」。瞿迦梨言：「世尊不記汝得阿那含耶」？梵天王言：「如是，比丘」！瞿迦梨言：「汝何故來」？娑婆世界主梵天王念<sup><font color="green">「念」，原本作「答」，今改。</font></sup>言：此不可治，即說偈言：

&emsp;&emsp;「於無量處所，&emsp;&emsp;生心欲籌量，

&emsp;&emsp;何有黠慧者，&emsp;&emsp;而生此覺想？

&emsp;&emsp;無量而欲量，&emsp;&emsp;是陰蓋凡夫」。

時娑婆世界主梵天王，往詣佛所，稽首禮足，退坐一面。白佛言：「世尊！我常日日勤到佛所，親覲供養。我作是念：今旦太早來見世尊，正值世尊入大<sup><font color="green">「大」，宋作「火」。</font></sup>三昧，我且當入提婆達多伴黨瞿迦梨比丘房中。即住戶中，徐徐扣戶，口說是言：瞿迦梨！瞿迦梨！當於舍利弗、目揵連賢善智慧者所，起淨信心，莫長夜得不饒益苦。瞿迦梨言：汝是誰？我即答言：是娑婆世界主梵天王。瞿迦梨言：世尊不記汝得阿那含耶？我即答言：如是。瞿迦梨復言：汝何故來？我作是念：此不可治，即說偈言：

&emsp;&emsp;於不可量處，&emsp;&emsp;發心欲籌量，

&emsp;&emsp;不可量欲量，&emsp;&emsp;是陰蓋凡夫」。

佛語梵王：「如是，如是，梵王！

&emsp;&emsp;於不可量處，&emsp;&emsp;而發心欲量，

&emsp;&emsp;何有智慧人，&emsp;&emsp;而生此妄想？

&emsp;&emsp;不可量欲量，&emsp;&emsp;是陰蓋凡夫」。

佛說此經已，娑婆世界主梵天王聞佛所說，歡喜隨喜，從座起，為佛作禮，即沒不現。