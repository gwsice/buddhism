# 七；一二九四（一一九四）

<sup><font color="green">《相應部》（六）[〈梵天相應〉六](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/06%20%E6%A2%B5%E5%A4%A9%E7%9B%B8%E5%BA%94.md#6_6)、九經。[《別譯》一〇七經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/06.md#107)。</font></sup>

如是我聞：一時，佛住王舍城迦蘭陀竹園。爾時，大梵天王，及餘別梵天，善臂別梵天，日日方便往見供養世尊。時有婆句梵天，見別梵天、善臂梵天精勤方便，而問言：「汝欲何之」？彼即答言：「欲見世尊，恭敬供養」。時婆句梵天即說偈言：

&emsp;&emsp;「彼有四鵠鳥，&emsp;&emsp;三種金色宮，

&emsp;&emsp;五百七十二，&emsp;&emsp;修行禪思者。

&emsp;&emsp;熾焰金色身，&emsp;&emsp;普照梵天宮，

&emsp;&emsp;汝且觀我身，&emsp;&emsp;何用至彼為」？

爾時，善梵王、別梵王、善臂別梵王，復說偈言：

&emsp;&emsp;「雖有金色身，&emsp;&emsp;普照梵天宮，

&emsp;&emsp;其有智慧者，&emsp;&emsp;知色有煩惱，

&emsp;&emsp;智者不樂色，&emsp;&emsp;於其心解脫」。

時彼善梵天、別梵天、善臂別梵天，往詣佛所。稽首佛足，退坐一面。白佛言：「世尊！我今方便欲來見世尊，恭敬供養，有婆句梵天，見我方便而問我言：汝今方便，欲何所之？我即答言：欲往見世尊，禮事供養。婆句梵天即說偈言：

&emsp;&emsp;有四種鵠鳥，&emsp;&emsp;三種金色宮，

&emsp;&emsp;五百七十二，&emsp;&emsp;於中而禪思。

&emsp;&emsp;觀我身金色，&emsp;&emsp;普照梵天宮，

&emsp;&emsp;汝且觀我身，&emsp;&emsp;何用至彼為？

我即說偈而答彼言：

&emsp;&emsp;雖有金色身，&emsp;&emsp;普照梵天宮，

&emsp;&emsp;當知真金色，&emsp;&emsp;是則煩惱事，

&emsp;&emsp;智者解脫色，&emsp;&emsp;於色不復樂」。

佛告梵天：「如是，梵天！如是，梵天！

&emsp;&emsp;雖有真金色，&emsp;&emsp;普照梵天宮，

&emsp;&emsp;當知真金色，&emsp;&emsp;則是煩惱事，

&emsp;&emsp;智者解脫色，&emsp;&emsp;於色不復樂」。

時彼梵天，為迦吒務陀低沙比丘故說偈言：

&emsp;&emsp;「夫士生世間，&emsp;&emsp;利斧在口中，

&emsp;&emsp;還自斬其身，&emsp;&emsp;斯由惡言故。

&emsp;&emsp;應毀者稱譽，&emsp;&emsp;應譽而反毀，

&emsp;&emsp;惡口增其過，&emsp;&emsp;所生無安樂。

&emsp;&emsp;博弈、酒喪財，&emsp;&emsp;其過失甚少，

&emsp;&emsp;惡心向善逝，&emsp;&emsp;是則為大過。

&emsp;&emsp;地獄有百千，&emsp;&emsp;名尼羅浮陀，

<sup><font color="green">「陀」，原本作「地」，依宋本改。</font></sup>

&emsp;&emsp;三千有六百，&emsp;&emsp;及五阿浮陀，

<sup><font color="green">「三千」，原作「三十」，依元本改。</font></sup>


&emsp;&emsp;斯皆謗聖獄，&emsp;&emsp;口意惡願故」。

佛說此經已，彼諸梵天聞佛所說，歡喜隨喜，稽首佛足，即沒不現。

# 八；一二九五（一一九五）

<sup><font color="green">《相應部》（六）[〈梵天相應〉四經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/06%20%E6%A2%B5%E5%A4%A9%E7%9B%B8%E5%BA%94.md#6_4)。[《別譯》一〇八經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/06.md#108)。</font></sup>

如是我聞：一時，佛住王舍城迦蘭陀竹園。時有婆句梵天，住梵天上，起如是惡邪見言：此處常恆非變易法，純一出離之處。爾時，世尊知婆句梵天心念已，入於三昧，如其正受，於王舍城沒，住梵天上。婆句梵天遙見世尊而說偈言：

&emsp;&emsp;「梵天七十二，&emsp;&emsp;造作諸福樂，

&emsp;&emsp;自在而常住，&emsp;&emsp;生老死已過。

&emsp;&emsp;我於諸明論，&emsp;&emsp;修習已究竟，

&emsp;&emsp;彼諸天眾等，&emsp;&emsp;唯謂我長存」。

爾時，世尊說偈答言：

&emsp;&emsp;「此則極短壽，&emsp;&emsp;非是長存者，

&emsp;&emsp;而婆句梵天，&emsp;&emsp;自謂為長壽。

&emsp;&emsp;尼羅浮多獄，&emsp;&emsp;其壽百千數，

&emsp;&emsp;我悉憶念知，&emsp;&emsp;汝自謂長存」。

婆句梵天復說偈言：

&emsp;&emsp;「佛世尊所見，&emsp;&emsp;其劫數無邊，

&emsp;&emsp;生老死憂悲，&emsp;&emsp;皆悉已過去。

&emsp;&emsp;唯願說知我，&emsp;&emsp;過去曾所更，

&emsp;&emsp;受持何戒業，&emsp;&emsp;而得生於此」。

爾時，世尊說偈答言：

&emsp;&emsp;「過去久遠劫，&emsp;&emsp;於大曠野中，

&emsp;&emsp;有諸大眾行，&emsp;&emsp;多賢聖梵行，

&emsp;&emsp;飢乏無資糧，&emsp;&emsp;汝救之令度，

&emsp;&emsp;慈救心相續，&emsp;&emsp;經劫而不失；

&emsp;&emsp;是則汝過去，&emsp;&emsp;所受持功德，

&emsp;&emsp;我悉憶念知，&emsp;&emsp;久近如眠覺。

&emsp;&emsp;過去有村邑，&emsp;&emsp;為賊所抄掠，

&emsp;&emsp;汝時悉皆救，&emsp;&emsp;令其得解脫；

&emsp;&emsp;是則過去世，&emsp;&emsp;所受持福業，

&emsp;&emsp;我憶此因緣，&emsp;&emsp;久近如眠覺。

&emsp;&emsp;過去有人眾，&emsp;&emsp;乘船恆水中，

&emsp;&emsp;惡龍持彼船，&emsp;&emsp;欲盡害其命，

&emsp;&emsp;汝時以神力，&emsp;&emsp;救令得解脫；

&emsp;&emsp;是則汝過去，&emsp;&emsp;所受持福業，

&emsp;&emsp;我憶是因緣，&emsp;&emsp;久近如眠覺」。

婆句梵天復說偈言：

&emsp;&emsp;「決定悉知我，&emsp;&emsp;古今壽命事，

&emsp;&emsp;亦知餘一切，&emsp;&emsp;是則為正覺。

&emsp;&emsp;是故所受身，&emsp;&emsp;金光炎普照，

&emsp;&emsp;其身住於此，&emsp;&emsp;光明遍世間」。

爾時，世尊為婆句梵天種種說法，示教、照喜已，如其正受，從梵天沒，還王舍城。

# 九；一二九六（一一九六）

<sup><font color="green">《相應部》（六）[〈梵天相應〉五經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/06%20%E6%A2%B5%E5%A4%A9%E7%9B%B8%E5%BA%94.md#6_5)。[《別譯》一〇九經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/06.md#109)。</font></sup>

如是我聞：一時，佛住舍衛國祇樹給孤獨園。時有一梵天，住梵天上，起如是邪見言：此處常恆不變易，純一出離，未曾見有來至此處，況復有過此上者！爾時，世尊知彼梵天心之所念，即入三昧，如其正受，於舍衛國沒，現梵天宮。當彼梵天頂上，於虛空中結跏趺坐，正身繫念。爾時，尊者阿若俱隣作是念：今日世尊為在何所？即以天眼淨過人間眼，觀見世尊在梵天上。見已，即入三昧，如其正受，於舍衛國沒，現彼梵世，在於東方，西面向佛，結跏趺坐，端身繫念，在佛座下，梵天座上。爾時，尊者摩訶迦葉作是念：今日世尊為在何所？即以天眼淨過於人眼，見世尊在梵天上。見已，即入三昧，如其正受，於舍衛國沒，現梵天上。在於南方，北面向佛，結跏趺坐，端身繫念，在佛座下，梵天座上。時尊者舍利弗作是念：世尊今者為在何所？即以天眼淨過於人眼，見世尊在梵天上。見已，即入三昧，如其正受，於舍衛國沒，住梵天上。在於西方，東面向佛，結跏趺坐，端身繫念，在佛座下，梵天座上。爾時，尊者大目揵連即作是念：今日世尊為在何所？以天眼淨過於人眼，遙見世尊在梵天上。見已，即入三昧，如其正受，於舍衛國沒，住梵天上。在於北方，南面向佛，結跏趺坐，端身繫念，在佛座下，梵天座上。爾時，世尊告梵天曰：「汝今復起是見；從本已來，未曾見有過我上者不」？梵天白佛：「我今不敢復言我未曾見有過我上者，唯見梵天光明被障」。爾時，世尊為彼梵天種種說法，示教、照喜已，即入三昧，如其正受，於梵天上沒，還舍衛國。尊者阿若俱隣，摩訶迦葉，舍利弗，為彼梵天種種說法，示教、照喜已，即入三昧，如其正受，於梵天沒，還舍衛國。唯尊者大目揵連，仍於彼住。時彼梵天問尊者大目揵連：「世尊諸餘弟子，悉有如是大德大力不」？時尊者大目揵連即說偈言：

&emsp;&emsp;「大德具三明，&emsp;&emsp;通達觀他心，

&emsp;&emsp;漏盡諸羅漢，&emsp;&emsp;其數無有量」。

時尊者大目揵連，為彼梵天種種說法，示教、照喜已，即入三昧，如其正受，於梵天沒，還舍衛國。

# 一〇；一二九七（一一九七）

<sup><font color="green">《相應部》（六）[〈梵天相應〉一五經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/06%20%E6%A2%B5%E5%A4%A9%E7%9B%B8%E5%BA%94.md#6_15)。[《別譯》一一〇經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/06.md#110)後文。</font></sup>

如是我聞：一時，佛住俱尸那竭國力士生地堅固雙樹林。爾時，世尊臨般涅槃，告尊者阿難：「汝於堅固雙樹間，敷繩床，北首，如來今日中夜，於無餘涅槃而般涅槃」。時尊者阿難奉世尊教，於雙堅固樹間，為世尊敷繩床，北首已，還世尊所，稽首禮足，白言：「世尊！已為如來於雙堅固樹間，敷繩床，令北首」。於是世尊往就繩床，右脇著地，北首而臥。足足相累，繫念明相。爾時，世尊即於中夜，於無餘涅槃而般涅槃。般涅槃已，雙堅固樹尋即生花，周匝垂下，供養世尊。時有異比丘即說偈言：

&emsp;&emsp;「善好堅固樹，&emsp;&emsp;枝條垂禮佛，

&emsp;&emsp;妙花以供養，&emsp;&emsp;大師般涅槃」。

尋時釋提桓因說偈：

&emsp;&emsp;「一切行無常，&emsp;&emsp;斯皆生滅法，

&emsp;&emsp;雖生尋以滅，&emsp;&emsp;斯寂滅為樂」。

尋時娑婆世界主梵天王次復說偈言：

&emsp;&emsp;「世間一切生，&emsp;&emsp;立者皆當捨，

&emsp;&emsp;如是聖大師，&emsp;&emsp;世間無有比，

&emsp;&emsp;逮得如來力，&emsp;&emsp;普為世間眼，

&emsp;&emsp;終歸會磨滅，&emsp;&emsp;入無餘涅槃」。

尊者阿那律陀次復說偈言：

&emsp;&emsp;「出息入息住，&emsp;&emsp;立心善攝護，

&emsp;&emsp;從所依而來，&emsp;&emsp;世間般涅槃。

&emsp;&emsp;大恐怖相生，&emsp;&emsp;令人身毛竪，

&emsp;&emsp;一切行力具，&emsp;&emsp;大師般涅槃。

&emsp;&emsp;其心不懈怠，&emsp;&emsp;亦不住諸愛，

&emsp;&emsp;心法漸解脫，&emsp;&emsp;如薪盡火滅」。

如來涅槃後七日，尊者阿難往枝提所而說偈言：

&emsp;&emsp;「導師此寶身，&emsp;&emsp;往詣梵天上。

&emsp;&emsp;如是大神力，&emsp;&emsp;內火還燒身，

&emsp;&emsp;五百㲲纏身，&emsp;&emsp;悉燒令磨滅。

&emsp;&emsp;千領細㲲衣，&emsp;&emsp;以衣如來身，

&emsp;&emsp;唯二領不燒，&emsp;&emsp;最上及襯身」。

尊者阿難說是偈時，時諸比丘，默然悲喜<sup><font color="green">攝頌，《別譯》缺。</font></sup>。