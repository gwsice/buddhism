二六　夜叉相應<sup><font color="green">〈夜叉相應〉共一二經。與《相應部》（一〇）〈夜叉相應〉相當。</font></sup>

# 一；一四三二（一三一九）

<sup><font color="green">《相應部》（一〇）[〈夜叉相應〉四經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/10%20%E5%A4%9C%E5%8F%89%E7%9B%B8%E5%BA%94.md#10_4)。[《別譯》三一八經]。</font></sup>

<sup><font color="green">《雜阿含經》卷四九中。</font></sup>如是我聞：一時，佛在摩竭提國人間遊行。日暮，與五百比丘，於屈摩夜叉鬼住處宿。時屈摩夜叉鬼來詣佛所，稽首佛足，退住一面。時屈摩夜叉鬼白佛言：「世尊！今請世尊與諸大眾，於此夜宿」。爾時，世尊默然受請。是時屈摩夜叉鬼知世尊默然受請已，化作五百重閣、房舍，臥床、坐床、踞床，俱襵、褥枕，各五百具，悉皆化成。化作五百燈明，無諸烟炎。悉化現已，往詣佛所，稽首佛足，勸請世尊，令入其舍，令諸比丘次受房舍及諸臥具。周遍受已，還至佛所，稽首佛足，退坐一面，而說偈言：

&emsp;&emsp;「賢德有正念，&emsp;&emsp;賢德常正念，

&emsp;&emsp;正念安隱眠，&emsp;&emsp;此世及他世。

&emsp;&emsp;賢德有正念，&emsp;&emsp;賢德常正念，

&emsp;&emsp;正念安隱眠，&emsp;&emsp;其心常寂止，

&emsp;&emsp;賢德有正念，&emsp;&emsp;賢德常正念，

&emsp;&emsp;正念安隱眠，&emsp;&emsp;捨降伏他軍。

&emsp;&emsp;賢德有正念，&emsp;&emsp;賢德常正念，

&emsp;&emsp;不殺不教殺，&emsp;&emsp;不伏不教伏，

&emsp;&emsp;慈心於一切，&emsp;&emsp;心不懷怨結」。

爾時，世尊告屈摩夜叉鬼：「如是，如是，如汝所說」。時屈摩夜叉鬼聞佛所說，歡喜隨喜，稽首佛足，還自所住處。

# 二；一四三三（一三二〇）

<sup><font color="green">[《別譯》三一九經]。近於[《小部．自說》一品七經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%B0%8F%E9%83%A8/03%20%E8%87%AA%E8%AF%B4%E7%BB%8F/1.md#7)。</font></sup>

如是我聞：一時，佛住摩鳩羅山，尊者那伽波羅為親侍者。爾時，世尊於夜闇時，天小微雨，電光睒現，出於房外，露地經行。是時天帝釋作是念：今日世尊住摩鳩羅山，尊者那伽波羅親侍供養。其夜闇冥，天時微雨，電光睒現，世尊出房，露地經行。我當化作毘琉璃重閣，執持重閣，隨佛經行。作是念已，即便化作鞞琉璃重閣，持詣佛所，稽首佛足，隨佛經行。爾時，摩竭提國人，若男、若女，夜啼之時，以摩鳩羅鬼恐之即止。親侍供養弟子之法，待師禪覺，然後乃眠。爾時，世尊為天帝釋，夜經行久。爾時，尊者那伽波羅作是念：世尊！今夜經行至久，我今當作摩鳩羅鬼形而恐怖之。時那伽波羅比丘，即反被俱執，長毛在外，往住<sup><font color="green">「住」，原本作「在」，依宋本改。</font></sup>世尊經行道頭，白佛言：「摩鳩羅鬼來！摩鳩羅鬼來」！爾時，世尊告那伽波羅比丘：「汝那伽波羅愚癡人，以摩鳩羅鬼神像恐怖佛耶？不能動如來、應、等正覺一毛髮也，如來、應、等正覺久離恐怖」。爾時，天帝釋白佛言：「世尊！世尊正法律中，亦復有此人耶」？佛言：「憍尸迦！瞿曇家中極大廣闊，斯等於未來世，亦當使得清淨之法」。爾時，世尊即說偈言：

&emsp;&emsp;「若復婆羅門，&emsp;&emsp;於自所得法，

&emsp;&emsp;得到於彼岸，&emsp;&emsp;若一毘舍遮，

&emsp;&emsp;及與摩鳩羅，&emsp;&emsp;皆悉超過去。

&emsp;&emsp;若復婆羅門，&emsp;&emsp;於自所行法，

&emsp;&emsp;一切諸受覺，&emsp;&emsp;觀察皆已滅。

&emsp;&emsp;若復婆羅門，&emsp;&emsp;自法度彼岸，

&emsp;&emsp;一切諸因緣，&emsp;&emsp;皆悉已滅盡。

&emsp;&emsp;若復婆羅門，&emsp;&emsp;自法度彼岸，

&emsp;&emsp;一切諸人我，&emsp;&emsp;皆悉已滅盡。

&emsp;&emsp;若復婆羅門，&emsp;&emsp;自法度彼岸，

&emsp;&emsp;於生老病死，&emsp;&emsp;皆悉已超過」。

佛說此經已，釋提桓因聞佛所說，歡喜隨喜，稽首佛足，即沒不現。

# 三；一四三四（一三二一）

<sup><font color="green">《相應部》（一〇）[〈夜叉相應〉六經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/10%20%E5%A4%9C%E5%8F%89%E7%9B%B8%E5%BA%94.md#10_6)。[《別譯》三二〇經]。</font></sup>

如是我聞：一時，佛住王舍城迦蘭陀竹園。時尊者阿那律陀，於摩竭提國人間遊行，到畢陵伽鬼子母住處宿。時尊者阿那律陀，夜後分時，端身正坐，誦憂陀那，波羅延那，見真諦，諸上座所說偈，比丘尼所說偈，尸路偈，義品，牟尼偈，修多羅，悉皆廣誦。爾時，畢陵伽鬼子夜啼，畢陵伽鬼子母，為其子說偈，呵止言：

&emsp;&emsp;「畢陵伽鬼子，&emsp;&emsp;汝今莫得啼！

&emsp;&emsp;當聽彼比丘，&emsp;&emsp;誦習法句偈。

&emsp;&emsp;若知法句者，&emsp;&emsp;能自護持戒，

&emsp;&emsp;遠離於殺生，&emsp;&emsp;實言不妄語，

&emsp;&emsp;能自捨非義，&emsp;&emsp;解脫鬼神道」。

畢陵伽鬼子母說是偈時，畢陵伽鬼子啼聲即止。

# 四；一四三五（一三二二）

<sup><font color="green">《相應部》（一〇）[〈夜叉相應〉七經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/10%20%E5%A4%9C%E5%8F%89%E7%9B%B8%E5%BA%94.md#10_7)。[《別譯》三二一經]。</font></sup>

如是我聞：一時，佛在摩竭提國人間遊行，與大眾俱，到富那婆藪鬼子母住處宿。爾時，世尊為諸比丘說四聖諦相應法，所謂苦聖諦，苦集聖諦，苦滅聖諦，苦滅道跡聖諦。爾時，富那婆藪鬼母，兒富那婆藪，及鬼女欝多羅，二鬼小兒夜啼。時富那婆藪鬼母，教其男、女故而說偈言：

&emsp;&emsp;「汝富那婆藪，&emsp;&emsp;欝多羅莫啼！

&emsp;&emsp;令我得聽聞，&emsp;&emsp;如來所說法。

&emsp;&emsp;非父母能令，&emsp;&emsp;其子解脫苦，

&emsp;&emsp;聞如來說法，&emsp;&emsp;其苦得解脫。

&emsp;&emsp;世人隨愛欲，&emsp;&emsp;為眾苦所迫，

&emsp;&emsp;如來為說法，&emsp;&emsp;令破壞生死。

&emsp;&emsp;我今欲聞法，&emsp;&emsp;汝等當默然」！

&emsp;&emsp;時富那婆藪，&emsp;&emsp;鬼女欝多羅，

&emsp;&emsp;悉受其母語，&emsp;&emsp;默然而靜聽。

&emsp;&emsp;語母言：「善哉！&emsp;&emsp;我亦樂聞法，

&emsp;&emsp;此正覺世尊，&emsp;&emsp;於摩竭勝山，

&emsp;&emsp;為諸眾生類，&emsp;&emsp;演說脫苦法。

&emsp;&emsp;說苦及苦因，&emsp;&emsp;苦滅、滅苦道，

&emsp;&emsp;從此四聖諦，&emsp;&emsp;安隱趣涅槃。

&emsp;&emsp;母今但善聽，&emsp;&emsp;世尊所說法」！

時富那婆藪鬼母即說偈言：

&emsp;&emsp;「奇哉智慧子，&emsp;&emsp;善能隨我心。

&emsp;&emsp;汝富那婆藪，&emsp;&emsp;善歎佛導師！

&emsp;&emsp;汝富那婆藪，&emsp;&emsp;及汝欝多羅，

&emsp;&emsp;當生隨喜心，&emsp;&emsp;我已見聖諦」。

時富那婆藪鬼母說是偈時，鬼子男、女，隨喜默然。

# 五；一四三六（一三二三）

<sup><font color="green">[《別譯》三二二經]。</font></sup>

如是我聞：一時，佛在摩竭提國人間遊行，與諸大眾，至摩尼遮羅鬼住處夜宿。爾時，摩尼遮羅鬼，會諸鬼神，集在一處。時有一女人，持香華鬘飾、飲食，至彼摩尼遮羅鬼神住處。彼女人遙見世尊，在摩尼遮羅鬼神住處坐。見已，作是念：我今現見摩尼遮羅鬼神，即說偈言：

&emsp;&emsp;「善哉摩尼遮，&emsp;&emsp;住摩伽陀國，

&emsp;&emsp;摩伽陀國人，&emsp;&emsp;所求悉如願。

&emsp;&emsp;云何於此世、&emsp;&emsp;常得安樂住？

&emsp;&emsp;後世復云何，&emsp;&emsp;而得生天樂」？

爾時，世尊說偈答言：

&emsp;&emsp;「莫放逸、慢恣，&emsp;&emsp;用摩尼鬼為？

&emsp;&emsp;若自修所作，&emsp;&emsp;能得生天樂」。

時彼女人作是念：此非摩尼遮羅鬼，是沙門瞿曇。如是知已，即以香華，鬘飾，供養世尊，稽首禮足，退坐一面，而說偈言：

&emsp;&emsp;「何道趣安樂？&emsp;&emsp;當修何等行，

&emsp;&emsp;此世常安隱，&emsp;&emsp;後世生天樂」？

爾時，世尊說偈答言：

&emsp;&emsp;「布施善調心，&emsp;&emsp;樂執護諸根，

&emsp;&emsp;正見修賢行，&emsp;&emsp;親近於沙門，

&emsp;&emsp;以正命自活，&emsp;&emsp;他世生天樂。

&emsp;&emsp;何用三十三，&emsp;&emsp;諸天之苦網？

&emsp;&emsp;但當一其心，&emsp;&emsp;斷除於愛欲。

&emsp;&emsp;我當說離垢，&emsp;&emsp;甘露法善聽」！

時彼女人聞世尊說法，示教、照喜，如佛常法：謂布施，持戒，生天之福；欲味，欲患，煩惱清淨，出要遠離功德福利，次第演說清淨佛法。譬如鮮淨白㲲，易染其色，時彼女人，亦復如是，即於坐上，於四聖諦得平等觀苦、集、滅、道。時彼女人見法，得法，知法，入法，度諸疑、惑，不由於他，於正法律得無所畏。即從座起，整衣服，合掌白佛：「已度，世尊！已度，善逝！我從今日，盡壽命，歸佛、歸法、歸比丘僧」。時彼女人聞佛所說，歡喜隨喜，禮佛而去。

# 六；一四三七（一三二四）

<sup><font color="green">《相應部》（一〇）[〈夜叉相應〉三經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/10%20%E5%A4%9C%E5%8F%89%E7%9B%B8%E5%BA%94.md#10_3)。[《別譯》三二三經]。</font></sup>

如是我聞：一時，佛在摩竭提國人間遊行，到針毛鬼住處夜宿。爾時，針毛鬼會諸鬼神，集在一處。時有炎鬼，見世尊在針毛鬼住處夜宿，見已，往詣針毛鬼所，語針毛鬼言：「聚落主！汝今大得善利！今如來、應、等正覺，於汝室宿」。針毛鬼言：「今當試看，為是如來為非」？時針毛鬼與諸鬼神集會已，還歸自舍，束身衝佛。爾時，世尊卻身避之。如是再三，束身衝佛，佛亦再三卻身避之。爾時，針毛鬼言：「沙門怖耶」？佛言：「聚落主！我不怖也，但汝觸惡」。針毛鬼言：「今有所問，當為我說。能令我喜者善，不能令我喜者，當壞汝心，裂汝胸，令汝熱血從其面出；捉汝兩手，擲恆水彼岸」。佛告針毛鬼：「聚落主！我不見諸天、魔、梵，沙門、婆羅門，天神、世人，能壞如來、應、等正覺心者，能裂其胸者，能令熱血從面出者，執其兩臂擲著恆水彼岸者。汝今但問，當為汝說，令汝歡喜」。時針毛鬼說偈問佛：

&emsp;&emsp;「一切貪、恚心，&emsp;&emsp;以何為其因？

&emsp;&emsp;不樂身毛竪，&emsp;&emsp;恐怖從何起？

&emsp;&emsp;意念諸覺想，&emsp;&emsp;為從何所起？

&emsp;&emsp;猶如新生兒，&emsp;&emsp;依倚於乳母」。

爾時，世尊說偈答言：

&emsp;&emsp;「愛生自身長，&emsp;&emsp;如尼拘律樹，

&emsp;&emsp;展轉相拘引，&emsp;&emsp;如籐綿叢林。

&emsp;&emsp;若知彼所因，&emsp;&emsp;當令鬼覺悟，

&emsp;&emsp;度生死海流，&emsp;&emsp;不復重增有」。

爾時，針毛鬼聞世尊說偈，心得歡喜，向佛悔過，受持三歸。佛說此經已，針毛鬼聞佛所說，歡喜奉行<sup><font color="green">《雜阿含經》卷四九終。</font></sup>。

# 七；一四三八（一三二五）

<sup><font color="green">《相應部》（一〇）[〈夜叉相應〉五經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/10%20%E5%A4%9C%E5%8F%89%E7%9B%B8%E5%BA%94.md#10_5)。[《別譯》三二四經]。</font></sup>

<sup><font color="green">《雜阿含經》卷五〇。</font></sup>如是我聞：一時，佛住王舍城迦蘭陀竹園。時有優婆夷子，受八支齋，尋即犯戒，即為鬼神所持。爾時，優婆夷即說偈言：

&emsp;&emsp;「十四、十五日，&emsp;&emsp;及月分八日，

&emsp;&emsp;神通瑞應月，&emsp;&emsp;八支善正受。

&emsp;&emsp;受持於齋戒，&emsp;&emsp;不為鬼所持，

&emsp;&emsp;我昔數諮問，&emsp;&emsp;世尊作是說」。

爾時，彼鬼即說偈言：

&emsp;&emsp;「十四、十五日，&emsp;&emsp;及月分八日，

&emsp;&emsp;神足瑞應月，&emsp;&emsp;八支修正受。

&emsp;&emsp;齋肅清淨住，&emsp;&emsp;戒德善守護，

&emsp;&emsp;不為鬼戲弄，&emsp;&emsp;善哉從佛聞。

&emsp;&emsp;汝當說言放，&emsp;&emsp;我當放汝子。

&emsp;&emsp;諸有慢緩業，&emsp;&emsp;染污行苦行，

&emsp;&emsp;梵行不清淨，&emsp;&emsp;終不得大果。

&emsp;&emsp;譬如拔菅草，&emsp;&emsp;執緩則傷手，

&emsp;&emsp;沙門行惡觸，&emsp;&emsp;當墮地獄中。

&emsp;&emsp;譬如拔菅草，&emsp;&emsp;急捉不傷手，

&emsp;&emsp;沙門善攝持，&emsp;&emsp;則到般涅槃」。

時彼鬼神即放優婆夷子。爾時，優婆夷說偈告子言：

&emsp;&emsp;「子汝今聽我，&emsp;&emsp;說彼鬼神說：

&emsp;&emsp;若有慢緩業，&emsp;&emsp;穢污修苦行，

&emsp;&emsp;不清淨梵行，&emsp;&emsp;彼不得大果。

&emsp;&emsp;譬如拔葌草，&emsp;&emsp;執緩則傷手，

&emsp;&emsp;沙門起惡觸，&emsp;&emsp;當墮地獄中。

&emsp;&emsp;如急執葌草，&emsp;&emsp;則不傷其手，

&emsp;&emsp;沙門善執護，&emsp;&emsp;逮得般涅槃」。

時彼優婆夷子，如是覺悟已，剃除鬚髮，著袈裟衣，正信非家，出家學道。心不得樂，還歸自家。母遙見子而說偈言：

&emsp;&emsp;「邁世而出家，&emsp;&emsp;何為還聚落？

&emsp;&emsp;燒舍急出財，&emsp;&emsp;豈還投火中」？

其子比丘說偈答言：

&emsp;&emsp;「但念母命終，&emsp;&emsp;存亡不相見，

&emsp;&emsp;故來還瞻視，&emsp;&emsp;何見子不歡」？

時母優婆夷說偈答言：

&emsp;&emsp;「捨欲而出家，&emsp;&emsp;還欲服食之。

&emsp;&emsp;是故我憂悲，&emsp;&emsp;恐隨魔自在」。

是時優婆夷，如是、如是發悟其子，如是其子還空閑處，精勤思惟，斷除一切煩惱結縛，得阿羅漢果證。