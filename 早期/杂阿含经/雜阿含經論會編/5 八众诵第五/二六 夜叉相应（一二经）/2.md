# 八；一四三九（一三二六）

<sup><font color="green">《相應部》（一〇）[〈夜叉相應〉一二經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/10%20%E5%A4%9C%E5%8F%89%E7%9B%B8%E5%BA%94.md#10_12)。[《別譯》三二五經]。[《小部．經集》一品一〇經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%B0%8F%E9%83%A8/05%20%E7%BB%8F%E9%9B%86/03.md#10)。</font></sup>

如是我聞：一時，佛在摩竭提國人間遊行，到阿臈鬼住處夜宿。時阿臈鬼集會諸鬼神。時有竭曇鬼，見世尊在阿臈鬼住處夜宿。見已，至阿臈鬼所，語阿臈鬼言：「聚落主！汝獲大利！如來宿汝住處」。阿臈鬼言：「生人今日在我舍住耶？今當令知，為是如來，為非如來」？時阿臈鬼，諸鬼神聚會畢，還歸自家。語世尊曰：「出去，沙門」！爾時，世尊以他家故，即出其舍。阿臈鬼復言：「沙門，來入」。佛即還入，以滅慢故。如是再三。時阿臈鬼第四復語世尊言：「沙門！出去」。爾時，世尊語阿臈鬼言：「聚落主！已三見請，今不復出」。阿臈鬼言：「今問沙門，沙門答我能令我喜者善，不能令我喜者，我當壞其心、裂其胸，亦令熱血從其面出，執持兩手，擲著恆水彼岸」。世尊告言：「聚落主！我不見諸天、魔、梵，沙門、婆羅門，天神、世人，有能壞我心，裂我胸，令我熱血從面而出，執持兩手擲著恆水彼岸者。然聚落主！汝今但問，當為汝說，令汝心喜」。時阿臈鬼說偈問佛：

&emsp;&emsp;「說何等名為，&emsp;&emsp;勝士夫事物？

&emsp;&emsp;行於何等法，&emsp;&emsp;得安樂果報？

&emsp;&emsp;何等為美味？&emsp;&emsp;云何壽中勝」？

爾時，世尊說偈答言：

&emsp;&emsp;「淨信為最勝，&emsp;&emsp;士夫之事物。

&emsp;&emsp;行法得樂果；&emsp;&emsp;解脫味中上。

&emsp;&emsp;智慧除老死，&emsp;&emsp;是為壽中勝」。

時阿臈鬼復說偈言：

&emsp;&emsp;「云何得名稱」？&emsp;&emsp;如上所說偈。

爾時，世尊說偈答言：

&emsp;&emsp;「持戒名稱流」。&emsp;&emsp;如上所說偈。

時阿臈鬼復說偈言：

&emsp;&emsp;「幾法起世間？&emsp;&emsp;幾法相順可？

&emsp;&emsp;世幾法取受？&emsp;&emsp;世幾法損減」？

爾時，世尊以偈答言：

&emsp;&emsp;「世六法等起，&emsp;&emsp;六法相順可，

&emsp;&emsp;世六法取受，&emsp;&emsp;世六法損減」。

阿臈鬼復說偈問佛：

&emsp;&emsp;「誰能度諸流，&emsp;&emsp;晝夜勤方便？

&emsp;&emsp;無攀、無住處，&emsp;&emsp;孰能不沉沒」？

爾時，世尊說偈答言：

&emsp;&emsp;「一切戒具足，&emsp;&emsp;智慧善正受，

&emsp;&emsp;正念內思惟，&emsp;&emsp;能度難度流。

&emsp;&emsp;不樂於五欲，&emsp;&emsp;亦超度色愛，

&emsp;&emsp;無攀、無住處，&emsp;&emsp;是能不沒溺」。

時阿臈鬼復說偈問佛：

&emsp;&emsp;「以何法度流？&emsp;&emsp;以何度大海？

&emsp;&emsp;以何捨離苦？&emsp;&emsp;以何得清淨」？

爾時，世尊說偈答言：

&emsp;&emsp;「以信度河流，&emsp;&emsp;不放逸度海，

&emsp;&emsp;精進能斷苦，&emsp;&emsp;以慧得清淨。

<sup><font color="green">「斷」，原本作「除」，依宋本改。</font></sup>

&emsp;&emsp;汝當更問餘，&emsp;&emsp;沙門、梵志法，

&emsp;&emsp;其法無有過，&emsp;&emsp;真諦施調伏」。

時阿臈鬼復說偈問佛：

&emsp;&emsp;「何煩更問餘，&emsp;&emsp;沙門、梵志法，

&emsp;&emsp;即曰最勝士，&emsp;&emsp;以顯大法炬。

&emsp;&emsp;於彼竭曇摩，&emsp;&emsp;常當報其恩，

&emsp;&emsp;告我等正覺，&emsp;&emsp;無上導御師。

&emsp;&emsp;我即日當行，&emsp;&emsp;從村而至村，

&emsp;&emsp;親侍等正覺，&emsp;&emsp;聽受所說法」。

佛說此經已，阿臈鬼歡喜隨喜，作禮而去。

# 九；一四四〇（一三二七）

<sup><font color="green">《相應部》（一〇）[〈夜叉相應〉九、一〇經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/10%20%E5%A4%9C%E5%8F%89%E7%9B%B8%E5%BA%94.md#10_10)。[《別譯》三二七經]。</font></sup>

如是我聞：一時，佛住王舍城迦蘭陀竹園。時有叔迦羅比丘尼，住王園比丘尼眾中，為王舍城諸人恭敬供養，如阿羅漢。又於一時，王舍城人於一吉星日歡集大會，即於是日闕不供養。有一鬼神敬重彼比丘尼故，至王舍城里巷之中，家家說偈：

&emsp;&emsp;「王舍城人民，&emsp;&emsp;醉酒惛睡臥，

<sup><font color="green">「惛」，原本作「眠」，依明本改。</font></sup>

&emsp;&emsp;不勤供養彼，&emsp;&emsp;叔迦比丘尼。

&emsp;&emsp;善修諸根故，&emsp;&emsp;名曰叔迦羅；

&emsp;&emsp;善說離垢法，&emsp;&emsp;涅槃清涼處。

&emsp;&emsp;隨順聽所說，&emsp;&emsp;終日樂無厭，

&emsp;&emsp;乘聽法智慧，&emsp;&emsp;得度生死流，

&emsp;&emsp;猶如海商人，&emsp;&emsp;依附力馬王」。

時一優婆塞以衣布施叔迦羅比丘尼，復有優婆塞以食供養。時彼鬼神即說偈言：

&emsp;&emsp;「智慧優婆塞，&emsp;&emsp;獲福利豐多，

&emsp;&emsp;施叔迦羅衣，&emsp;&emsp;離諸煩惱故。

&emsp;&emsp;智慧優婆塞，&emsp;&emsp;獲福利豐多，

&emsp;&emsp;施叔迦羅食，&emsp;&emsp;離諸積聚故」。

時彼鬼神說斯偈已，即沒不現。

# 一〇；一四四一（一三二八）

<sup><font color="green">《相應部》（一〇）[〈夜叉相應〉一一經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/10%20%E5%A4%9C%E5%8F%89%E7%9B%B8%E5%BA%94.md#10_11)。[《別譯》三二六經]。</font></sup>

如是我聞：一時，佛住王舍城迦蘭陀竹園，時毘羅比丘尼，住王舍城王園比丘尼眾中。為王舍城諸人民，於吉星日集聚大會，當斯之日，毘羅比丘尼無人供養。時有鬼神，敬重毘羅比丘尼，即入王舍城，處處里巷，四衢道頭而說偈言：

&emsp;&emsp;「王舍城人民，&emsp;&emsp;醉酒惛睡臥，

&emsp;&emsp;毘羅比丘尼，&emsp;&emsp;無人供養者。

&emsp;&emsp;毘羅比丘尼，&emsp;&emsp;勇猛修諸根，

&emsp;&emsp;善說離垢塵，&emsp;&emsp;涅槃清涼法。

&emsp;&emsp;皆隨順所說，&emsp;&emsp;終日樂無厭，

&emsp;&emsp;乘聽法智慧，&emsp;&emsp;得度生死流」。

時有一優婆塞，持衣布施毘羅比丘尼。復有一優婆塞，以食供養。時彼鬼神而說偈言：

&emsp;&emsp;「智慧優婆塞，&emsp;&emsp;今獲多福利、

&emsp;&emsp;以衣施斷縛，&emsp;&emsp;毘羅比丘尼。

&emsp;&emsp;智慧優婆塞，&emsp;&emsp;今獲多福利，

&emsp;&emsp;食施毘羅尼，&emsp;&emsp;離諸和合故」。

時彼鬼神說偈已，即沒不現。

# 一一；一四四二（一三二九）

<sup><font color="green">[《別譯》三二八經]。[《小部．經集》一品九經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%B0%8F%E9%83%A8/05%20%E7%BB%8F%E9%9B%86/03.md#9)。</font></sup>

如是我聞：一時，佛住王舍城迦蘭陀竹園。時有娑多耆利天神，醯魔波低天神，共作約誓：若其宮中有寶物出者，必當相語，不相語者，得違約罪。時醯魔波低天神宮中，有未曾有寶波曇摩華出，華有千葉，大如車輪、金色寶莖。時醯魔波低天神遣使告語娑多耆利：「聚落主！今我宮中，忽生未曾有寶波曇摩華，華有千葉，大如車輪，金色寶莖，可來觀看」！娑多耆利天神，遣使詣醯魔波低舍告言：「聚落主！用是波曇摩百千為？今我宮中，有未曾有寶，大波曇摩出，所謂如來、應、等正覺、明行足、善逝、世間解、無上士、調御丈夫、天人師、佛、世尊，汝便可來奉事供養」！時醯魔波低天神，即與五百眷屬，往詣娑多耆利天神所，說偈問言：

&emsp;&emsp;「十五日良時，&emsp;&emsp;天夜遇歡會，

&emsp;&emsp;當說受何齋，&emsp;&emsp;從何羅漢受」？

<sup><font color="green">「何」，原本作「阿」，依宋本改。</font></sup>

時娑多耆利說偈答言：

&emsp;&emsp;「今日佛世尊，&emsp;&emsp;在摩竭勝國，

&emsp;&emsp;住於王舍城，&emsp;&emsp;迦蘭陀竹園，

&emsp;&emsp;演說微妙法，&emsp;&emsp;滅除眾生苦。

&emsp;&emsp;苦苦及苦集，&emsp;&emsp;苦滅盡作證，

&emsp;&emsp;八聖出苦道，&emsp;&emsp;安隱趣涅槃。

&emsp;&emsp;當往設供養，&emsp;&emsp;我羅漢世尊」。

醯魔波低說偈問言：

&emsp;&emsp;「彼有心願樂，&emsp;&emsp;慈濟眾生不？

&emsp;&emsp;彼於受不受，&emsp;&emsp;心想平等不」？

娑多耆利說偈答言：

&emsp;&emsp;「彼妙願慈心，&emsp;&emsp;度一切眾生；

&emsp;&emsp;於諸受不受，&emsp;&emsp;心想常平等」。

時醯魔波低說偈問言：

&emsp;&emsp;「為具足明達，&emsp;&emsp;已行成就不？

&emsp;&emsp;諸漏永滅盡，&emsp;&emsp;不受後有耶」？

娑多耆利說偈答言：

&emsp;&emsp;「明達善具足，&emsp;&emsp;正行已成就。

&emsp;&emsp;諸漏永已盡，&emsp;&emsp;不復受後有」。

醯魔<sup><font color="green">「魔」，原本作「摩」，依宋本改。</font></sup>波低說偈問言：

&emsp;&emsp;「牟尼意行滿，&emsp;&emsp;及身、口業耶？

&emsp;&emsp;明行悉具足，&emsp;&emsp;以法讚歎耶」？

娑多耆利說偈答言：

&emsp;&emsp;「具足牟尼心，&emsp;&emsp;及業身、口滿。

&emsp;&emsp;明行悉具足，&emsp;&emsp;以法而讚歎」。

醯魔波低說偈問言：

&emsp;&emsp;「遠離於害生，&emsp;&emsp;不與不取不？

&emsp;&emsp;為遠於放蕩，&emsp;&emsp;不離禪思不」？

娑多耆利復說偈言：

&emsp;&emsp;「常不害眾生，&emsp;&emsp;不與不妄取。

&emsp;&emsp;遠離於放蕩，&emsp;&emsp;日夜常思禪」。

醯魔波低復說偈問言：

&emsp;&emsp;「為不樂五欲，&emsp;&emsp;心不濁亂不？

&emsp;&emsp;有清淨法眼，&emsp;&emsp;滅盡愚癡不」？

娑多耆利說偈答言：

&emsp;&emsp;「心常不樂欲，&emsp;&emsp;亦無濁亂心。

&emsp;&emsp;佛法眼清淨，&emsp;&emsp;愚癡盡無餘」。

醯魔波低復說偈問言：

&emsp;&emsp;「至誠不妄語，&emsp;&emsp;麁澁言無有？

&emsp;&emsp;得無別離說，&emsp;&emsp;無不誠說不」？

娑多耆利說偈答言：

&emsp;&emsp;「至誠不妄語，&emsp;&emsp;亦無麁澁言。

&emsp;&emsp;不離他親厚，&emsp;&emsp;常說如法言」。

醯魔波低復說偈問言：

&emsp;&emsp;「為持清淨戒，&emsp;&emsp;正念寂滅不？

&emsp;&emsp;具足等解脫，&emsp;&emsp;如來大智不」？

娑多耆利說偈答言：

&emsp;&emsp;「淨戒悉具足，&emsp;&emsp;正念常寂靜。

&emsp;&emsp;等解脫成就，&emsp;&emsp;得如來大智」。

〔<sup><font color="green">此下兩番問答，重出，應刪。然依《別譯》，問答應在此處。</font></sup>醯魔波低復說偈問言：

&emsp;&emsp;「明達悉具足，&emsp;&emsp;正行已清淨。

&emsp;&emsp;所有諸漏盡，&emsp;&emsp;不復受後有」？

娑多耆利說偈答言：

&emsp;&emsp;「明達悉具足，&emsp;&emsp;正行已清淨。

&emsp;&emsp;一切諸漏盡，&emsp;&emsp;無復後生有」。

醯魔波低復說偈言：

&emsp;&emsp;「牟尼善心具，&emsp;&emsp;及身、口業跡，

&emsp;&emsp;明行悉成就，&emsp;&emsp;故讚歎其法」？

娑多耆利說偈答言：

&emsp;&emsp;「牟尼善心具，&emsp;&emsp;及身、口業跡，

&emsp;&emsp;明行悉成就，&emsp;&emsp;讚歎於其法」〕。

醯魔波低復說偈言：

&emsp;&emsp;「伊尼延鹿𨄔，&emsp;&emsp;仙人之勝相，

&emsp;&emsp;少食捨身貪，&emsp;&emsp;牟尼處林禪。

&emsp;&emsp;汝今當共行，&emsp;&emsp;敬禮彼瞿曇」。

時有百千鬼神眷屬，圍繞娑多耆利、醯魔波低，速至佛所<sup><font color="green">「所」，原本作「前」，依宋本改。</font></sup>，禮拜供養。整衣服，偏袒右肩，合掌敬禮，而說偈言：

&emsp;&emsp;「伊尼延鹿𨄔，&emsp;&emsp;仙人之勝相，

&emsp;&emsp;少食無貪嗜，&emsp;&emsp;牟尼樂林禪。

&emsp;&emsp;我等今故來，&emsp;&emsp;請問於瞿曇，

&emsp;&emsp;師子獨遊步，&emsp;&emsp;大龍無恐畏。

&emsp;&emsp;今故來請問，&emsp;&emsp;牟尼願決疑！

&emsp;&emsp;云何得出苦？&emsp;&emsp;云何苦解脫？

&emsp;&emsp;唯願說解脫，&emsp;&emsp;苦於何所滅」？

爾時，世尊說偈答言：

&emsp;&emsp;「世五欲功德，&emsp;&emsp;及說第六意，

&emsp;&emsp;於彼欲無貪，&emsp;&emsp;解脫一切苦。

&emsp;&emsp;如是從苦出，&emsp;&emsp;如是解脫苦，

&emsp;&emsp;今答汝所問，&emsp;&emsp;苦從此而滅」。

娑多耆利、醯魔波低復說偈問佛：

&emsp;&emsp;「泉從何轉還？&emsp;&emsp;惡道何不轉？

&emsp;&emsp;世間諸苦樂，&emsp;&emsp;於何而滅盡」？

爾時，世尊說偈答言：

&emsp;&emsp;「眼、耳、鼻、舌、身，&emsp;&emsp;及以意入處，

&emsp;&emsp;於彼名及色，&emsp;&emsp;永滅盡無餘。

&emsp;&emsp;於彼泉轉還，&emsp;&emsp;於彼道不轉；

&emsp;&emsp;於彼苦及樂，&emsp;&emsp;得無餘滅盡」。

娑多耆利、醯魔波低，復說偈問佛：

&emsp;&emsp;「世間幾法起？&emsp;&emsp;幾法世和合？

&emsp;&emsp;幾法取受世？&emsp;&emsp;幾法令世減」？

<sup><font color="green">「減」，原本作「滅」，依宋本改。</font></sup>

爾時，世尊說偈答言：

&emsp;&emsp;「六法起世間，&emsp;&emsp;六法世和合，

&emsp;&emsp;六法取受世，&emsp;&emsp;六法世損減」。

<sup><font color="green">「減」，原本作「滅」，依宋本改。</font></sup>

娑多耆利、醯魔波低，復說偈問佛<sup><font color="green">「佛」，原本缺，依宋本補。</font></sup>：

&emsp;&emsp;「云何度諸流，&emsp;&emsp;日夜勤方便？

&emsp;&emsp;無攀、無住處，&emsp;&emsp;而不溺深淵」？

爾時，世尊說偈答言：

&emsp;&emsp;「一切戒具足，&emsp;&emsp;智慧善正受，

&emsp;&emsp;如思惟繫念，&emsp;&emsp;是能度深淵。

&emsp;&emsp;不樂諸欲想，&emsp;&emsp;亦超色諸結，

&emsp;&emsp;無攀、無住處，&emsp;&emsp;不溺於深淵」。

娑多耆利、醯魔波低，復說偈問佛：

&emsp;&emsp;「何法度諸流？&emsp;&emsp;以何度大海？

&emsp;&emsp;云何捨離苦？&emsp;&emsp;云何得清淨」？

爾時，世尊說偈答言：

&emsp;&emsp;「正信度河流，&emsp;&emsp;不放逸度海，

&emsp;&emsp;精進能斷苦，&emsp;&emsp;智慧得清淨」。

爾時，世尊復說偈言：

&emsp;&emsp;「汝可更問餘，&emsp;&emsp;沙門、梵志法，

&emsp;&emsp;真實施調伏，&emsp;&emsp;除此更無法」。

醯魔波低復說偈言：

&emsp;&emsp;「更餘何所問，&emsp;&emsp;沙門、梵志法，

&emsp;&emsp;大精進今日，&emsp;&emsp;已具善開導。

&emsp;&emsp;我今當報彼，&emsp;&emsp;娑多耆利恩，

&emsp;&emsp;能以導御師，&emsp;&emsp;告語於我等。

&emsp;&emsp;我當詣村村，&emsp;&emsp;家家而隨佛，

&emsp;&emsp;承事禮供養，&emsp;&emsp;從佛聞正法。

&emsp;&emsp;此百千鬼神，&emsp;&emsp;悉合掌恭敬，

&emsp;&emsp;一切歸依佛，&emsp;&emsp;牟尼之大師。

&emsp;&emsp;得無上之名，&emsp;&emsp;必見真實義，

&emsp;&emsp;成就大智慧，&emsp;&emsp;於欲不染著。

&emsp;&emsp;慧者當觀察，&emsp;&emsp;救護世間者，

&emsp;&emsp;得賢聖道跡，&emsp;&emsp;是則大仙人」。

佛說是經已，娑多耆利，醯魔波低，及諸眷族五百鬼神，聞佛所說，皆大歡喜隨喜，禮佛而去。

# 一二；一四四三（一三三〇）

<sup><font color="green">[《別譯》三二九經]。[《小部．自說》四品四經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%B0%8F%E9%83%A8/03%20%E8%87%AA%E8%AF%B4%E7%BB%8F/4.md#4)。[《增壹阿含經》（四八）〈十不善品〉六經](https://github.com/gwsice/buddhism/blob/master/%E6%97%A9%E6%9C%9F/%E5%A2%9E%E4%B8%80%E9%98%BF%E5%90%AB%E7%BB%8F/45.md#48_6)。</font></sup>

如是我聞：一時，佛住王舍城迦蘭陀竹園。是時尊者舍利弗，尊者大目揵連，住耆闍崛山中。時尊者舍利弗，新剃鬚髮。時有伽吒及優波伽吒鬼，優波伽吒鬼見尊者舍利弗新剃鬚髮，語伽吒鬼言：「我今當往打彼沙門頭」。伽吒鬼言：「汝優波伽吒莫作是語！此沙門大德，大力，汝莫長夜得大不饒益苦」。如是再三說，時優波伽吒鬼再三不隨伽吒鬼語。即以手打尊者舍利弗頭，打已尋自喚言：「燒我，伽吒！煮我，伽吒」！再三喚已，陷入地中，墮阿毘地獄。尊者大目揵連聞尊者舍利弗，為鬼所打聲已，即往詣尊者舍利弗所，問尊者舍利弗言：「云何尊者！苦痛可忍不」？尊者舍利弗答言：「尊者大目揵連！雖復苦痛，意能堪忍，不至大苦」。尊者大目揵連語尊者舍利弗言：「奇哉！尊者舍利弗，真為大德大力。此鬼若以手打耆闍崛山者，能令碎如糠糩，況復打人而不苦痛」？爾時，尊者舍利弗語尊者大目揵連：「我實不大苦痛」。時尊者舍利弗、大目揵連，共相慰勞。時世尊以天耳聞其語聲，聞已，即說偈言：

&emsp;&emsp;「其心如剛石，&emsp;&emsp;堅住不傾動，

&emsp;&emsp;染著心已離，&emsp;&emsp;瞋者不反報，

&emsp;&emsp;若如此修心，&emsp;&emsp;何有苦痛處」！

佛說此經已，諸比丘聞佛所說，歡喜奉行。

（因陀羅釋迦、崛摩、白山賓迦羅、富那婆修、曼遮尼羅、箭毛、受齋、曠野、及雄、淨、七岳并雪山、害及於無害，是名第十二）。

<sup><font color="green">攝頌「十二」經，誤作「十四」，今改。攝頌見《別譯》卷一五（大正二．四八五中）。</font></sup>