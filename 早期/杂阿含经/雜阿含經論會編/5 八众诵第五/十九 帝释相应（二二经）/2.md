# 九；一二一五（一一一二）

<sup><font color="green">《相應部》（一一）[〈帝釋相應〉一八經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/11%20%E5%B8%9D%E9%87%8A%E7%9B%B8%E5%BA%94.md#11_18)。[《別譯》四一經]。</font></sup>

如是我聞：一時，佛住舍衛國祇樹給孤獨園。廣說如上，差別者：爾時，帝釋下常勝殿，合掌東向敬禮尊法。乃至佛說此經已，諸比丘聞佛所說，歡喜奉行。

# 一〇；一二一六（　　　　）

<sup><font color="green">《相應部》（一一）[〈帝釋相應〉一八經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/11%20%E5%B8%9D%E9%87%8A%E7%9B%B8%E5%BA%94.md#11_18)。[《別譯》四一經]——與上經為一經。</font></sup>

如是我聞：一時，佛住舍衛國祇樹給孤獨園。如上廣說，差別者：爾時，帝釋說偈答御者言：

&emsp;&emsp;「我實為大地，&emsp;&emsp;世間大小王，

&emsp;&emsp;及四護世主，&emsp;&emsp;三十三天眾，

&emsp;&emsp;如是等一切，&emsp;&emsp;悉尊重恭敬。

&emsp;&emsp;然復有淨戒，&emsp;&emsp;長夜入正受，

&emsp;&emsp;正信而出家，&emsp;&emsp;究竟諸梵行，

&emsp;&emsp;故我於彼所，&emsp;&emsp;尊重恭敬禮。

&emsp;&emsp;又調伏貪、恚，&emsp;&emsp;超越愚癡境，

&emsp;&emsp;修學不放逸，&emsp;&emsp;亦恭敬禮彼。

&emsp;&emsp;貪欲、瞋恚、癡，&emsp;&emsp;悉已永不著，

&emsp;&emsp;漏盡阿羅漢，&emsp;&emsp;復應敬禮彼。

&emsp;&emsp;若復在居家，&emsp;&emsp;奉持於淨戒，

&emsp;&emsp;如法修布薩，&emsp;&emsp;亦復應敬禮」。

御者白帝釋言：

&emsp;&emsp;「是必世間勝，&emsp;&emsp;故天王敬禮，

&emsp;&emsp;我亦當如是，&emsp;&emsp;隨天王恭敬」。

「諸比丘！彼天帝釋舍脂之夫，敬禮法、僧，亦復讚歎禮法、僧者。汝等已能正信非家，出家學道，亦當如是敬禮法、僧，當復讚歎禮法、僧者」。佛說此經已，諸比丘聞佛所說，歡喜奉行。

# 一一；一二一七（一一一三）

<sup><font color="green">《相應部》（一一）[〈帝釋相應〉二〇經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/11%20%E5%B8%9D%E9%87%8A%E7%9B%B8%E5%BA%94.md#11_20)。[《別譯》四二經]。</font></sup>

如是我聞：一時，佛住舍衛國祇樹給孤獨園。爾時，世尊告諸比丘：「過去世時，有天帝釋，欲入園觀，王勅御者，令嚴駕千馬之車。御者受教，即嚴駕已，還白帝釋：乘已嚴駕，惟王知時。爾時，帝釋從常勝殿來下，周向諸方，合掌恭敬。時彼御者見天帝釋從殿來下，住於中庭，周向諸方，合掌恭敬，見已驚怖，馬鞭落地，而說偈言：

&emsp;&emsp;諸方唯有人，&emsp;&emsp;臭穢胞胎生，

&emsp;&emsp;神處穢死屍，&emsp;&emsp;飢渴常燋然。

&emsp;&emsp;何故憍尸迦，&emsp;&emsp;故重於非家？

&emsp;&emsp;為我說其義，&emsp;&emsp;飢渴願欲聞。

時天帝釋說偈答言：

&emsp;&emsp;我正恭敬彼，&emsp;&emsp;能出非家者，

&emsp;&emsp;自在遊諸方，&emsp;&emsp;不計其行止。

&emsp;&emsp;城邑國土色，&emsp;&emsp;不能累其心，

&emsp;&emsp;不畜資生具，&emsp;&emsp;一往無欲定，

&emsp;&emsp;往則無所求，&emsp;&emsp;唯無為為樂，

&emsp;&emsp;言則定善言，&emsp;&emsp;不言則寂定。

&emsp;&emsp;諸天、阿修羅，&emsp;&emsp;各各共相違；

&emsp;&emsp;人間自共諍，&emsp;&emsp;相違亦如是。

&emsp;&emsp;唯有出家者，&emsp;&emsp;於諸諍無諍，

&emsp;&emsp;於一切眾生，&emsp;&emsp;放捨於刀杖。

&emsp;&emsp;於財離財色，&emsp;&emsp;不醉亦不荒，

&emsp;&emsp;遠離一切惡，&emsp;&emsp;是故敬禮彼。

是時御者復說偈言：

&emsp;&emsp;天王之所敬，&emsp;&emsp;是必世間勝，

&emsp;&emsp;故我從今日，&emsp;&emsp;當禮出家人。

如是說已，天帝釋敬禮諸方一切僧畢，昇於馬車，遊觀園林」。佛告比丘：「彼天帝釋於三十三天為自在王，而常恭敬眾僧，亦常讚歎恭敬僧功德。汝等比丘！正信非家，出家學道，亦當如是恭敬眾僧，亦當讚歎敬僧功德」。佛說此經已，諸比丘聞佛所說，歡喜奉行。

&emsp;&emsp;（帝釋、摩訶離，&emsp;&emsp;以何因、夜叉，

&emsp;&emsp;得眼、得善勝，&emsp;&emsp;縛繫及敬佛，

&emsp;&emsp;敬法、禮僧十）

<sup><font color="green">攝頌見《別譯》卷二（大正二．三八七下）。</font></sup>。

# 一二；一二一八（一一一四）

<sup><font color="green">《相應部》（一一）[〈帝釋相應〉一經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/11%20%E5%B8%9D%E9%87%8A%E7%9B%B8%E5%BA%94.md#11_1)。[《別譯》四三經]。</font></sup>

如是我聞：一時，佛住舍衛國祇樹給孤獨園。爾時，世尊告諸比丘：「過去世時，阿修羅王興四種兵——象兵、馬兵、車兵、步兵，與<sup><font color="green">「與」，原本作「時」，依宋本改。</font></sup>三十三天欲共鬪戰。時天帝釋聞阿修羅王，興四種兵——象兵、馬兵、車兵、步兵，來欲共戰。聞已，即告宿毘梨天子言：阿公知不？阿修羅興四種兵——象兵、馬兵、車兵、步兵，欲與三十三天共戰。阿公可勅三十三天，興四種兵——象兵、馬兵、車兵、步兵，與彼阿修羅共戰。爾時，宿毘梨天子受帝釋教，還自天宮，慢緩寬縱，不勤方便。阿修羅眾已出在道路，帝釋聞已，復告宿毘梨天子：阿公！阿修羅軍已在道路。阿公可速告令，起四種兵，與阿修羅戰。宿毘梨天子受帝釋教已，即復還宮，懈怠寬縱。時阿修羅王軍已垂至，釋提桓因聞阿修羅軍已在近路，復告宿毘梨天子：阿公知不？阿修羅軍已在近路。阿公速告諸天，起四種兵。時宿毘梨天子即說偈言：

&emsp;&emsp;若有不起處，&emsp;&emsp;無為安隱樂，

&emsp;&emsp;得如是處者，&emsp;&emsp;無作亦無憂。

&emsp;&emsp;當與我是處，&emsp;&emsp;令我得安隱。

爾時，帝釋說偈答言：

&emsp;&emsp;若有不起處，&emsp;&emsp;無為安隱樂，

&emsp;&emsp;若得是處者，&emsp;&emsp;無作亦無憂。

&emsp;&emsp;汝得是處者，&emsp;&emsp;亦應將我去。

宿毘梨天子復說偈言：

&emsp;&emsp;若處無方便，&emsp;&emsp;不起安隱樂，

&emsp;&emsp;若得彼處者，&emsp;&emsp;無作亦無憂。

&emsp;&emsp;當與我是處，&emsp;&emsp;令我得安隱。

時天帝釋復說偈答言：

&emsp;&emsp;若處無方便，&emsp;&emsp;不起安隱樂，

&emsp;&emsp;若人得是處，&emsp;&emsp;無作亦無憂。

&emsp;&emsp;汝得是處者，&emsp;&emsp;亦應將我去。

宿毘梨天子復說偈言：

&emsp;&emsp;若處不放逸，&emsp;&emsp;不起安隱樂，

&emsp;&emsp;若人得是處，&emsp;&emsp;無作亦無憂。

&emsp;&emsp;當與我是處，&emsp;&emsp;令得安隱樂。

時天帝釋復說偈言：

&emsp;&emsp;若處不放逸，&emsp;&emsp;不起安隱樂，

&emsp;&emsp;若人得是處，&emsp;&emsp;無作亦無憂。

&emsp;&emsp;汝得是處者，&emsp;&emsp;亦應將我去。

宿毘梨復說偈言：

&emsp;&emsp;懶惰無所起，&emsp;&emsp;不知作已作，

&emsp;&emsp;行欲悉皆會，&emsp;&emsp;當與我是處。

時天帝釋復說偈言：

&emsp;&emsp;懶惰無所起，&emsp;&emsp;得究竟安樂，

&emsp;&emsp;汝得彼處者，&emsp;&emsp;亦應將我去。

宿毘梨天子復說偈言：

&emsp;&emsp;無事亦得樂，&emsp;&emsp;無作亦無憂，

&emsp;&emsp;若與我是處，&emsp;&emsp;令我得安樂。

天帝釋復說偈言：

&emsp;&emsp;若見若復聞，&emsp;&emsp;眾生無所作，

&emsp;&emsp;汝得是處者，&emsp;&emsp;亦應將我去。

&emsp;&emsp;汝若畏所作，&emsp;&emsp;不念於有為，

&emsp;&emsp;但當速淨除，&emsp;&emsp;涅槃之徑路。

時宿毘梨天子，嚴四兵——象兵、馬兵、車兵、步兵，與阿修羅戰，摧阿修羅眾，諸天得勝，還歸天宮」。佛告諸比丘：「釋提桓因興四種兵，與阿修羅戰，精勤得勝。諸比丘！釋提桓因於三十三天為自在王，常以精勤方便，亦常讚歎精勤之德。汝等比丘！正信非家，出家學道，當勤精進，讚歎精勤」。佛說此經已，諸比丘聞佛所說，歡喜奉行。

# 一三；一二一九（一一一五）

<sup><font color="green">《相應部》（一一）[〈帝釋相應〉九](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/11%20%E5%B8%9D%E9%87%8A%E7%9B%B8%E5%BA%94.md#11_9)、一〇經。[《別譯》四四經]。</font></sup>

如是我聞：一時，佛住舍衛國祇樹給孤獨園。爾時，世尊告諸比丘：「過去世時，有一聚落，有諸仙人，於聚落邊空閑處住止。時有諸天、阿修羅，去聚落不遠，對陣戰鬪。爾時，毘摩質多羅阿修羅王，除去五飾——脫去天冠，卻傘蓋，除劍刀，屏寶拂，脫革屣，至彼仙人住處。入於門內，周向看視，不顧眄諸仙人，亦不問訊，看已還出。時有一仙人，遙見毘摩質多羅阿修羅王，除去五飾，入園看已還出。見已，語諸仙人言：此何等人？有不調伏色、不似人形，非威儀法，似田舍兒，非長者子。除去五飾，入於園門，高視觀看，亦不顧眄問訊諸仙人。有一仙人答言：此是毘摩質多羅阿修羅王，除去五飾，觀看而去。彼仙人言：此非賢士，不好、不善，非賢、非法。除去五飾，來入園門，看已還去，亦不顧眄問訊諸仙人。以是故，當知天眾增長，阿修羅損減。時釋提桓因，除去五飾，入仙人住處，與諸仙人面相問訊慰勞，然後還出。復有仙人，見天帝釋除去五飾，入於園門，周遍問訊。見已，問諸仙人：此是何人？入於園林，有調伏色，有可適人色，有威儀色，非田舍兒，似族姓子。除去五飾，來入園門，周遍問訊，然後還出。有仙人答言：此是天帝釋，除去五飾，來入園門，周遍問訊，然後還去。彼仙人言：此是賢士，善好、真實，威儀法，除去五飾，來入園門，周遍問訊，然後還去。以是當知，天眾增長，阿修羅眾損減。時毘摩質多羅阿修羅王，聞仙人稱歎諸天，聞已瞋恚熾盛。時彼空處仙人，聞阿修羅王瞋恚熾盛，往詣毘摩質多羅阿修羅王所而說偈言：

&emsp;&emsp;仙人故來此，&emsp;&emsp;求乞施無畏。

&emsp;&emsp;汝能施無畏，&emsp;&emsp;賜牟尼恩教！

毘摩質多羅以偈答言：

&emsp;&emsp;於汝仙人所，&emsp;&emsp;無有施無畏。

&emsp;&emsp;違背阿修羅，&emsp;&emsp;習近帝釋故，

&emsp;&emsp;於此諸無畏，&emsp;&emsp;當遺以恐怖。

仙人復說偈言：

&emsp;&emsp;隨行殖種子，&emsp;&emsp;隨類果報生，

&emsp;&emsp;來乞於無畏，&emsp;&emsp;遺之以恐怖，

&emsp;&emsp;當獲無盡畏，&emsp;&emsp;施畏種子故。

時諸仙人，於毘摩質多羅阿修羅王面前，說呪已，凌虛而逝。即於是夜，毘摩質多羅阿修羅王心驚三起，眠中聞惡聲言：釋提桓因興四種兵，與阿修羅戰。驚覺恐怖，慮戰必敗，退走而還阿修羅宮。時天帝釋敵退，得勝已，詣彼空閑仙人住處，禮諸仙人足已，退於西面。諸仙人前，東向而坐。時東風起，有異仙人即說偈言：

&emsp;&emsp;今此諸牟尼，&emsp;&emsp;出家來日久，

&emsp;&emsp;腋下流汗臭，&emsp;&emsp;莫順坐風下。

&emsp;&emsp;千眼可移坐，&emsp;&emsp;此臭難可堪。

時天帝釋說偈答言：

&emsp;&emsp;種種眾香華，&emsp;&emsp;結以為華鬘，

&emsp;&emsp;今之所聞香，&emsp;&emsp;其香復過是。

&emsp;&emsp;寧久聞斯香，&emsp;&emsp;未曾生厭患」。

佛告諸比丘：「彼天帝釋於三十三天為自在王，恭敬出家人，亦常讚歎出家人，亦常讚歎恭敬之德。汝等比丘！正信非家，出家學道，常應恭敬諸梵行者，亦當讚歎恭敬之德」。佛說此經已，諸比丘聞佛所說，歡喜奉行。

# 一四；一二二〇（一一一六）

<sup><font color="green">《相應部》（一一）[〈帝釋相應〉二一經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/11%20%E5%B8%9D%E9%87%8A%E7%9B%B8%E5%BA%94.md#11_21)。[《別譯》四五經]。</font></sup>

如是我聞：一時，佛住舍衛國祇樹給孤獨園。時天帝釋晨朝來詣佛所，稽首佛足。以帝釋神力，身諸光明，遍照祇樹精舍。時釋提桓因，說偈問佛言：

&emsp;&emsp;「為殺於何等，&emsp;&emsp;而得安隱眠？

&emsp;&emsp;為殺於何等，&emsp;&emsp;而得無憂畏？

&emsp;&emsp;為殺何等法，&emsp;&emsp;瞿曇所讚歎」？

爾時，世尊說偈答言：

&emsp;&emsp;「害兇惡瞋恚，&emsp;&emsp;而得安隱眠。

&emsp;&emsp;害兇惡瞋恚，&emsp;&emsp;心得無憂畏。

&emsp;&emsp;瞋恚為毒根，&emsp;&emsp;滅彼苦種子，

&emsp;&emsp;滅彼苦種子，&emsp;&emsp;而得無憂畏。

&emsp;&emsp;彼苦種滅故，&emsp;&emsp;賢聖所稱歎」。

爾時，釋提桓因聞佛所說，歡喜隨喜，作禮而去。

# 一五；一二二一（一一一七）

<sup><font color="green">[《增支部．三集》三六](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/03%20%E4%B8%89%E9%9B%86%203.md#36)、三七經。[《別譯》四六經]。[《增壹阿含經》（二四）〈高幢品〉六經](https://github.com/gwsice/buddhism/blob/master/%E6%97%A9%E6%9C%9F/%E5%A2%9E%E4%B8%80%E9%98%BF%E5%90%AB%E7%BB%8F/16.md#24_6)前分。</font></sup>

如是我聞：一時，佛住舍衛國祇樹給孤獨園。爾時，世尊告諸比丘：「於月八日，四大天王勅遣大臣，按行世間：為何等人供養父母、沙門、婆羅門、宗親、尊重，作諸福德？見今世惡畏、後世罪，行施作福，受持齋戒？於月八日、十四日、十五日，及神變月，受戒布薩。至十四日，遣太子下觀察世間：為何等人供養父母，乃至受戒布薩？至十五日，四大天王自下世間，觀察眾生：為何等人供養父母，乃至受戒布薩？諸比丘！爾時，世間無有多人供養父母，乃至受戒布薩者，時四天王即往詣三十三天集法講堂，白天帝釋：天王當知！今諸世間，無有多人供養父母，乃至受戒布薩。時三十三天眾聞之不喜，轉相告語：今世間人不賢、不善，不好、不類，無真實行，不供養父母，乃至不受戒布薩。緣斯罪故，諸天眾減，阿修羅眾當漸增廣。諸比丘！爾時，世間若復多人供養父母，乃至受戒布薩者，四天王至三十三天集法講堂，白天帝釋：天王當知！今諸世間，多有人民供養父母，乃至受戒布薩。時三十三天心皆歡喜，轉相告語：今諸世間賢善<sup><font color="green">「善」，原本作「聖」，依宋本改。</font></sup>，真實、如法，多有人民供養父母，乃至受戒布薩。緣斯福德，阿修羅眾減，諸天眾增廣。時天帝釋知諸天眾皆歡喜已，即說偈言：

&emsp;&emsp;若人月八日，&emsp;&emsp;十四、十五日，

&emsp;&emsp;及神變之月，&emsp;&emsp;受持八支齋，

&emsp;&emsp;如我所修行，&emsp;&emsp;彼亦如是修」。

爾時，世尊告諸比丘：「彼天帝釋所說偈言：

&emsp;&emsp;若人月八日，&emsp;&emsp;十四、十五日，

&emsp;&emsp;及神變之月，&emsp;&emsp;受持八支齋，

&emsp;&emsp;如我所修行，&emsp;&emsp;彼亦如是修。

此非善說，所以者何？彼天帝釋自有貪、恚、癡患，不脫生老病死、憂悲惱苦故。若阿羅漢比丘，諸漏已盡，所作已作，離諸重擔，斷諸有結，心善解脫，說此偈言：

&emsp;&emsp;若人月八日，&emsp;&emsp;十四、十五日，

&emsp;&emsp;及神變之月，&emsp;&emsp;受持八支齋，

&emsp;&emsp;如我所修行，&emsp;&emsp;彼亦如是修。

如是說者，則為善說。所以者何？阿羅漢比丘離貪、恚、癡，已脫生老病死、憂悲惱苦，是故此偈則為善說」。佛說此經已，諸比丘聞佛所說，歡喜奉行。