# 一六；一二二二（一一一八）

<sup><font color="green">《相應部》（一一）[〈帝釋相應〉二三經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/11%20%E5%B8%9D%E9%87%8A%E7%9B%B8%E5%BA%94.md#11_23)。[《別譯》四七經]。</font></sup>

如是我聞：一時，佛住舍衛國祇樹給孤獨園。爾時，世尊告諸比丘：「過去世時，毘摩質多羅阿修羅王，疾病困篤，往詣釋提桓因所，語釋提桓因言：憍尸迦當知！我今疾病困篤，為我療治，令得安隱。釋提桓因語毘摩質多羅阿修羅言：汝當授我幻法，我當療治汝病，令得安隱。毘摩質多羅阿修羅語帝釋言：我當還問諸阿修羅眾，聽我者，當授帝釋阿修羅幻法。爾時，毘摩質多羅阿修羅，即往至諸阿修羅眾中，語諸阿修羅言：諸人當知！我今疾病困篤，往詣釋提桓因所，求彼治病。彼語我言：汝能授我阿修羅幻法者，當治汝病，令得安隱。我今當往，為彼說阿修羅幻法。時有一詐偽阿修羅，語毘摩質多羅阿修羅：其彼天帝釋，質直好信，不虛偽，但語彼言：天王！此阿修羅幻法，若學者令人墮地獄，受罪無量百千歲。彼天帝釋必當息意，不復求學，當言汝去，令汝病差，可得安隱。時毘摩質多羅阿修羅復往帝釋所，說偈白言：

&emsp;&emsp;千眼尊天王，&emsp;&emsp;阿修羅幻術，

&emsp;&emsp;皆是虛誑法，&emsp;&emsp;令人墮地獄，

&emsp;&emsp;無量百千歲，&emsp;&emsp;受苦無休息。

時天帝釋語毘摩質多羅阿修羅言：止！止！如是幻術，非我所須。汝且還去，令汝身病寂滅休息，得力安隱」。佛告諸比丘：「釋提桓因於三十三天為自在王，長夜真實，不幻、不偽，賢善、質直。汝等比丘！正信非家，出家學道，亦應如是不幻、不偽，賢善、質直，當如是學」。佛說此經已，諸比丘聞佛所說，歡喜奉行。

# 一七；一二二三（一一一九）

<sup><font color="green">《相應部》（一一）[〈帝釋相應〉八經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/11%20%E5%B8%9D%E9%87%8A%E7%9B%B8%E5%BA%94.md#11_8)。[《別譯》五〇經]。</font></sup>

如是我聞：一時，佛住舍衛國祇樹給孤獨園。爾時，世尊告諸比丘：「時有天帝釋，及鞞盧闍那子婆稚阿修羅王，有絕妙之容，於晨朝時，俱詣佛所，稽首佛足，退坐一面。時天帝釋及鞞盧闍那子婆稚阿修羅王，身諸光明，普照祇樹給孤獨園。爾時，鞞盧闍那阿修羅王說偈白佛：

&emsp;&emsp;人當勤方便，&emsp;&emsp;必令利滿足；

&emsp;&emsp;是利滿足已，&emsp;&emsp;何須復方便？

時天帝釋復說偈言：

&emsp;&emsp;若人勤方便，&emsp;&emsp;必令利滿足；

&emsp;&emsp;是利滿足已，&emsp;&emsp;修忍無過上。

說是偈已，俱白佛言：世尊！何者善說」？世尊告言：「汝等所說，二說俱善。然今汝等復聽我說：

&emsp;&emsp;一切眾生類，&emsp;&emsp;悉皆求己利，

&emsp;&emsp;彼彼諸眾生，&emsp;&emsp;各自求所應。

&emsp;&emsp;世間諸和合，&emsp;&emsp;及與第一義，

&emsp;&emsp;當知世和合，&emsp;&emsp;則為非常法。

&emsp;&emsp;若人勤方便，&emsp;&emsp;必令利滿足，

&emsp;&emsp;是利滿足已，&emsp;&emsp;修忍無過上」。

爾時，天帝釋及鞞盧闍那子婆稚阿修羅王，聞佛所說：歡喜隨喜，作禮而去。爾時，世尊告諸比丘：「釋提桓因於三十三天為自在王，修行於忍，讚歎於忍。汝等比丘！正信非家，出家學道，亦應如是修行於忍，讚歎於忍」。佛說此經已，諸比丘聞佛所說，歡喜奉行。

# 一八；一二二四（一一二〇）

<sup><font color="green">《相應部》（一一）[〈帝釋相應〉七經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/11%20%E5%B8%9D%E9%87%8A%E7%9B%B8%E5%BA%94.md#11_7)。[《別譯》四八經]。</font></sup>

如是我聞：一時，佛住舍衛國祇樹給孤獨園。爾時，世尊告諸比丘：「過去世時，有天帝釋，白佛言：世尊！我今受如是戒，乃至佛法住世，盡其形壽，有惱我者，要不反報加惱於彼。時毘摩質多羅阿修羅王，聞天帝釋受如是戒，乃至佛法住世，盡其形壽，有惱我者，我不反報加惱於彼。聞已，執持利劍，逆道而來。時天帝釋遙見毘摩質多羅阿修羅王，執持利劍，逆道而來，即遙告言：阿修羅住！縛汝勿動。毘摩質多羅阿修羅王，即不得動。語帝釋言：汝今豈不受如是戒，若佛法住世，盡其形壽，有惱我者，必不還報耶？天帝釋答言：我實受如是戒，但汝自<sup><font color="green">「自」，原本作「息」，依宋本改。「息」或「自心」之誤。</font></sup>住受縛。阿修羅言：今且放我。帝釋答言：汝若約誓不作亂者，然後放汝。阿修羅言：放我，當如法作。帝釋答言：先如法作，然後放汝。時毘摩質多羅阿修羅王即說偈言：

&emsp;&emsp;貪欲之所趣，&emsp;&emsp;及瞋恚所趣，

&emsp;&emsp;妄語之所趣，&emsp;&emsp;謗毀賢聖趣，

&emsp;&emsp;我若嬈亂者，&emsp;&emsp;趣同彼趣趣。

釋提桓因復告言：放汝令去，隨汝所安。爾時，天帝釋令阿修羅王作約誓已，往詣佛所，稽首佛足，退坐一面，白佛言：世尊！我於佛前受如是戒，乃至佛法住世，盡其形壽，有惱我者，我不反報。毘摩質多羅阿修羅王，聞我受戒，手持利劍，隨路而來。我遙見已，語言：阿修羅住！住！縛汝勿動。彼阿修羅言：汝不受戒耶？我即答言：我實受戒，且汝今住，縛汝勿動。彼即求脫，我告彼言：若作約誓不作亂者，當令汝脫。阿修羅言：且當放我，當說約誓。我即告言：先說約誓，然後放汝。彼即說偈，作約誓言：

&emsp;&emsp;貪欲之所趣，&emsp;&emsp;及瞋恚所趣，

&emsp;&emsp;妄語之所趣，&emsp;&emsp;謗毀賢聖趣，

&emsp;&emsp;我若作嬈亂，&emsp;&emsp;趣同彼趣趣。

如是世尊！我要彼阿修羅王令說約誓，為是法不？彼阿修羅復為嬈亂不？佛告天帝釋：善哉！善哉！汝要彼約誓，如法不違；彼亦不復敢作嬈亂。爾時，天帝釋聞佛所說，歡喜隨喜，作禮而去」。爾時，世尊告諸比丘：「彼天帝釋於三十三天為自在王，不為嬈亂，亦常讚歎不嬈亂法。汝等比丘！正信非家，出家學道，亦應如是行不嬈亂，亦當讚歎不擾亂法」。佛說此經已，諸比丘聞佛所說，歡喜奉行<sup><font color="green">《雜阿含經》卷四〇終。</font></sup>。

# 一九；一二二五（一二二二）

<sup><font color="green">《相應部》（一一）[〈帝釋相應〉六經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/11%20%E5%B8%9D%E9%87%8A%E7%9B%B8%E5%BA%94.md#11_6)。[《別譯》四九經]。</font></sup>

<sup><font color="green">《雜阿含經》卷四一（舊誤編為卷四六）。</font></sup>如是我聞：一時，佛住舍衛國祇樹給孤獨園。爾時，世尊告諸比丘：「過去世時，天、阿修羅對陣鬪戰，阿修羅勝，諸天不如。時天帝釋軍壞退散，極生恐怖，乘車北馳，還歸天宮。須彌山下，道逕叢林，林下有金翅鳥巢，多有金翅鳥子。爾時，帝釋恐車馬過踐殺鳥子，告御者言：可回車還，勿殺鳥子。御者白王：阿修羅軍後來逐人，若回還者，為彼所困。帝釋告言：寧當回還，為阿修羅殺，不以軍眾蹈殺眾生於道。御者轉乘南向，阿修羅軍遙見帝釋轉乘而還，謂為戰策，即還退走。眾大恐怖，壞陣流散，歸阿修羅宮」。佛告諸比丘：「彼天帝釋於三十三天為自在王，以慈心故，威力摧伏阿修羅軍，亦常讚嘆慈心功德。汝等比丘！正信非家，出家學道，當修慈心，亦應讚嘆慈心功德」。佛說此經已，諸比丘聞佛所說，歡喜奉行。

# 二〇；一二二六（一二二三）

<sup><font color="green">《相應部》（一一）[〈帝釋相應〉一四經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/11%20%E5%B8%9D%E9%87%8A%E7%9B%B8%E5%BA%94.md#11_14)。[《別譯》五一經]。</font></sup>

如是我聞：一時，佛住王舍城迦蘭陀竹園。時王舍城中，有一士夫，貧窮辛苦，而於<sup><font color="green">「於」，原本作「住」，依宋本改。</font></sup>佛法僧受持禁戒，多聞廣學，力行惠施，正見成就。彼身壞命終，得生天上。生三十三天，有三事勝於餘三十三天。何等為三？一者、天壽，二者、天色，三者、天名稱。諸三十三天見是天子三事特勝——天壽、天色、天名稱，勝餘諸天。見已，往詣天帝釋所，作如是言：「憍尸迦當知！有一天子，始生此天，於先諸天，三事特勝——天壽、天色及天名稱」。時天帝釋告彼天子：「諸仁者！我見此人，於王舍城作一士夫，貧窮辛苦，於如來法律得信向心，乃至正見成就。身壞命終，來生此天，於諸三十三天，三事特勝——天壽、天色及天名稱」。時天帝釋即說偈言：

&emsp;&emsp;「正信於如來，&emsp;&emsp;決定不傾動，

&emsp;&emsp;受持真實戒，&emsp;&emsp;聖戒無厭者。

&emsp;&emsp;於佛心清淨，&emsp;&emsp;成就於正見，

&emsp;&emsp;當知非貧苦，&emsp;&emsp;不空而自活。

&emsp;&emsp;故於佛法僧，&emsp;&emsp;當生清淨信，

&emsp;&emsp;智慧力增明，&emsp;&emsp;思念佛正教」。

佛說此經已，諸比丘聞佛所說，歡喜奉行。

# 二一；一二二七（一二二四）

<sup><font color="green">《相應部》（一一）[〈帝釋相應〉一六經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/11%20%E5%B8%9D%E9%87%8A%E7%9B%B8%E5%BA%94.md#11_16)。[《別譯》五二經]。</font></sup>

如是我聞：一時，佛住王舍城耆闍崛山中。爾時，王舍城人普設大會，悉為請種種異道。有事遮羅迦外道者，作是念：我今請遮羅迦外<sup><font color="green">「外」，原本缺，依宋本補。</font></sup>道，天，先作福田。或有事外道出家者，有事尼乾子道者，有事老弟子者，有事火<sup><font color="green">「火」，原作「大」，依宋本改。</font></sup>弟子者，有事佛弟子僧者，咸作是念：今當令佛面前僧先作福田。時天帝釋作是念：莫令王舍城諸人，捨佛面前僧而奉事餘道，求索福田。我當疾往，為王舍城人建立福田。即化作大婆羅門，儀容嚴整，乘白馬車，諸年少婆羅門眾，前後導從，持金斗繖蓋，至王舍城，詣諸處處大眾會中。諸王舍城一切士女，咸作是念：但當觀望此大婆羅門所奉事處，我當從彼而先供養，為良福田。時天帝釋知王舍城一切士女心之所念，駕乘導從，徑詣耆闍崛山。至於門外，除去五飾，往詣佛所，稽首佛足，退坐一面，而說偈言：

&emsp;&emsp;「善分別顯示，&emsp;&emsp;一切法彼岸，

&emsp;&emsp;悉度諸恐怖，&emsp;&emsp;故稽首瞿曇。

&emsp;&emsp;諸人普設會，&emsp;&emsp;欲求大功德，

&emsp;&emsp;各各設大施，&emsp;&emsp;常願有餘果。

&emsp;&emsp;願為說福田，&emsp;&emsp;令斯施果成」。

&emsp;&emsp;帝釋大自在，&emsp;&emsp;天王之所問，

&emsp;&emsp;於耆闍崛山，&emsp;&emsp;大師為記說：

&emsp;&emsp;「諸人普設會，&emsp;&emsp;欲求大功德，

&emsp;&emsp;各各設大施，&emsp;&emsp;常願有餘果。

&emsp;&emsp;今當說福田，&emsp;&emsp;施得大果處。

&emsp;&emsp;正向者有四，&emsp;&emsp;四聖住於果，

&emsp;&emsp;是名僧福田，&emsp;&emsp;明行定具足。

&emsp;&emsp;僧福田增廣，&emsp;&emsp;無量踰大海，

&emsp;&emsp;調人師弟子，&emsp;&emsp;照明顯正法，

&emsp;&emsp;斯等善供養，&emsp;&emsp;施僧良福田。

&emsp;&emsp;於僧良福田，&emsp;&emsp;佛說得大果，

&emsp;&emsp;以僧離五蓋，&emsp;&emsp;清淨應讚嘆。

&emsp;&emsp;施彼最上田，&emsp;&emsp;少施收大利，

&emsp;&emsp;是故諸人者，&emsp;&emsp;當施僧福田。

&emsp;&emsp;增得勝妙法，&emsp;&emsp;明行定相應，

&emsp;&emsp;供此珍寶僧。&emsp;&emsp;施主心歡喜，

&emsp;&emsp;起於三種心，&emsp;&emsp;施衣服、飲食，

&emsp;&emsp;離塵垢劍刺，&emsp;&emsp;超度諸惡趣，

&emsp;&emsp;躬自行啟請，&emsp;&emsp;自手平等與，

&emsp;&emsp;自利亦利他，&emsp;&emsp;是施獲大利。

&emsp;&emsp;慈者如是施，&emsp;&emsp;淨信心解脫，

&emsp;&emsp;無罪安樂施，&emsp;&emsp;乘智往生彼」。

時天帝釋聞佛所說，歡喜隨喜，為佛作禮，即沒不現。

爾時，王舍城諸人民，即從座起，整衣服，為佛作禮，合掌白佛言：「世尊！唯願世尊與諸大眾，受我供養」。爾時，世尊默然受請。是王舍城人民，知世尊默然受其請已，作禮而歸。到諸大<sup><font color="green">「大」，原作「人」，依宋本改。</font></sup>會處，具飲食，布置床座，晨朝遣使，白佛：「時到，唯願知時」。爾時，世尊與諸大眾，著衣持鉢，至大會所，於大眾前，敷座而坐。王舍城人知佛坐定，自行種種豐美飲食。食訖，洗鉢，澡漱畢，還復本座，聽佛說法。爾時，世尊為王舍城人種種說法，示教、照喜已，從座起而去。

# 二二；一二二八（一二二五）

<sup><font color="green">與上經同。</font></sup>

如是我聞：一時，佛住王舍城耆闍崛山中。廣說如上說，差別者：時天帝釋說異偈而問佛言：

&emsp;&emsp;「今請問瞿曇，&emsp;&emsp;微密深妙慧，

&emsp;&emsp;世尊之所體，&emsp;&emsp;無障礙知見」。

眾人普設會偈，如上廣說，乃至為王舍城諸設會者，說種種法，示教、照喜已，從座起去。

&emsp;&emsp;（須毘羅、仙人，&emsp;&emsp;滅瞋、月八日，

&emsp;&emsp;病、并持一戒，&emsp;&emsp;鳥巢及婆梨，

&emsp;&emsp;貧人及大祠）

<sup><font color="green">攝頌見《別譯》卷三（大正二．三九一中）。</font></sup>。