# 一一；一一七五（一〇七二）

<sup><font color="green">[《別譯》一一經]。[《增壹阿含經》（三五）〈邪聚品〉一〇經](https://github.com/gwsice/buddhism/blob/master/%E6%97%A9%E6%9C%9F/%E5%A2%9E%E4%B8%80%E9%98%BF%E5%90%AB%E7%BB%8F/27.md#35_10)。</font></sup>

如是我聞：一時，佛住舍衛國祇樹給孤獨園。時有尊者僧迦藍，於拘薩羅人間遊行，至舍衛國祇樹給孤獨園。彼僧迦藍比丘，有本二在舍衛國中。聞僧迦藍比丘，於拘薩羅人間遊行，至舍衛國祇樹給孤獨園。聞已，著好衣服，莊嚴華瓔，抱其兒，來詣祇洹，至僧迦藍比丘房前。爾時、尊者僧迦藍出房，露地經行，時彼本二來到其前，作是言：「此兒幼小，汝捨出家，誰當養活」？時僧迦藍比丘不共語。如是再三，亦不共語。時彼本二作如是言：「我再三告，不與我語，不見顧視，我今置兒著經行道頭而去」。告言：「沙門！此是汝子，汝自養活，我今捨去」。尊者僧迦藍亦不顧視其子。彼本二復言：「是沙門今於此兒都不顧視，彼必得仙人難得之處。善哉沙門，必得解脫」！情願不遂，抱子而去。爾時，世尊入晝正受，以天耳過人之耳，聞尊者僧迦藍本二所說，即說偈言：

&emsp;&emsp;「來者不歡喜，&emsp;&emsp;去亦不憂慼，

&emsp;&emsp;於世間和合，&emsp;&emsp;解脫不染著，

&emsp;&emsp;我說彼比丘，&emsp;&emsp;為真婆羅門。

&emsp;&emsp;來者不歡喜，&emsp;&emsp;去亦不憂慼，

&emsp;&emsp;不染亦無憂，&emsp;&emsp;二心俱寂靜，

&emsp;&emsp;我說是比丘，&emsp;&emsp;是真婆羅門」。

佛說此經已，尊者僧迦藍聞佛所說，歡喜隨喜，作禮而去。

（<sup><font color="green">《別譯》有攝頌，附錄於此，下例。攝頌見[《別譯》卷一]（大正二．三七六下）。</font></sup>

&emsp;&emsp;善生及惡色，&emsp;&emsp;提婆并象首，

&emsp;&emsp;二難陀、窒師，&emsp;&emsp;般闍羅、少年，

&emsp;&emsp;長老并僧鉗）。

# 一二；一一七六（一〇七三）

<sup><font color="green">[《增支部．三集》七九經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/04%20%E4%B8%89%E9%9B%86%E7%BB%AD%201.md#79)。[《增壹阿含經》（二三）〈地主品〉五經](https://github.com/gwsice/buddhism/blob/master/%E6%97%A9%E6%9C%9F/%E5%A2%9E%E4%B8%80%E9%98%BF%E5%90%AB%E7%BB%8F/13.md#23_5)。</font></sup>

如是我聞：一時，佛住舍衛國祇樹給孤獨園。爾時，尊者阿難獨一靜處，作是思惟：有三種香，順風而熏，不能逆風。何等為三？謂根香，莖香，華香。或復有香，順風熏，亦逆風熏，亦順風逆風熏耶？作是念已，晡時從禪覺，往詣佛所，稽首佛足，退住一面。白佛言：「世尊我獨一靜處，作是思惟：有三種香，順風而熏，不能逆風。何等為三？謂根香，莖香，華香。或復有香順風熏，逆風熏，亦順風逆風熏耶」？佛告阿難：「如是，如是，有三種香，順風熏不能逆風，謂根香，莖香，華香。阿難！亦有香順風熏，逆風熏，順風逆風熏。阿難！順風熏，逆風熏，順風逆風熏者，阿難！有善男子、善女人，在所城邑、聚落，成就真實法，盡形壽不殺生，不偷盜，不邪婬，不妄語，不飲酒。如是善男子、善女人，八方、上下，崇善士夫無不稱歎言：某方、某聚落，善男子、善女人，持戒清淨，成真實法，盡形壽不殺乃至不飲酒。阿難！是名有香順風熏，逆風熏，順風逆風熏」。爾時，世尊即說偈言：

&emsp;&emsp;「非根、莖、華香，&emsp;&emsp;能逆風而熏，

&emsp;&emsp;唯有善士女，&emsp;&emsp;持戒清淨香，

&emsp;&emsp;逆順滿諸方，&emsp;&emsp;無不普聞知。

&emsp;&emsp;多迦羅、栴檀，&emsp;&emsp;優鉢羅、末利，

&emsp;&emsp;如是比諸香，&emsp;&emsp;戒香最為上。

&emsp;&emsp;栴檀等諸香，&emsp;&emsp;所熏少分限，

&emsp;&emsp;唯有戒德香，&emsp;&emsp;流熏上昇天。

&emsp;&emsp;斯等淨戒香，&emsp;&emsp;不放逸、正受，

&emsp;&emsp;正智等解脫，&emsp;&emsp;魔道莫能入。

&emsp;&emsp;是名安隱道，&emsp;&emsp;是道則清淨，

&emsp;&emsp;正向妙禪定，&emsp;&emsp;斷諸魔結縛」。

佛說此經已，尊者阿難聞佛所說，歡喜隨喜，作禮而去。

# 一三；一一七七（一〇七四）

<sup><font color="green">[《中阿含經》（六二）《頻鞞娑邏王迎佛經》](https://github.com/gwsice/buddhism/blob/master/%E6%97%A9%E6%9C%9F/%E4%B8%AD%E9%98%BF%E5%90%AB%E7%BB%8F/11.md#62)前分。[《別譯》一三經]。</font></sup>

如是我聞：一時，佛在摩竭提國人間遊行，與千比丘俱，皆是古昔縈髮出家，皆得阿羅漢，諸漏已盡，所作已作，捨諸重擔，逮得己利，盡諸有結，正智善解脫，到善建立支提杖林中住。摩竭提王瓶沙，聞世尊摩竭提國人間遊行，至善建立支提杖林中住。與諸小王，群臣翼<sup><font color="green">「翼」，原本作「羽」，依元本改。</font></sup>從，車萬二千乘，馬萬八千，步逐眾無數。摩竭提婆羅門、長者，悉皆從王出王舍城，詣世尊所，恭敬供養。到於道口，下車步進。及於內門，除去五飾——脫冠，卻蓋，除扇，去劍刀，脫革屣。到於佛前，整衣服，偏露右肩，為佛作禮，右繞三匝，自稱姓名。白佛言：「世尊！我是摩竭提王瓶沙」。佛告瓶沙：「如是，大王！汝是瓶沙，可就此坐，隨其所安」。時瓶沙王重禮佛足，退坐一面。諸王大臣、婆羅門、居士，悉禮佛足，次第而坐。時欝鞞羅迦葉，亦在座中。時摩竭提婆羅門、長者作是念：為大沙門從欝鞞羅迦葉所修梵行耶？為欝鞞羅迦葉於大沙門所修梵行耶？爾時，世尊知摩竭提婆羅門、長者心之所念，即說偈而問言：

&emsp;&emsp;「欝鞞羅迦葉！&emsp;&emsp;於此見何利，

&emsp;&emsp;棄汝先所奉，&emsp;&emsp;事火等眾事？

&emsp;&emsp;今可說其義，&emsp;&emsp;捨事火之由」。

欝鞞迦葉說偈白佛：

&emsp;&emsp;「錢財等滋味，&emsp;&emsp;女色五欲果，

&emsp;&emsp;觀察未來受，&emsp;&emsp;斯皆大垢穢，

&emsp;&emsp;是故悉棄捨，&emsp;&emsp;先諸奉火事」。

爾時，世尊復說偈問言：

&emsp;&emsp;「汝不著世間，&emsp;&emsp;錢財五色味，

&emsp;&emsp;復何捨天人，&emsp;&emsp;迦葉隨義說」。

迦葉復以偈答世尊言：

&emsp;&emsp;「見道離有餘，&emsp;&emsp;寂滅無餘跡，

&emsp;&emsp;無所有不著，&emsp;&emsp;無異趣、異道，

&emsp;&emsp;是故悉棄捨，&emsp;&emsp;先修奉火事。

&emsp;&emsp;大會等受持，&emsp;&emsp;奉事於水火，

&emsp;&emsp;愚癡沒於中，&emsp;&emsp;志求解脫道。

&emsp;&emsp;盲無智慧目，&emsp;&emsp;向生老病死，

&emsp;&emsp;不見於正路，&emsp;&emsp;永離生死道。

&emsp;&emsp;今始因世尊，&emsp;&emsp;得見無為道，

&emsp;&emsp;大龍所說力，&emsp;&emsp;得度於彼岸。

&emsp;&emsp;牟尼廣濟度，&emsp;&emsp;安慰無量眾，

&emsp;&emsp;今始知瞿曇，&emsp;&emsp;真諦超出者」！

佛復說偈歎迦葉言：

&emsp;&emsp;「善哉！汝迦葉，&emsp;&emsp;先非惡思量，

&emsp;&emsp;次第分別求，&emsp;&emsp;遂至於勝處」。

「汝今迦葉！當安慰汝徒眾之心」。時欝鞞羅迦葉，即入正受，以神足力，向於東方，上昇虛空，作四種神變——行、住、坐、臥。入火三昧，舉身洞然，青、黃、赤、白、頗梨、紅色。身上出水，身下出火，還燒其身，身上出水以灌其身。或身上出火以燒其身，身下出水以灌其身。如是種種現化神通息已，稽首佛足，白佛言：「世尊！佛是我師，我是弟子」。佛告迦葉：「我是汝師，汝是弟子，隨汝所安，復座而坐」。時欝鞞羅迦葉還復故坐。爾時，摩竭提婆羅門長者，作是念：欝鞞羅迦葉，定於大沙門所修行梵行。佛說此經已，摩竭提王瓶沙，及諸婆羅門、長者，聞佛所說，歡喜隨喜，作禮而去。

# 一四；一一七八（一〇七五）

<sup><font color="green">[《別譯》一四經]。</font></sup>

如是我聞：一時，佛住王舍城迦蘭陀竹園。時有陀驃摩羅子，舊住王舍城，典知眾僧飲食、床座，隨次差請，不令越次。時有慈地比丘，頻三過次，得麤食處。食時辛苦，作是念：怪哉大苦！陀驃摩羅子比丘，有情故以麤食惱我，令我食時極苦，我當云何為其作不饒益事！時慈地比丘有姊妹比丘尼，名蜜多羅，住王舍城王園比丘尼眾中。蜜多羅比丘尼來詣慈地比丘，稽首禮足，於一面住。慈地比丘不顧眄，不與語。蜜多羅比丘尼語慈地比丘：「阿闍<sup><font color="green">「闍」，原本缺，依聖本補。下例。</font></sup>梨！何故不見顧眄，不共言語」？慈地比丘言：「陀驃摩羅子比丘，數以麤食惱我、令我食時極苦，汝復棄我」。比丘尼言：「當如何」？慈地比丘言：「汝可至世尊所，白言：世尊！陀驃摩羅子比丘，非法不類，共我作非梵行，波羅夷罪。我當證言：如是，世尊！如妹所說」。比丘尼言：「阿闍梨！我當云何於梵行比丘所，以波羅夷謗」！慈地比丘言：「汝若不如是者，我與汝絕，不復來往、言語，共相瞻視」。時比丘尼須臾默念而作是言：「阿闍梨欲令我爾，當從其教」。慈地比丘言：「汝且待我先至世尊所，汝隨後來」。

時慈地比丘即往，稽首禮世尊足，退住一面。蜜多羅比丘尼即隨後至，稽首佛足，退住一面。白佛言：「世尊！一何不善不類！陀驃摩羅子，於我所作非梵行，波羅夷罪」。慈地比丘復白佛言：「如妹所說，我先亦知」。爾時，陀驃摩羅子比丘，即在彼大眾中。爾時，世尊告陀驃摩羅子比丘：「汝聞此語不」？陀驃摩羅子比丘言：「已聞，世尊」！佛告陀驃摩羅子比丘：「汝今云何」？陀驃摩羅子白佛：「如世尊所知，如善逝所知」。佛告陀驃摩羅子：「汝言如世尊所知，今非是時。汝今憶念，當言憶念；不憶念，當言不憶念」。陀驃摩羅子言：「我不自憶念」。爾時，尊者羅睺羅住於佛後，執扇扇佛。白佛言：「世尊！不善不類！是比丘尼言：尊者陀驃摩羅子，共我作非梵行。慈地比丘言：如是，世尊！我先已知，如妹所說」。佛告羅睺羅：「我今問汝，隨意答我。若蜜多羅比丘尼來，語我言：世尊！不善不類！羅睺羅共我作非梵行，波羅夷罪。慈地比丘復白我言：如是，世尊！如妹所說，我先亦知者，汝當云何」？羅睺羅白佛：「世尊！我若憶念，當言憶念；不憶念，當言不憶念」。佛言羅睺羅：「愚癡人！汝尚得作此語，陀驃摩羅子清淨比丘，何以不得作如是語」？爾時世尊告諸比丘：「於陀驃摩羅子比丘，當憶念。蜜多羅比丘尼，當以自言滅。慈地比丘，僧當極善訶諫教誡，汝云何見？何處見？汝何因往見」？世尊如是教已，從座起，入室坐禪。爾時諸比丘，於陀驃摩羅子比丘，憶念。蜜多羅比丘尼，與自言滅。慈地比丘，極善訶諫教誡言：汝云何見？何處見？何因往見？如是諫時，彼作是言：「彼陀驃摩羅子，不作非梵行，不犯波羅夷。然陀驃摩羅子比丘，三以麤惡食恐怖，令我食時辛苦。我於陀驃摩羅子比丘，愛、恚、癡、怖，故作是說。然陀驃摩羅子、清淨無罪」。爾時，世尊晡時從禪覺，至大眾前，敷座而坐。諸比丘白佛言：「世尊！我等於陀驃摩羅子比丘所，憶念、持。蜜多羅比丘尼，與自言滅。慈地比丘，極善訶諫，乃至彼言陀驃摩羅子，清淨無罪」。爾時，世尊告諸比丘：「云何愚癡，以因飲食故，知而妄語」？爾時，世尊即說偈言：

&emsp;&emsp;「若能捨一法，&emsp;&emsp;知而故妄語，

&emsp;&emsp;不計於後世，&emsp;&emsp;無惡而不為。

&emsp;&emsp;寧食熱鐵丸，&emsp;&emsp;如熾然炭火，

&emsp;&emsp;不以犯禁戒，&emsp;&emsp;而食僧信施」。

佛說此經已，諸比丘聞佛所說，歡喜奉行。

# 一五；一一七九（一〇七六）

<sup><font color="green">[《小部．自說》八品九經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%B0%8F%E9%83%A8/03%20%E8%87%AA%E8%AF%B4%E7%BB%8F/8.md#9)。[《別譯》一五經]。</font></sup>

如是我聞：一時，佛住王舍城迦蘭陀竹園。爾時，尊者陀驃摩羅子詣佛所，稽首佛足，退住一面。白佛言：「世尊！我願於佛前取般涅槃」！世尊默然。如是三啟，佛告陀驃摩羅子：「此有為諸行，法應如是」。爾時，尊者陀驃摩羅子，即於佛前入於三昧，如其正受，向於東方，昇虛空行，現四威儀——行、住、坐、臥。入火三昧，身下出火，舉身洞然，光焰四布，青、黃、赤、白、頗梨、紅色。身下出火，還燒其身，身上出水，以灑其身；或身上出火，下燒其身，身下出水，上灑其身。周向十方，種種現化已，即於空中內身出火，還自焚其身，取無餘涅槃，消盡寂滅，令無遺塵。譬如空中然燈，油、炷俱盡。陀驃摩羅子空中涅槃，身、心俱盡，亦復如是。爾時，世尊即說偈言：

&emsp;&emsp;「譬如燒鐵丸，&emsp;&emsp;其焰洞熾然，

&emsp;&emsp;熱勢漸息滅，&emsp;&emsp;莫知其所歸。

&emsp;&emsp;如是等解脫，&emsp;&emsp;度煩惱淤泥，

&emsp;&emsp;諸流永已斷，&emsp;&emsp;莫知其所之，

&emsp;&emsp;逮得不動跡，&emsp;&emsp;入無餘涅槃」。

佛說此經已，諸比丘聞佛所說，歡喜奉行。

# 一六；一一八〇（一〇七七）

<sup><font color="green">[《中部》（八六）《鴦掘摩經》](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E4%B8%AD%E9%83%A8/086%20%E9%B8%AF%E6%8E%98%E6%91%A9%E7%BB%8F.md)。[《別譯》一六經]。[《增壹阿含經》（三八）〈力品〉六經](https://github.com/gwsice/buddhism/blob/master/%E6%97%A9%E6%9C%9F/%E5%A2%9E%E4%B8%80%E9%98%BF%E5%90%AB%E7%BB%8F/31.md#38_6)。</font></sup>

如是我聞：一時，佛在央瞿多羅國人間遊行，經陀婆闍梨迦林中，見有牧牛者、牧羊者、採柴草者、及餘種種作人。見世尊行路，見已皆白佛言：「世尊！莫從此道去。前有央瞿利摩羅賊，脫恐怖人」！佛告諸人：「我不畏懼」。作此語已，從道而去。彼再三告，世尊猶去。遙見央瞿利摩羅，手執刀楯，走向世尊，（世尊）以神力現身徐行，令央瞿利摩羅駃走不及。走極疲乏已，遙語世尊，「住！住！勿去」。世尊竝行而答：「我常住耳，汝自不住」。爾時，央瞿利摩羅即說偈言：

&emsp;&emsp;「沙門尚駃行，&emsp;&emsp;而言我常住，

&emsp;&emsp;我今疲勌住，&emsp;&emsp;說言汝不住。

&emsp;&emsp;沙門說云何，&emsp;&emsp;我住汝不住」？

爾時，世尊以偈答言：

&emsp;&emsp;「央瞿利摩羅！&emsp;&emsp;我說常住者，

&emsp;&emsp;於一切眾生，&emsp;&emsp;謂息於刀杖。

&emsp;&emsp;汝恐怖眾生，&emsp;&emsp;惡業不休息。

&emsp;&emsp;我於一切蟲，&emsp;&emsp;止息於刀杖；

&emsp;&emsp;汝於一切蟲，&emsp;&emsp;常逼迫恐怖，

&emsp;&emsp;造作兇惡業，&emsp;&emsp;終無休息時。

&emsp;&emsp;我於一切神，&emsp;&emsp;止息於刀杖；

&emsp;&emsp;汝於一切神，&emsp;&emsp;長夜苦逼迫，

&emsp;&emsp;造作黑惡業，&emsp;&emsp;于今不止息。

&emsp;&emsp;我住於息法，&emsp;&emsp;一切不放逸；

&emsp;&emsp;汝不見四諦，&emsp;&emsp;故不息放逸」。

央瞿利摩羅說偈白佛：

&emsp;&emsp;「久乃見牟尼，&emsp;&emsp;故隨路而逐，

&emsp;&emsp;今聞真妙說，&emsp;&emsp;當捨久遠惡」。

&emsp;&emsp;作如是說已，&emsp;&emsp;即放捨刀楯，

&emsp;&emsp;投身世尊足，&emsp;&emsp;願聽我出家。

&emsp;&emsp;佛以慈悲心，&emsp;&emsp;大仙多哀愍，

&emsp;&emsp;告比丘善來，&emsp;&emsp;出家受具足。

爾時，央瞿利摩羅出家已，獨一靜處，專精思惟。所以族姓子剃除鬚髮，著袈裟衣，正信非家，出家學道，增修梵行，現法自知作證：我生已盡，梵行已立，所作已作，自知不受後有。時央瞿利摩羅得阿羅漢，覺解脫喜樂，即說偈言：

&emsp;&emsp;「本受不害名，&emsp;&emsp;而中多殺害，

&emsp;&emsp;今得見諦名，&emsp;&emsp;永離於傷殺。

&emsp;&emsp;身行不殺害，&emsp;&emsp;口、意俱亦然，

&emsp;&emsp;當知真不殺，&emsp;&emsp;不迫於眾生。

&emsp;&emsp;洗手常血色，&emsp;&emsp;名央瞿摩羅，

&emsp;&emsp;浚流之所漂，&emsp;&emsp;三歸制令息。

&emsp;&emsp;歸依三寶已，&emsp;&emsp;出家得具足，

&emsp;&emsp;成就於三明，&emsp;&emsp;佛教作已作。

&emsp;&emsp;調牛以捶杖，&emsp;&emsp;伏象以鐵鈎，

&emsp;&emsp;不以刀捶杖，&emsp;&emsp;正度調天人。

&emsp;&emsp;利刀以水石，&emsp;&emsp;直箭以熅火，

&emsp;&emsp;治材以斧斤，&emsp;&emsp;自調以黠慧。

&emsp;&emsp;人前行放逸，&emsp;&emsp;隨後能自斂，

&emsp;&emsp;是則照世間，&emsp;&emsp;如雲解月現。

&emsp;&emsp;人前放逸行，&emsp;&emsp;隨後能自斂，

&emsp;&emsp;於世恩愛流，&emsp;&emsp;正念而超出。

&emsp;&emsp;少壯年出家，&emsp;&emsp;精勤修佛教，

&emsp;&emsp;是則照世間，&emsp;&emsp;如雲解月現。

&emsp;&emsp;少壯年出家，&emsp;&emsp;精勤修佛教，

&emsp;&emsp;於世恩愛流，&emsp;&emsp;正念以超出。

&emsp;&emsp;若度諸惡業，&emsp;&emsp;正善能令滅，

&emsp;&emsp;是則照世間，&emsp;&emsp;如雲解月現。

&emsp;&emsp;人前造惡業，&emsp;&emsp;正善能令滅，

&emsp;&emsp;於世恩愛流，&emsp;&emsp;正念能超出。

&emsp;&emsp;我已作惡業，&emsp;&emsp;必向於惡趣，

&emsp;&emsp;已受於惡報，&emsp;&emsp;宿責食已食。

&emsp;&emsp;若彼我怨憎，&emsp;&emsp;聞此正法者，

&emsp;&emsp;得清淨法眼，&emsp;&emsp;於我修行忍，

&emsp;&emsp;不復興鬪訟，&emsp;&emsp;蒙佛恩力故。

&emsp;&emsp;我怨行忍辱，&emsp;&emsp;亦常讚歎忍，

&emsp;&emsp;隨時聞正法，&emsp;&emsp;聞已隨修行」。

佛說此經已，央瞿利摩羅聞佛所說，歡喜奉行。