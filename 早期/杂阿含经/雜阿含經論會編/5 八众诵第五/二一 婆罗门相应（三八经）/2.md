# 一〇；一二五九（一一六〇）

<sup><font color="green">參照《相應部》（七）[〈婆羅門相應〉七經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/07%20%E5%A9%86%E7%BD%97%E9%97%A8%E7%9B%B8%E5%BA%94.md#7)。[《別譯》八三經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/04.md#83)。</font></sup>

如是我聞：一時，佛住舍衛國祇樹給孤獨園。時有持金蓋、著舍勒、導從婆羅門，來詣佛所，與世尊面相問訊，慰勞已，退坐一面。而說偈言：

&emsp;&emsp;「無非婆羅門，&emsp;&emsp;所行為清淨，

&emsp;&emsp;剎利修苦行，&emsp;&emsp;於淨亦復乖，

<sup><font color="green">「淨」，原本作「靜」，依宋本改。</font></sup>

&emsp;&emsp;三典婆羅門，&emsp;&emsp;是則為清淨，

&emsp;&emsp;如是清淨者，&emsp;&emsp;不在餘眾生」。

爾時，世尊說偈答言：

&emsp;&emsp;「不知清淨道，&emsp;&emsp;及諸無上淨，

&emsp;&emsp;於餘求淨者，&emsp;&emsp;至竟無淨時」。

<sup><font color="green">「淨」，原本作「靜」，依宋本改。</font></sup>

婆羅門白佛：「瞿曇說清淨道及無上清淨耶？何等為清淨道？何等為無上清淨」？佛告婆羅門：「正見者為清淨道。正見修習、多修習，斷貪欲，斷瞋恚，斷愚癡；若婆羅門貪欲永斷，瞋恚、愚癡永斷，一切煩惱永斷，是名無上清淨。正志，正語，正業，正命，正方便，正念，正定，是名清淨道。……正定修習、多修習已，斷貪欲，斷瞋恚，斷愚癡；若婆羅門貪欲永斷，瞋恚、愚癡永斷，一切煩惱永斷，是名無上清淨」。婆羅門白佛言：「瞿曇說清淨道，無上清淨耶！瞿曇！世務多事，今且辭還」。佛告婆羅門：「宜知是時」。持華蓋、著舍勒、導從婆羅門，聞佛所說，歡喜隨喜，從座起去。

&emsp;&emsp;（第一阿脩羅，&emsp;&emsp;卑嶷、二瞋罵，

&emsp;&emsp;返戾及無害，&emsp;&emsp;羅闍、婆私吒，

&emsp;&emsp;摩佉與剎利，&emsp;&emsp;是名為十種）。

<sup><font color="green">攝頌見《別譯》卷四（大正二．四〇二下）。</font></sup>

# 一一；一二六〇（一一六一）

<sup><font color="green">《相應部》（七）[〈婆羅門相應〉八經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/07%20%E5%A9%86%E7%BD%97%E9%97%A8%E7%9B%B8%E5%BA%94.md#8)。[《別譯》八四經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/05.md#84)。</font></sup>

如是我聞：一時，佛住舍衛國祇樹給孤獨園。爾時，有異婆羅門，來詣佛所，與世尊面相問訊，慰勞已，退坐一面，而說偈言：

&emsp;&emsp;「云何為尸羅？&emsp;&emsp;云何正威儀？

&emsp;&emsp;云何為功德？&emsp;&emsp;云何名為業？

&emsp;&emsp;成就何等法，&emsp;&emsp;羅漢、婆羅門」？

爾時，世尊說偈答言：

&emsp;&emsp;「宿命憶念智，&emsp;&emsp;見生天惡趣，

&emsp;&emsp;得諸受生盡，&emsp;&emsp;牟尼明決定。

&emsp;&emsp;知心善解脫，&emsp;&emsp;解脫一切貪，

&emsp;&emsp;具足於三明，&emsp;&emsp;三明婆羅門」。

佛說此經已，異婆羅門聞佛所說，歡喜隨喜，從座起而去。

# 一二；一二六一（一一六二）

<sup><font color="green">[《別譯》八五經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/05.md#85)。</font></sup>

如是我聞：一時，佛住舍衛國祇樹給孤獨園。爾時<sup><font color="green">「爾時」，原本缺，依宋本補。</font></sup>、世尊晨朝著衣持鉢，入舍衛城乞食，尊者阿難從世尊後。時有二老男女，是其夫婦，年耆根熟，僂背如鉤，詣<sup><font color="green">「詣」，原本作「諸」，依宋本改。</font></sup>里巷頭燒糞掃處，俱蹲向火。世尊見彼二老夫婦，年耆愚老，僂背如鉤，俱蹲向火，猶如老鵠，欲心相視。見已告尊者阿難：「汝見彼夫婦二人，年耆愚老，僂背如鉤，俱蹲向火，猶如老鵠，欲心相視不」？阿難白佛：「如是，世尊」！佛告阿難：「此二老夫婦，於年少時盛壯之身，勤求財物者，亦可得為舍衛城中第一富長者。若復剃除鬚髮，著袈裟衣，正信非家，出家學道，精勤修習者，亦可得阿羅漢第一上果。於第二分盛壯之身，勤求財物，亦可得為舍衛城中第二富者。若復剃除鬚髮，著袈裟衣，正信非家，出家學道者，亦可得阿那含果證。若於第三分中年之身，勤求財物，亦可得為舍衛城中第三富者。若剃鬚髮，著袈裟衣，正信非家，出家學道者，亦可得為斯陀含果證。<sup><font color="green">「若於……須陀洹果證」——五十一字，原本缺，依宋本補。</font></sup>若於第四分老年之身，勤求財物，亦可得為舍衛城中第四富者。若剃鬚髮，著袈裟衣，正信非家，出家學道者，亦可得為須陀洹果證。彼於今日，年耆根熟，無有錢財，無有方便，無所堪能，不復堪能若覓錢財，亦不能得勝過人法」。爾時，世尊復說偈言：

&emsp;&emsp;「不行梵行故，&emsp;&emsp;不得年少財，

&emsp;&emsp;思惟古昔事，&emsp;&emsp;眠地如曲弓。

&emsp;&emsp;不修於梵行，&emsp;&emsp;不得年少財，

&emsp;&emsp;猶如老鵠鳥，&emsp;&emsp;守死於空池」。

佛說此經已，尊者阿難陀聞佛所說，歡喜奉行。

# 一三；一二六二（一一六三）

<sup><font color="green">[《增支部．三集》五一經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/03%20%E4%B8%89%E9%9B%86%205.md#51)。[《別譯》八六經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/05.md#86)。</font></sup>

如是我聞：一時，佛住舍衛國祇樹給孤獨園。如上說，差別者，唯說異偈言：

&emsp;&emsp;「老死之所壞，&emsp;&emsp;身及所受滅，

&emsp;&emsp;唯有惠施福，&emsp;&emsp;為隨己資糧。

&emsp;&emsp;依於善攝護，&emsp;&emsp;及修禪功德，

&emsp;&emsp;隨力而行施，&emsp;&emsp;錢財及飲食，

&emsp;&emsp;於群則眠覺，&emsp;&emsp;非為空自活」。

佛說此經已，彼婆羅門聞佛所說，歡喜隨喜，作禮而去<sup><font color="green">《雜阿含經》卷四二終。</font></sup>。

# 一四；一二六三（八八）

<sup><font color="green">《相應部》（七）[〈婆羅門相應〉一九經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/07%20%E5%A9%86%E7%BD%97%E9%97%A8%E7%9B%B8%E5%BA%94.md#19)。[《別譯》八八經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/05.md#88)。</font></sup>

<sup><font color="green">《雜阿含經》卷四三（舊誤編入卷四）。</font></sup>如是我聞：一時，佛住舍衛國祇樹給孤獨園。時有年少婆羅門，名欝多羅，來詣佛所，與世尊面相問訊，慰勞已，退坐一面。白佛言：「世尊！我常如法行乞，持用供養父母，令得樂離苦。世尊！我作如是，為多福不」？佛告欝多羅：「實有多福。所以者何？若有如法乞求，供養父母，令其安樂除苦惱者，實有大福」。爾時，世尊即說偈言：

&emsp;&emsp;「如汝於父母，&emsp;&emsp;恭敬修供養，

&emsp;&emsp;現世名稱流，&emsp;&emsp;命終生天上」。

佛說此經已，年少欝多羅歡喜隨喜，作禮而去。

# 一五；一二六四（八九）

<sup><font color="green">[《增支部．四集》三九經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/05%20%E5%9B%9B%E9%9B%86%204.md#39)。[《別譯》八九經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/05.md#89)。</font></sup>

如是我聞：一時，佛住舍衛國祇樹給孤獨園。時有年少婆羅門，名優波迦，來詣佛所，與世尊面相問訊，慰勞已，退坐一面。白佛言：「瞿曇！諸婆羅門常稱歎邪盛大會，沙門瞿曇亦復稱歎邪盛大會不」？佛告優波迦：「我不一向稱歎。或有邪盛大會可稱歎，或有邪盛大會不可稱歎」。優波迦白佛：「何等邪盛大會可稱歎？何等邪盛大會不可稱歎」！佛告優波迦：「若邪盛大會，繫群少特牛，水特、水牸、及諸羊犢，小小眾生，悉皆傷殺。逼迫苦切僕使作人，鞭笞恐怛，悲泣號呼，不喜不樂，眾苦作役。如是等邪盛大會，我不稱歎，以造大難故。若復大會，不繫縛群牛，乃至不令眾生辛苦作役者。如是邪盛大會，我所稱歎，以不造大難故」。爾時，世尊即說偈言：

&emsp;&emsp;「馬祀等大會，&emsp;&emsp;造諸大難事，

&emsp;&emsp;如是等邪盛，&emsp;&emsp;大仙不稱歎。

&emsp;&emsp;繫縛諸眾生，&emsp;&emsp;殺害微細蟲，

&emsp;&emsp;是非為正會，&emsp;&emsp;大仙不隨順。

&emsp;&emsp;若不害眾生，&emsp;&emsp;造作眾難者，

&emsp;&emsp;是等名正會，&emsp;&emsp;大仙隨稱歎。

&emsp;&emsp;惠施修供養，&emsp;&emsp;為應法邪盛，

&emsp;&emsp;施者清淨心，&emsp;&emsp;梵行良福田，

&emsp;&emsp;如是大會者，&emsp;&emsp;是則羅漢會，

&emsp;&emsp;是會得大果，&emsp;&emsp;諸天皆歡喜。

&emsp;&emsp;自行恭敬請，&emsp;&emsp;自手而施與，

&emsp;&emsp;彼我悉清淨，&emsp;&emsp;是施得大果。

&emsp;&emsp;慧者如是施，&emsp;&emsp;信心應解脫，

&emsp;&emsp;無罪樂世間，&emsp;&emsp;智者往生彼」。

佛說此經已，優波迦婆羅門聞佛所說，歡喜隨喜，作禮而去。

# 一六；一二六五（九〇）

<sup><font color="green">[《增支部．四集》四〇經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/05%20%E5%9B%9B%E9%9B%86%204.md#40)。[《別譯》九〇經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/05.md#90)。</font></sup>

如是我聞：一時，佛住舍衛國祇樹給孤獨園。廣說如上，差別者，謂隨說異偈言：

&emsp;&emsp;「無為無諸難，&emsp;&emsp;邪盛時清淨，

&emsp;&emsp;如法隨順行，&emsp;&emsp;攝護諸梵行，

&emsp;&emsp;馨香歸世界，&emsp;&emsp;超過諸凡鄙，

&emsp;&emsp;佛於邪盛善，&emsp;&emsp;稱歎此邪盛。

&emsp;&emsp;惠施修供養，&emsp;&emsp;邪盛隨所應，

&emsp;&emsp;淨信平等施，&emsp;&emsp;梵行良福田，

&emsp;&emsp;彼作如是施，&emsp;&emsp;是施羅漢田，

&emsp;&emsp;如是廣大施，&emsp;&emsp;諸天所稱歎。

&emsp;&emsp;自行恭敬請，&emsp;&emsp;自手而供養，

&emsp;&emsp;等攝自他故，&emsp;&emsp;邪盛得大果。

&emsp;&emsp;慧者如是施，&emsp;&emsp;淨信心解脫，

&emsp;&emsp;於無罪世界，&emsp;&emsp;智者往生彼」。

佛說此經已，優波迦婆羅門聞佛所說，歡喜作禮而去。

# 一七；一二六六（九一）

<sup><font color="green">[《增支部．八集》五五經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/19%20%E5%85%AB%E9%9B%86%E7%BB%AD%202-2.md#55)。[《別譯》九一經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/05.md#91)。</font></sup>

如是我聞：一時，佛住舍衛國祇樹給孤獨園。時有年少婆羅門，名欝闍迦，來詣佛所，稽首佛足，退坐一面。白佛言：「世尊！俗人在家，當行幾法，得現法安及現法樂」？佛告婆羅門：「有四法，俗人在家，得現法安、現法樂。何等為四？謂方便具足，守護具足，善知識具足，正命具足。何等為方便具足？謂善男子種種工巧業處以自營生，謂種田、商賈，或以王事，或以書疏、算畫；於彼彼工巧業處精勤修行，是名方便具足。何等為守護具足？謂善男子所有錢穀，方便所得，自手執作，如法而得，能極守護，不令王、賊、水、火劫奪漂沒令失，不善守護者亡失，不愛念者輒取，及諸災患所壞，是名善男子善守護（具足）。何等為善知識具足？若有善男子不落度，不放逸，不虛妄，不凶險，如是知識能善安慰，未生憂苦能令不生，已生憂苦能令開覺，未生喜樂能令速生，已生喜樂護令不失，是名善男子善知識具足。云何為正命具足？謂善男子所有錢財，出內稱量，周圓掌護，不令多入少出也，多出少入也。如執秤者，少則增之，多則減之，知平而捨。如是善男子稱量財物，等入等出，莫令入多出少，出多入少。若善男子無有錢財而廣散用，以此生活，人皆名為優曇鉢果，無有種子，愚癡貪欲，不顧其後。或有善男子財物豐多，不能食用，傍人皆言是愚癡人，如餓死狗。是故善男子所有錢財，能自稱量，等入等出，是名正命具足。如是婆羅門！四法成就，現法安，現法樂」。婆羅門白佛言：「世尊！在家之人，有幾法能令後世安，後世樂」？佛告婆羅門：「在家之人有四法，能令後世安、後世樂？何等為四？謂信具足，戒具足，施具足，慧具足。何等為信具足？謂善男子於如來所得信敬心，建立信本，非諸天、魔、梵，及餘世人同法所壞，是名善男子信具足。何等戒具足？謂善男子不殺生，不偷盜，不邪婬，不妄語，不飲酒，是名戒具足。云何施具足？謂善男子離慳垢心，在於居家行解脫施，常自手與，樂修行捨，等心行施，是名善男子施具足。云何為慧具足？謂善男子苦聖諦如實知，集<sup><font color="green">「集」，原本作「習」，依元本改。</font></sup>、滅、道聖諦如實知，是名善男子慧具足。若善男子在家行此四法者，能得後世安，後世樂」。爾時，世尊復說偈言：

&emsp;&emsp;「方便建諸業，&emsp;&emsp;積集能守護，

&emsp;&emsp;知識善男子，&emsp;&emsp;正命以自活。

&emsp;&emsp;淨信、戒具足，&emsp;&emsp;惠施離慳垢，

&emsp;&emsp;淨除於迷道，&emsp;&emsp;得後世安樂。

<sup><font color="green">「迷」，原本作「速」，依元本改。</font></sup>

&emsp;&emsp;若處於居家，&emsp;&emsp;成就於八法，

&emsp;&emsp;審諦尊所說，&emsp;&emsp;等正覺所知，

&emsp;&emsp;現法得安隱，&emsp;&emsp;現法喜樂住，

&emsp;&emsp;後世喜樂住」。

佛說此經已，欝闍迦聞佛所說，歡喜隨喜，作禮而去<sup><font color="green">以上七經，別譯有八經，攝頌未見。</font></sup>。

# 一八；一二六七（九二）

<sup><font color="green">《相應部》（七）[〈婆羅門相應〉一五經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/07%20%E5%A9%86%E7%BD%97%E9%97%A8%E7%9B%B8%E5%BA%94.md#15)。[《別譯》二五八經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/13.md#258)。</font></sup>

如是我聞：一時，佛在拘薩羅人間遊行，至舍衛國祇樹給孤獨園。爾時，舍衛國有憍慢婆羅門止住。父母種姓俱淨，無瑕點能說者，七世相承，悉皆清淨。為婆羅門師，言論通達，諸論記典，悉了萬名，解法優劣，分別<sup><font color="green">「別」，原本作「明」，依宋本改。</font></sup>諸字<sup><font color="green">「字……因緣」——十一字，依元本補。</font></sup>，悉知萬事久遠本末因緣，句句記說。容貌端正，或生志高，族姓志高，容色志高，聰明志高，財富志高，不敬父母、諸尊師長。聞沙門瞿曇在拘薩羅國人間遊行，至舍衛國祇樹給孤獨園。聞已作是念：我當往彼沙門瞿曇所，若有所說，我當共論；無所說者，默然而還。時憍慢婆羅門乘白馬車，諸年少婆羅門前後導從，持金柄傘蓋，手執金瓶，往見世尊，至於園門，下車步進。爾時，世尊與諸大眾圍遶說法，不時顧念憍慢婆羅門。時憍慢婆羅門作是念：沙門瞿曇不顧念我，且當還去。爾時，世尊知憍慢婆羅門心念，而說偈言：

&emsp;&emsp;「憍慢既來此，&emsp;&emsp;不善更增慢，

&emsp;&emsp;向以義故來，&emsp;&emsp;應轉增其義」。

時憍慢婆羅門作是念：沙門瞿曇已知我心。欲修敬禮。爾時，世尊告憍慢婆羅門：「止！止！不須作禮，心淨已足」。時諸大眾咸各高聲唱言：「奇哉世尊！大德大力，今此憍慢婆羅門，恃生憍慢，族姓憍慢，容色憍慢，聰明憍慢，財富憍慢，不敬父母、諸尊師長，今於沙門瞿曇所謙卑下下，欲接足禮」。時憍慢婆羅門於大眾前，唱令靜默，而說偈言：

&emsp;&emsp;「云何不起慢？&emsp;&emsp;云何起恭敬？

&emsp;&emsp;云何善慰諭？&emsp;&emsp;云何善供養」？

爾時，世尊說偈答言：

&emsp;&emsp;「父母及長兄，&emsp;&emsp;和尚、諸師長，

&emsp;&emsp;及諸尊重者，&emsp;&emsp;所不應生慢。

&emsp;&emsp;應當善恭敬，&emsp;&emsp;謙下而問訊，

&emsp;&emsp;盡心而奉事，&emsp;&emsp;兼設諸供養。

&emsp;&emsp;離貪、恚、癡心，&emsp;&emsp;漏盡阿羅漢，

&emsp;&emsp;正智善解脫，&emsp;&emsp;伏諸憍慢心，

&emsp;&emsp;於此賢聖等，&emsp;&emsp;合掌稽首禮」。

爾時，世尊為憍慢婆羅門種種說法，示教、照喜，如佛世尊次第說法，說布施，持戒，生天功德，愛欲味、患，煩惱清淨，出要遠離，諸清淨分，如是廣說。如白淨衣無諸黑惡，速受染色，憍慢婆羅門則於座上，解四聖諦——苦、集、滅、道，得無間等。時憍慢婆羅門見法，得法，知法，入法，度諸疑、惑，不由他度，於正法中得無所畏。即從座起，整衣服，為佛作禮，合掌白佛：「我今可得於正法中出家受具足不」？佛告憍慢婆羅門：「汝今可得於正法中出家受具足」。彼即出家，獨靜<sup><font color="green">「靜」，原本作「正」，依宋本改。</font></sup>思惟，所以善男子剃除鬚髮，著袈裟衣，正信非家，出家學道，（乃至）得阿羅漢，心善解脫。