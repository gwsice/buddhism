二一　婆羅門相應<sup><font color="green">〈婆羅門相應〉，共三八經。與《相應部》（七）〈婆羅門相應〉相當。</font></sup>

# 一；一二五〇（一一五一）

<sup><font color="green">《相應部》（七）[〈婆羅門相應〉三經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/07%20%E5%A9%86%E7%BD%97%E9%97%A8%E7%9B%B8%E5%BA%94.md#3)。[《別譯》七四經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/04.md#74)。</font></sup>

<sup><font color="green">《雜阿含經》卷四二中。</font></sup>如是我聞：一時，佛住舍衛國。時有年少阿修羅，來詣佛所，於佛面前，麁惡不善語，瞋罵訶責。爾時，世尊即說偈言：

&emsp;&emsp;「不怒勝瞋恚，&emsp;&emsp;不善以善伏，

&emsp;&emsp;惠施伏慳貪，&emsp;&emsp;真言壞妄語。

&emsp;&emsp;不罵亦不虐，&emsp;&emsp;常住賢聖心，

&emsp;&emsp;惡人住瞋恨，&emsp;&emsp;不動如山石。

&emsp;&emsp;起瞋恚能持，&emsp;&emsp;勝制狂馬車，

&emsp;&emsp;我說善御士，&emsp;&emsp;非彼攝繩者」。

時年少阿修羅白佛言：「瞿曇！我今悔過。如愚、如癡，不辯、不善，於瞿曇面前訶罵毀辱」。如是懺悔已，時阿修羅聞佛所說，歡喜隨喜，作禮而去。

# 二；一二五一（一一五二）

<sup><font color="green">《相應部》（七）[〈婆羅門相應〉二經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/07%20%E5%A9%86%E7%BD%97%E9%97%A8%E7%9B%B8%E5%BA%94.md#2)。[《別譯》七五經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/04.md#75)。</font></sup>

如是我聞：一時，佛住舍衛國祇樹給孤獨園。時有年少賓耆迦婆羅門，來詣佛所，於世尊面前，作麁惡不善語，瞋罵呵責。爾時，世尊告年少賓耆迦：「若於一時吉星之日，汝當會諸宗親眷屬耶」？賓耆白佛：「如是，瞿曇」！佛告賓耆：「若汝宗親不受食者，當如之何」？賓耆白佛：「不受食者，食還屬我」。佛告賓耆：「汝亦如是，如來面前作麁惡不善語，罵辱呵責，我竟不受，如此罵者，應當屬誰」？賓耆白佛：「如是，瞿曇！彼雖不受，且以相贈，則便是與」。佛告賓耆：「如是不名更相贈遺，何得便為相與」？賓耆白佛：「云何名為更相贈遺，名為相與？云何名不更<sup><font color="green">「更」，原本誤作「受」，今改。</font></sup>相贈遺，不名相與」？佛告賓耆：「若當如是罵則報罵，瞋則報瞋，打則報打，鬪則報鬪，名相贈遺，名為相與。若復賓耆！罵不報罵，瞋不報瞋，打不報打，鬪不報鬪，若如是者非相贈遺，不名相與」。賓耆白佛：「瞿曇！我聞古昔婆羅門長老宿重、行道大師所說：如來、應、等正覺，面前罵辱，瞋恚呵責，不瞋、不怒，而今瞿曇有瞋恚耶」？爾時，世尊即說偈言：

&emsp;&emsp;「無瞋何有瞋！&emsp;&emsp;正命以調伏，

&emsp;&emsp;正智心解脫，&emsp;&emsp;慧者無有瞋。

&emsp;&emsp;以瞋報瞋者，&emsp;&emsp;是則為惡人，

&emsp;&emsp;不以瞋報瞋，&emsp;&emsp;臨敵伏難伏」。

&emsp;&emsp;不瞋勝於瞋，&emsp;&emsp;三偈如前說。

爾時，年少賓耆白佛言：「悔過，瞿曇！如愚、如癡，不辯、不善，而於沙門瞿曇面前，麁惡不善語，瞋罵呵責」。聞佛所說，歡喜隨喜，作禮而去。

# 三；一二五二（一一五三）

<sup><font color="green">《相應部》（七）[〈婆羅門相應〉三經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/07%20%E5%A9%86%E7%BD%97%E9%97%A8%E7%9B%B8%E5%BA%94.md#3)。[《別譯》七六經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/04.md#76)。</font></sup>

如是我聞：一時，佛住舍衛國東園鹿子母講堂。爾時，世尊晡時從禪覺，詣講堂東蔭蔭中，露地經行。時有健罵婆羅豆婆遮婆羅門，來詣佛所，世尊面前，作麁惡不善語，罵詈呵責。世尊經行，彼隨世尊後行。世尊經行已竟，住於一處，彼婆羅門言：「瞿曇！伏耶」？爾時，世尊即說偈言：

&emsp;&emsp;「勝者更增怨，&emsp;&emsp;伏者臥不安，

&emsp;&emsp;勝伏二俱捨，&emsp;&emsp;是得安隱眠」。

婆羅門白言：「瞿曇！我今悔過。如愚、如癡，不辯、不善，何於瞿曇面前，作麁惡不善語，罵詈呵責」！時婆羅門聞佛所說，歡喜隨喜，復道而去。

# 四；一二五三（一一五四）

<sup><font color="green">《相應部》（七）[〈婆羅門相應〉四經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/07%20%E5%A9%86%E7%BD%97%E9%97%A8%E7%9B%B8%E5%BA%94.md#4)。[《別譯》七七經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/04.md#77)。</font></sup>

如是我聞：一時，佛住舍衛國東園鹿子母講堂。世尊晨朝著衣持鉢，入舍衛城乞食。時健罵婆羅豆婆遮婆羅門，遙見世尊，作麁惡不善語，瞋罵呵責。把土坌佛，時有逆風還吹其土，反自坌身。爾時，世尊即說偈言：

&emsp;&emsp;「若人無瞋恨，&emsp;&emsp;罵辱以加者，

&emsp;&emsp;清淨無結垢，&emsp;&emsp;彼惡還歸己，

&emsp;&emsp;猶如土坌彼，&emsp;&emsp;逆風還自污」。

時彼婆羅門白佛言：「悔過，瞿曇！如愚、如癡，不善、不辯，何於瞿曇面前，麁惡不善語，瞋罵呵責」！時婆羅門聞佛所說，歡喜隨喜，復道而去。

# 五；一二五四（一一五五）

<sup><font color="green">《相應部》（七）[〈婆羅門相應〉一六經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/07%20%E5%A9%86%E7%BD%97%E9%97%A8%E7%9B%B8%E5%BA%94.md#16)。[《別譯》七八經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/04.md#78)。</font></sup>

如是我聞：一時，佛在拘薩羅人間遊行。至舍衛國祇樹給孤獨園。時有婆羅門，名曰違義，聞沙門瞿曇從拘薩羅國人間遊行，至舍衛國祇樹給孤獨園。聞已作是念：我當往詣沙門瞿曇所，聞所說法，當反其義。作是念已，往詣精舍，至世尊所。爾時，世尊無量眷屬圍繞說法。世尊遙見違義婆羅門來，即默然住。違義婆羅門白佛言：「瞿曇說法，樂欲聞之」！爾時，世尊即說偈言：

&emsp;&emsp;「違義婆羅門，&emsp;&emsp;未能解深義，

&emsp;&emsp;內懷嫉恚心，&emsp;&emsp;欲為法留難。

&emsp;&emsp;調伏違反心，&emsp;&emsp;諸不信樂意，

&emsp;&emsp;息諸障礙垢，&emsp;&emsp;則解深妙說」。

時違義婆羅門作是念：沙門瞿曇已知我心。聞佛所說，歡喜隨喜，從座起而去。

# 六；一二五五（一一五六）

<sup><font color="green">《相應部》（七）[〈婆羅門相應〉五經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/07%20%E5%A9%86%E7%BD%97%E9%97%A8%E7%9B%B8%E5%BA%94.md#5)。[《別譯》七九經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/04.md#79)。</font></sup>

如是我聞：一時，佛住舍衛國祇樹給孤獨園。世尊晨朝著衣持鉢，入舍衛城乞食。時有不害婆羅門，來詣佛所，白佛言：「世尊！我名不害，為稱實不」？佛告婆羅門：「如是，稱實者若身不害，若口不害，若心不害，則為稱實」。爾時，世尊即說偈言：

&emsp;&emsp;「若心不殺害，&emsp;&emsp;口、意亦俱然，

&emsp;&emsp;是則為離害，&emsp;&emsp;不恐怖眾生」。

佛說此經已，不害婆羅門聞佛所說，歡喜隨喜，復道而去。

# 七；一二五六（一一五七）

<sup><font color="green">《相應部》（七）[〈婆羅門相應〉一二經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/07%20%E5%A9%86%E7%BD%97%E9%97%A8%E7%9B%B8%E5%BA%94.md#12)。[《別譯》八〇經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/04.md#80)。</font></sup>

如是我聞：一時，佛住王舍城迦蘭陀竹園。世尊晨朝著衣持鉢，入王舍城乞食，次第行乞，至火與婆羅門舍。火與婆羅門遙見佛來，即具眾美飲食，滿鉢與之。如是二日，三日，乞食復至其舍。火與婆羅門遙見佛來，作是念：禿頭沙門何故數來，貪美食耶？爾時，世尊知火與婆羅門心念已，即說偈言：

&emsp;&emsp;「王天日日雨，&emsp;&emsp;田夫日夜耕，

&emsp;&emsp;數數殖種子，&emsp;&emsp;是田數收穀。

&emsp;&emsp;如人數懷妊，&emsp;&emsp;乳牛數懷犢，

&emsp;&emsp;數數有求者，&emsp;&emsp;則能數惠施，

&emsp;&emsp;數數惠施故，&emsp;&emsp;常得大名稱。

&emsp;&emsp;數數棄死屍，&emsp;&emsp;數數哭悲戀，

&emsp;&emsp;數數生數死，&emsp;&emsp;數數憂悲苦，

&emsp;&emsp;數數以火燒，&emsp;&emsp;數數諸蟲食。

&emsp;&emsp;若得賢聖道，&emsp;&emsp;不數受諸有，

&emsp;&emsp;亦不數生死，&emsp;&emsp;不數憂悲苦，

&emsp;&emsp;不數數火燒，&emsp;&emsp;不數諸蟲食」。

時火與婆羅門聞佛說偈，還得信心，復以種種飲食，滿鉢與之。世尊不受，以因說偈而施故，復說偈言：

&emsp;&emsp;「因為說偈法，&emsp;&emsp;不應受飲食，

&emsp;&emsp;當觀察自法，&emsp;&emsp;說法不受食。

&emsp;&emsp;婆羅門當知！&emsp;&emsp;斯則淨命活。

&emsp;&emsp;應以餘供養，&emsp;&emsp;純淨大仙人，

&emsp;&emsp;已盡諸有漏，&emsp;&emsp;穢法悉已斷。

&emsp;&emsp;供養以飲食，&emsp;&emsp;於其良福田，

&emsp;&emsp;欲求福德者，&emsp;&emsp;則我田為良」。

火與婆羅門白佛：「今以此食，應著何所」？佛告婆羅門：「我不見諸天、魔、梵，沙門、婆羅門，天神、世人，有能食此信施，令身安樂。汝持是食去，棄於無蟲水中，及少生草地」。時婆羅門即以此食，持著無蟲水中，水即烟出，沸聲啾啾。譬如鐵丸，燒令火色，擲著水中，水即烟起，沸聲啾啾，亦復如是。婆羅門持此飲食著水中，水即烟出，沸聲啾啾。於時火與婆羅門歎言：「甚奇瞿曇！大德大力，能令此食而作神變」。時火與婆羅門因此飯食神變，得信敬心，稽首佛足，退住一面。白佛言：「世尊！我今可得於正法中出家，受具足，修梵行不」？佛告婆羅門：「汝今可得於正法中出家，受具足」。彼即出家已，作是思惟：所以族姓子剃除鬚髮<sup><font color="green">「鬚髮」，原本作「髮鬚」，依宋本改。</font></sup>，著袈裟衣，正信非家，出家學道，乃至得阿羅漢，心善解脫。

# 八；一二五七（一一五八）

<sup><font color="green">《相應部》（七）[〈婆羅門相應〉一經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/07%20%E5%A9%86%E7%BD%97%E9%97%A8%E7%9B%B8%E5%BA%94.md#1)。[《別譯》八一經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/04.md#81)。</font></sup>

如是我聞：一時，佛住舍衛國祇樹給孤獨園。時舍衛國中婆肆吒婆羅門女，信佛、法、僧，歸佛、歸法、歸比丘僧，於佛、法、僧已離狐疑，於苦、集<sup><font color="green">「集」，原本作「習」，依元本改。</font></sup>、盡、道亦離疑惑，見諦得果，得無間慧。其夫是婆羅豆婆遮種姓婆羅門，每至左右所為作時，有小得失，即稱南無佛，向如來所住方面，隨方合掌，三說是言：「南無多陀阿伽度、阿羅呵、三藐三佛陀，身純金色，圓光一尋，方身圓滿如尼拘律樹，善說妙法牟尼之尊，仙人上首，是我大師」！時夫婆羅門聞之，瞋恚不喜，語其婦言：「為鬼著耶？無有此義，捨諸三明大德婆羅門，而稱歎彼禿頭沙門！黑闇之分，世所不稱。我今當往，共汝大師論議，足知勝如」。婦語夫言：「不見諸天、魔、梵，沙門、婆羅門，諸神、世人，能共世尊、如來、應、等正覺，金色之身，圓光一尋，如尼拘律樹圓滿之身，言說微妙，仙人上首，我之大師，共論議者。然今婆羅門且往，自可知之」。時婆羅門即往詣佛所<sup><font color="green">「所」，原本缺，依宋本補。</font></sup>，面相問訊，慰勞已，退坐一面。而說偈言：

&emsp;&emsp;「為殺於何等，&emsp;&emsp;而得安隱眠？

&emsp;&emsp;為殺於何等，&emsp;&emsp;令心得無憂？

&emsp;&emsp;為殺於何等，&emsp;&emsp;瞿曇所稱歎」？

爾時，世尊知婆羅門心之所念，而說偈言：

&emsp;&emsp;「殺於瞋恨者，&emsp;&emsp;而得安隱眠。

&emsp;&emsp;殺於瞋恚者，&emsp;&emsp;而心得無憂。

&emsp;&emsp;瞋恚為毒本，&emsp;&emsp;能害甘種子，

&emsp;&emsp;能害於彼者，&emsp;&emsp;賢聖所稱歎。

&emsp;&emsp;若能害彼者，&emsp;&emsp;其心得無憂」。

時婆羅豆婆遮婆羅門，聞佛所說，示教、照喜，次第說法：謂說施，說戒，說生天法，說欲味著為災患，煩惱清淨，出要遠離，隨順福利清淨，分別廣說。譬如清淨白㲲，易為染色，如是婆羅豆婆遮婆羅門，即於座上，於四聖諦得無間<sup><font color="green">「無間等」，原本作「無閡等」，今改。</font></sup>等，所謂苦、集、滅、道。是婆羅門見法，得法，知法，入法，度諸疑、惑，不由他度，於正法律得無所畏。即從座起，偏露右肩，合掌白佛：「已度，世尊！已度，善逝！我今歸佛，歸法，歸比丘僧已，盡其壽命為優婆塞，證知我」！

時婆羅豆婆遮婆羅門，聞佛所說，歡喜隨喜，作禮而去。還歸自家，其婦優婆夷遙見夫來，見已白言：「已與如來、應、等正覺，純金色身，圓光一尋，如尼拘律樹圓滿之身，妙說之上，仙人之首，大牟尼尊為我大師，共論議耶」？其夫答言：「我未嘗見諸天、魔、梵，沙門、婆羅門，諸神、世人，有能與如來、應、等正覺，真金色身，圓光一尋，如尼拘律樹圓滿之身，妙說之上，諸仙之首，牟尼之尊，汝之大師，共論議也。汝今與我作好法衣，我持至世尊所，出家學道」。時婦悉以鮮潔白㲲，令作法衣。時婆羅門持衣，往詣世尊所，稽首禮足，退住一面。白言：「世尊！我今可得於世尊法中出家學道，修梵行不」？佛告婆羅門：「汝今可得於此法律，出家學道，修諸梵行」。即出家已，獨靜思惟，所以善男子剃除鬚髮，著袈裟衣，出家學道，乃至得阿羅漢，心善解脫。

# 九；一二五八（一一五九）

<sup><font color="green">[《小部．經集》三品五經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%B0%8F%E9%83%A8/05%20%E7%BB%8F%E9%9B%86/07.md#5)。今譯簡略，僅末後數偈。[《別譯》八二經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/04.md#82)。</font></sup>

如是我聞：一時，佛住舍衛國祇樹給孤獨園。時有魔瞿婆羅門，來詣佛所，與世尊面相問訊，慰勞已，退坐一面。白佛言：「瞿曇！我於家中常行布施，若一人來施於一人，若二人、三人、乃至百千，悉皆施與，我如是施，得多福不」？佛告婆羅門：「汝如是施，實得大福。所以者何？以於家中常行布施，一人來乞即施一人，二人、三人乃至百千，悉皆施與故，即得大福」。時魔瞿婆羅門即說偈言：

&emsp;&emsp;「在家所為作，&emsp;&emsp;布施復大會，

&emsp;&emsp;因此惠施故，&emsp;&emsp;欲求大功德。

&emsp;&emsp;今問於牟尼，&emsp;&emsp;我之所應知，

&emsp;&emsp;同梵天所見，&emsp;&emsp;為我分別說。

&emsp;&emsp;云何為解脫，&emsp;&emsp;勝妙之善趣？

&emsp;&emsp;云何修方便，&emsp;&emsp;得生於梵世？

&emsp;&emsp;云何隨樂施，&emsp;&emsp;生明勝梵天」？

爾時，世尊說偈答言：

&emsp;&emsp;「施者設大會，&emsp;&emsp;隨彼愛樂施，

&emsp;&emsp;歡喜淨信心，&emsp;&emsp;攀緣善功德，

&emsp;&emsp;以其所建立，&emsp;&emsp;求離諸過惡，

&emsp;&emsp;遠離於貪欲，&emsp;&emsp;其心善解脫。

&emsp;&emsp;修習於慈心，&emsp;&emsp;其功德無量，

&emsp;&emsp;況復加至誠，&emsp;&emsp;廣施設大會！

&emsp;&emsp;若於其中間，&emsp;&emsp;所得諸善心，

&emsp;&emsp;正向善解脫，&emsp;&emsp;或餘純善趣，

&emsp;&emsp;如是勝因緣，&emsp;&emsp;得生於梵世。

&emsp;&emsp;如是之惠施，&emsp;&emsp;其心平等故，

&emsp;&emsp;得生於梵世，&emsp;&emsp;其壽命延長」。

時魔瞿婆羅門，聞佛所說，歡喜隨喜，從座起而去。