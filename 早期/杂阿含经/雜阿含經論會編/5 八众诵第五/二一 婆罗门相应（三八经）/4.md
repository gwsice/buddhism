# 二五；一二七四（九九）

<sup><font color="green">《相應部》（六）[〈梵天相應〉三經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/06%20%E6%A2%B5%E5%A4%A9%E7%9B%B8%E5%BA%94.md#6_3)。[《別譯》二六五經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/14.md#265)。</font></sup>

如是我聞：一時，佛住王舍城。時有尊者，名曰淨天，在鞞提訶國人間遊行，至彌絺羅城菴羅園中。時尊者淨天，晨朝著衣持鉢，入彌絺羅城乞食。次第乞食，到自本家。時淨天母年老，在中堂持食祀火，求生梵天，不覺尊者淨天在門外立。時毘沙門天王，於尊者淨天所，極生敬信。時毘沙門天王，諸夜叉導從，乘虛而行，見尊者淨天在門外立，又見其母手擎飲食，在中堂上供養祀火，不見其子在外門立。見已，從空中下，至淨天母前而說偈言：

&emsp;&emsp;「此婆羅門尼，&emsp;&emsp;梵天極遼遠，

&emsp;&emsp;為求彼生故，&emsp;&emsp;於此祠祀火。

&emsp;&emsp;此非梵天道，&emsp;&emsp;何為徒祀此？

&emsp;&emsp;汝婆羅門尼，&emsp;&emsp;淨天住門外，

&emsp;&emsp;垢穢永無餘，&emsp;&emsp;是則天中天。

&emsp;&emsp;蕭然無所有，&emsp;&emsp;獨一不兼資，

&emsp;&emsp;為乞食入舍，&emsp;&emsp;所應供養者。

&emsp;&emsp;淨天善修身，&emsp;&emsp;人天良福田，

&emsp;&emsp;遠離一切惡，&emsp;&emsp;不為染所染。

&emsp;&emsp;德同於梵天，&emsp;&emsp;形在人間住，

&emsp;&emsp;不著一切法，&emsp;&emsp;如彼淳熟龍。

&emsp;&emsp;比丘正念住，&emsp;&emsp;其心善解脫，

&emsp;&emsp;應奉以初揣，&emsp;&emsp;是則上福田。

<sup><font color="green">「揣」，原本作「佛」，依宋本改。</font></sup>

&emsp;&emsp;應以正信心，&emsp;&emsp;及時速施與，

&emsp;&emsp;當預建立洲，&emsp;&emsp;令未來安樂。

&emsp;&emsp;汝觀此牟尼，&emsp;&emsp;已渡苦海流，

&emsp;&emsp;是故當信心，&emsp;&emsp;及時速施與，

&emsp;&emsp;當預建立洲，&emsp;&emsp;令未來安樂。

&emsp;&emsp;毘沙門天王，&emsp;&emsp;開發彼令捨」。

時尊者淨天，即為其母種種說法，示教、照喜已，復道而去。

# 二六；一二七五（一〇〇）

<sup><font color="green">[《別譯》二六六經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/14.md#266)。</font></sup>

如是我聞：一時，佛住舍衛國祇樹給孤獨園。時有異婆羅門，來詣佛所，面前問訊，相慰勞已。退坐一面。白佛言：「瞿曇！所謂佛者，云何為佛？為是父母制名？為是婆羅門制名」？時婆羅門即說偈言：

&emsp;&emsp;「佛者是世間，&emsp;&emsp;超渡之勝名，

&emsp;&emsp;為是父母制，&emsp;&emsp;名之為佛耶」？

爾時，世尊說偈答言：

&emsp;&emsp;「佛見過去世，&emsp;&emsp;如是見未來，

&emsp;&emsp;亦見現在世，&emsp;&emsp;一切行起滅。

&emsp;&emsp;明智所了知，&emsp;&emsp;所應修已修，

&emsp;&emsp;應斷悉已斷，&emsp;&emsp;是故名為佛。

&emsp;&emsp;歷劫求選擇，&emsp;&emsp;純苦無暫樂，

&emsp;&emsp;生者悉磨滅，&emsp;&emsp;遠離息塵垢，

&emsp;&emsp;拔諸使刺本，&emsp;&emsp;等覺故名佛」。

佛說偈已，彼婆羅門聞佛所說，歡喜隨喜，從座起去。

# 二七；一二七六（一〇一）

<sup><font color="green">[《增支部．四集》三六經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/05%20%E5%9B%9B%E9%9B%86%204.md#36)。[《別譯》二六七經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/15.md#267)。[《增壹阿含經》（三八）〈力品〉三經](https://github.com/gwsice/buddhism/blob/master/%E6%97%A9%E6%9C%9F/%E5%A2%9E%E4%B8%80%E9%98%BF%E5%90%AB%E7%BB%8F/31.md#38_3)。</font></sup>

如是我聞：一時，佛在拘薩羅人間遊行，有徙<sup><font color="green">「徙」，原本作「從」，依宋本改。</font></sup>迦帝聚落、墮鳩羅聚落二村中間，一樹下坐，入晝<sup><font color="green">「晝」，原本作「盡」，依宋本改。下例。</font></sup>正受。時有豆磨種姓婆羅門，隨彼道行，尋佛後來。見佛腳跡，千輻輪相，印文顯現，齊輻圓輞，眾好滿足。見已作是念：我未曾見人間有如是足跡，今當隨跡以求其人。即尋腳跡至於佛所，來見世尊坐一樹下，入晝正受。嚴容絕世，諸根澄靜，其心寂定，第一調伏，止<sup><font color="green">「止」，原本作「正」，依宋本改。</font></sup>觀、成就，光相巍巍，猶若金山。見已白言：「為是天耶」？佛告婆羅門：「我非天也」。「為龍、夜叉、乾闥婆、阿修羅、迦樓羅、緊那羅、摩睺羅伽、人非人等」？佛告婆羅門：「我非龍乃至人非人也」。婆羅門白佛：「若言非天、非龍，乃至非人、非非人，為是何等」？爾時，世尊說偈答言：

&emsp;&emsp;「天、龍、乾闥婆，&emsp;&emsp;緊那羅、夜叉，

&emsp;&emsp;無善阿修羅，&emsp;&emsp;諸摩睺羅伽，

&emsp;&emsp;人與非人等，&emsp;&emsp;悉由煩惱生。

&emsp;&emsp;如是煩惱漏，&emsp;&emsp;一切我已捨，

&emsp;&emsp;已破已磨滅，&emsp;&emsp;如芬陀利生，

&emsp;&emsp;雖生於水中，&emsp;&emsp;而未曾著水，

&emsp;&emsp;我雖生世間，&emsp;&emsp;不為世間著。

&emsp;&emsp;歷劫常選擇，&emsp;&emsp;純苦無暫樂，

&emsp;&emsp;一切有為行，&emsp;&emsp;悉皆生滅故。

&emsp;&emsp;離垢不傾動，&emsp;&emsp;已拔諸劍刺，

&emsp;&emsp;究竟生死際，&emsp;&emsp;故名為佛陀」。

<sup><font color="green">「際」，原本作「除」，依宋本改。</font></sup>

佛說此經已，豆摩種婆羅門聞佛所說，歡喜隨喜，從路而去。

（慢、優竭提、「僧伽羅」，生聽、極老，比丘、種作及梵天。佛陀、輪相為第十）。

<sup><font color="green">攝頌見《別譯》卷一三（大正二．四六七中）。</font></sup>

# 二八；一二七七（一〇二）

<sup><font color="green">[《小部．經集》一品，七經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%B0%8F%E9%83%A8/05%20%E7%BB%8F%E9%9B%86/02.md#7)。[《別譯》二六八經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/15.md#268)。</font></sup>

如是我聞：一時，佛住王舍城迦蘭陀竹園。爾時，世尊晨朝著衣持鉢，入王舍城乞食。次第乞食，至婆羅豆婆遮婆羅門舍。時婆羅門手執木杓，盛諸飲食，供養火具，住於門邊。遙見佛來，見已白佛，作是言：「住！住！領群特！慎勿近我門」。佛告婆羅門：「汝知領群特、領群特法耶」？婆羅門言：「我不知領群特，亦不知領群特法。沙門瞿曇！知領群特及領群特法不」？佛言：「我善知是領群特及領群特法」。是時，婆羅門即放事火具，疾敷床座，請佛令坐。白言：「瞿曇！為我說領群特及領群特法」！佛即就座，為說偈言：

&emsp;&emsp;「瞋恚心懷恨，&emsp;&emsp;隱覆諸過惡，

&emsp;&emsp;犯戒、起惡見，&emsp;&emsp;虛偽不真實，

&emsp;&emsp;如是等士夫，&emsp;&emsp;當知領群特。

&emsp;&emsp;弊暴、貪悋惜，&emsp;&emsp;惡欲、慳、諂偽，

<sup><font color="green">「弊」，原本作「憋」，依宋本改。</font></sup>

&emsp;&emsp;無慚、無愧心，&emsp;&emsp;當知領群特。

&emsp;&emsp;一生二生者，&emsp;&emsp;一切皆殺害，

&emsp;&emsp;無有慈愍心，&emsp;&emsp;是為領群特。

&emsp;&emsp;若殺縛、椎打，&emsp;&emsp;聚落及城邑，

&emsp;&emsp;無道以切責，&emsp;&emsp;當知領群特。

&emsp;&emsp;住止及行路，&emsp;&emsp;為眾之導首，

&emsp;&emsp;苦切諸群下，&emsp;&emsp;恐怛相迫愶，

&emsp;&emsp;取利以供己，&emsp;&emsp;當知領群特。

&emsp;&emsp;聚落及空地，&emsp;&emsp;有主、無主物，

&emsp;&emsp;掠護為己有，&emsp;&emsp;當知領群特。

&emsp;&emsp;自棄薄其妻，&emsp;&emsp;又不入婬舍，

&emsp;&emsp;侵陵他所愛，&emsp;&emsp;當知領群特。

&emsp;&emsp;內外諸親屬，&emsp;&emsp;同心善知識，

&emsp;&emsp;侵掠彼所愛，&emsp;&emsp;當知領群特。

<sup><font color="green">「愛」，原本誤作「受」，依元本改。</font></sup>

&emsp;&emsp;妄語欺誑人，&emsp;&emsp;詐取無證財，

&emsp;&emsp;他索而不還，&emsp;&emsp;當知領群特。

&emsp;&emsp;為己亦為他，&emsp;&emsp;舉責及與責，

<sup><font color="green">「與責」，原本作「財與」，依宋本改。</font></sup>

&emsp;&emsp;或復順他語，&emsp;&emsp;妄語為他證，

&emsp;&emsp;如是妄語者，&emsp;&emsp;當知領群特。

&emsp;&emsp;作惡不善業，&emsp;&emsp;無有人知者，

&emsp;&emsp;隱諱覆藏惡，&emsp;&emsp;當知領群特。

&emsp;&emsp;若人問其義，&emsp;&emsp;而答以非義，

&emsp;&emsp;顛倒欺誑人，&emsp;&emsp;當知領群特。

&emsp;&emsp;實空無所有，&emsp;&emsp;而輕毀智者，

&emsp;&emsp;愚癡為利故，&emsp;&emsp;當知領群特。

&emsp;&emsp;高慢自稱舉，&emsp;&emsp;毀壞於他人，

&emsp;&emsp;是極卑鄙慢，&emsp;&emsp;當知領群特。

&emsp;&emsp;自造諸過惡，&emsp;&emsp;移過誣他人，

&emsp;&emsp;妄語謗清白，&emsp;&emsp;當知領群特。

&emsp;&emsp;前受他利養，&emsp;&emsp;他人來詣己，

&emsp;&emsp;無有敬報心，&emsp;&emsp;當知領群特。

&emsp;&emsp;沙門、婆羅門，&emsp;&emsp;如法來乞求，

&emsp;&emsp;呵責而不與，&emsp;&emsp;當知領群特。

&emsp;&emsp;若父母年老，&emsp;&emsp;少壯氣已謝，

&emsp;&emsp;不勤加奉養，&emsp;&emsp;當知領群特。

&emsp;&emsp;父母、諸尊長，&emsp;&emsp;兄弟、親眷屬。

&emsp;&emsp;實非阿羅漢，&emsp;&emsp;自顯羅漢德，

&emsp;&emsp;世間之大賊，&emsp;&emsp;當知領群特。

&emsp;&emsp;初上種姓生，&emsp;&emsp;習婆羅門典，

&emsp;&emsp;而於其中間，&emsp;&emsp;習行諸惡業；

&emsp;&emsp;不以勝生故，&emsp;&emsp;障呵責惡道，

&emsp;&emsp;現法受呵責，&emsp;&emsp;後世墮惡道。

&emsp;&emsp;生旃陀羅家，&emsp;&emsp;世稱須陀夷，

&emsp;&emsp;名聞遍天下，&emsp;&emsp;旃陀羅所無。

&emsp;&emsp;婆羅門、剎利，&emsp;&emsp;大姓所供養，

&emsp;&emsp;乘於淨天道，&emsp;&emsp;平等正直住。

&emsp;&emsp;不以生處障，&emsp;&emsp;令不生梵天，

&emsp;&emsp;現法善名譽，&emsp;&emsp;後世生善趣。

&emsp;&emsp;二生汝當知！&emsp;&emsp;如我所顯示，

&emsp;&emsp;不以所生故，&emsp;&emsp;名為領群特；

&emsp;&emsp;不以所生故，&emsp;&emsp;名為婆羅門：

&emsp;&emsp;業為領群特，&emsp;&emsp;業為婆羅門」。

婆羅門白佛言：

&emsp;&emsp;「如是大精進！&emsp;&emsp;如是大牟尼！

&emsp;&emsp;不以所生故，&emsp;&emsp;名為領群特；

&emsp;&emsp;不以所生故，&emsp;&emsp;名為婆羅門：

&emsp;&emsp;業故領群特，&emsp;&emsp;業故婆羅門」。

時事火婆羅豆婆遮婆羅門，轉得信心，以滿鉢好食奉上世尊。世尊不受，以說偈得故，偈如上說。時事火婆羅豆婆遮婆羅門見食瑞應已，增其信心，白佛言：「世尊！我今可得於<sup><font color="green">「於」，原本作「為」，依宋本改。</font></sup>正法律出家受具足不」？佛告婆羅門：「汝今可得於正法律出家受具足戒」。即得出家，獨靜思惟，如前說，乃至得阿羅漢，心善解脫。時婆羅豆婆遮婆羅門得阿羅漢，心善解脫，自覺喜樂，即說偈言：

&emsp;&emsp;「非道求清淨，&emsp;&emsp;供養祠祀火，

&emsp;&emsp;不識清淨道，&emsp;&emsp;猶如生盲者。

&emsp;&emsp;今已得安樂，&emsp;&emsp;出家受具足，

&emsp;&emsp;逮得於三明，&emsp;&emsp;佛所教已作。

&emsp;&emsp;先婆羅門難，&emsp;&emsp;今為婆羅門，

&emsp;&emsp;沐浴離塵垢，&emsp;&emsp;度諸天彼岸」。

<sup><font color="green">《雜阿含經》卷四三（舊誤卷四）終。</font></sup>

# 二九；一二七八（一一七八）

<sup><font color="green">[《別譯》九二經](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/%E5%88%AB%E8%AF%91%E6%9D%82%E9%98%BF%E5%90%AB%E7%BB%8F/05.md#92)。事見[《小部．長老尼偈》一三三——一三八偈](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%B0%8F%E9%83%A8/09%20%E9%95%BF%E8%80%81%E5%B0%BC%E5%81%88%E7%BB%8F/1.md#133)。</font></sup>

<sup><font color="green">《雜阿含經》卷四四。</font></sup>如是我聞：一時，佛住彌絺羅國菴羅園中。時有婆四吒婆羅門尼，有六子相續命終，念子發狂，裸形被髮，隨路而走，至彌絺羅菴羅園中。爾時，世尊無量大眾圍繞說法。婆四吒婆羅門尼遙見世尊，見已即得本心，慚愧羞恥，歛身蹲坐，爾時，世尊告尊者阿難：「取汝欝多羅僧，與彼婆四吒婆羅門尼，令著聽法」。尊者阿難即受佛教，取衣令著。時婆羅門尼得衣著已，至於佛前，稽首禮佛，退坐一面。爾時，世尊為其說法，示教、照喜已，如佛常法，說法次第，乃至信心清淨，受三自歸。聞佛所說，歡喜隨喜，作禮而去。

彼婆四吒優婆夷，於後時第七子忽復命終，彼優婆夷都不啼哭、憂悲惱苦。時婆四吒優婆夷夫，說偈而告婆四吒優婆夷言：

&emsp;&emsp;「先諸子命終，&emsp;&emsp;念子生憂苦，

&emsp;&emsp;晝夜不飲食，&emsp;&emsp;乃至發狂亂。

&emsp;&emsp;今喪第七子，&emsp;&emsp;而不生憂苦」？

<sup><font color="green">「第」，原本作「弟」，依宋本改。</font></sup>

婆四吒優婆夷，即復說偈，答其夫言：

&emsp;&emsp;「兒孫有千數，&emsp;&emsp;因緣和合生，

&emsp;&emsp;長夜遷過去，&emsp;&emsp;我與君亦然。

&emsp;&emsp;子孫及宗族，&emsp;&emsp;其數無限量，

&emsp;&emsp;彼彼所生處，&emsp;&emsp;更互相殘食。

&emsp;&emsp;若知生要者，&emsp;&emsp;何足生憂苦！

&emsp;&emsp;我已知出離，&emsp;&emsp;生死存亡相。

&emsp;&emsp;不復生憂苦，&emsp;&emsp;入佛正教故」。

時婆四吒優婆夷夫，說偈歎曰：

&emsp;&emsp;「未曾所聞法，&emsp;&emsp;而今聞汝說。

&emsp;&emsp;何處聞說法，&emsp;&emsp;不念子憂悲」？

婆四吒優婆夷說偈答言：

&emsp;&emsp;「今日等正覺，&emsp;&emsp;在彌絺羅國，

&emsp;&emsp;菴羅樹園中，&emsp;&emsp;永離一切苦。

&emsp;&emsp;演說一切苦，&emsp;&emsp;苦集、苦寂滅，

<sup><font color="green">「集」，原本作「習」，依元本改。</font></sup>

&emsp;&emsp;賢聖八正道，&emsp;&emsp;安隱趣涅槃。


&emsp;&emsp;則是我大師，&emsp;&emsp;深樂其正教，

&emsp;&emsp;我已知正法，&emsp;&emsp;能開子憂苦」。

其夫婆羅門復說偈言：

&emsp;&emsp;「我今亦當往，&emsp;&emsp;彌絺菴羅園，

&emsp;&emsp;彼世尊亦當，&emsp;&emsp;開我子憂苦」。

優婆夷復說偈言：

&emsp;&emsp;「當觀等正覺，&emsp;&emsp;柔軟金色身，

&emsp;&emsp;不調者能調，&emsp;&emsp;廣度海流人」。

爾時，婆羅門即嚴駕，乘於馬車，詣彌絺羅菴羅園，遙見世尊，轉增信樂，詣大師前。彼時大師，即為說偈，開其法眼，苦、集、滅、道，正向涅槃。彼即見法，成無間等。既知法已，請求出家，時婆羅門即得出家，獨靜思惟，乃至得阿羅漢。世尊記說，於第三夜逮得三明。得三明已，佛即告之，命遣御者，乘車還家，告婆四吒優婆夷，令發隨喜語言：「婆羅門往見世尊，得淨信心，奉事大師，即為說法，為開法眼，見苦聖諦，苦集、苦滅、賢聖八道，安趣涅槃，成無間等，既知法已，即求出家，世尊記說，於第三夜具足三明」。時彼御者奉教疾還。

時婆四吒優婆夷，遙見御者空車而還，即遙問言：「婆羅門為見佛不？佛為說法，開示法眼，見聖諦不」？御者白言：「婆羅門已見世尊，得淨信心，奉事大師，為開法眼，說四聖諦，成無間等。既知法已，即求出家，專精思惟，世尊記說，於第三夜具足三明」。時優婆夷心即隨喜，語御者言：「車馬屬汝，加復賜汝金錢一千。以<sup><font color="green">「以」，原本作「已」，今改。</font></sup>汝傳信，言婆羅門宿闍諦，已得三明，令我歡喜故」。御者白言：「我今何用車馬、金錢為？車馬、金錢還優婆夷，我今當還婆羅門所，隨彼出家」。優婆夷言：「汝意如此，便可速還，不久亦當如彼所得，具足三明，隨後出家」。御者白言：「如是，優婆夷！如彼出家，我亦當然」。優婆夷言：「汝父出家，汝隨出家，我今不久亦當隨去，如空野大龍，乘虛而遊，其餘諸龍、龍子、龍女，悉皆隨去。我亦如是，執持衣鉢，易養易滿」。御者白言：「優婆夷！若如是者，所願必果，不久當見優婆夷少欲知足，執持衣鉢，人所棄者，乞受而食。剃髮染衣，於陰、界、入斷除愛欲，離貪繫縛，盡諸有漏」。彼婆羅門及其御者，婆四吒優婆夷，優婆夷女孫陀槃梨，悉皆出家，究竟苦邊。