# 三〇；一二七九（一一七九）

<sup><font color="green">《相應部》（七）[〈婆羅門相應〉一〇經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/07%20%E5%A9%86%E7%BD%97%E9%97%A8%E7%9B%B8%E5%BA%94.md#10)。[《別譯》九三經]。</font></sup>

如是我聞：一時，佛住毘舍離國大林精舍。時有毘梨耶婆羅豆婆遮婆羅門，晨朝買牛，未償其價，即日失牛，六日不見。時婆羅門為覓牛故，至大林精舍，遙見世尊，坐一樹下，儀容挺特，諸根清淨，其心寂默，成就止觀，其身金色，光明焰照。見已，即詣其前而說偈言：

&emsp;&emsp;「云何無所求，&emsp;&emsp;空寂在於此？

&emsp;&emsp;獨一處空閑，&emsp;&emsp;而得心所樂」。

爾時，世尊說偈答言：

&emsp;&emsp;「若失若復得，&emsp;&emsp;於我心不亂。

&emsp;&emsp;婆羅門當知！&emsp;&emsp;莫謂彼如我，

&emsp;&emsp;心計於得失，&emsp;&emsp;其心不自在」。

時婆羅門復說偈言：

&emsp;&emsp;「最勝梵志處，&emsp;&emsp;如比丘所說，

&emsp;&emsp;我今當自說，&emsp;&emsp;真實語諦聽。

&emsp;&emsp;沙門今定非，&emsp;&emsp;晨朝失牛者，

&emsp;&emsp;六日求不得，&emsp;&emsp;是故安樂住。

&emsp;&emsp;沙門今定非，&emsp;&emsp;種殖胡麻田，

&emsp;&emsp;慮其草荒沒，&emsp;&emsp;是故安樂住。

&emsp;&emsp;沙門今定非，&emsp;&emsp;種稻田乏水，

&emsp;&emsp;畏葉枯便死，&emsp;&emsp;是故安樂住。

&emsp;&emsp;沙門今定無，&emsp;&emsp;寡女有七人，

&emsp;&emsp;悉養孤遺子，&emsp;&emsp;是故安樂住。

&emsp;&emsp;沙門今定無，&emsp;&emsp;七不愛念子，

&emsp;&emsp;放逸多負債，&emsp;&emsp;是故安樂住。

&emsp;&emsp;沙門今定無，&emsp;&emsp;債主守其門，

&emsp;&emsp;求索長息財，&emsp;&emsp;是故安樂住。

&emsp;&emsp;沙門今定無，&emsp;&emsp;七領重臥具，

&emsp;&emsp;憂勤擇諸蟲，&emsp;&emsp;是故安樂住。

&emsp;&emsp;沙門今定無，&emsp;&emsp;赤眼黃髮婦，

&emsp;&emsp;晝夜聞惡聲，&emsp;&emsp;是故安樂住。

&emsp;&emsp;沙門今定無，&emsp;&emsp;空倉群鼠戲，

&emsp;&emsp;常憂其羸乏，&emsp;&emsp;是故安樂住」。

爾時，世尊說偈答言：

&emsp;&emsp;「我今日定不，&emsp;&emsp;晨朝失其牛，

&emsp;&emsp;六日求不得，&emsp;&emsp;是故安樂住。

&emsp;&emsp;我今日定無，&emsp;&emsp;種殖胡麻田，

&emsp;&emsp;常恐其荒沒，&emsp;&emsp;是故安樂住。

&emsp;&emsp;我今日定無，&emsp;&emsp;種稻田乏水，

&emsp;&emsp;畏葉便枯死，&emsp;&emsp;是故安樂住。

&emsp;&emsp;我今日定無，&emsp;&emsp;寡女有七人，

&emsp;&emsp;悉養孤遺子，&emsp;&emsp;是故安樂住。

&emsp;&emsp;我今日定無，&emsp;&emsp;七不愛念子，

&emsp;&emsp;放逸多負債，&emsp;&emsp;是故安樂住。

&emsp;&emsp;我今日定無，&emsp;&emsp;債主守其門，

&emsp;&emsp;求索長息財，&emsp;&emsp;是故安樂住。

&emsp;&emsp;我今日定無，&emsp;&emsp;七領重臥具，

&emsp;&emsp;憂勤擇諸蟲，&emsp;&emsp;是故安樂住。

&emsp;&emsp;我今日定無，&emsp;&emsp;黃頭赤眼婦，

&emsp;&emsp;晝夜聞惡聲，&emsp;&emsp;是故安樂住。

&emsp;&emsp;我今日定無，&emsp;&emsp;空倉群鼠戲，

&emsp;&emsp;常憂其羸乏，&emsp;&emsp;是故安樂住。

&emsp;&emsp;不捨念不念，&emsp;&emsp;眾生安樂住，

&emsp;&emsp;斷欲離恩愛，&emsp;&emsp;而得安樂住」。

爾時，世尊為精進婆羅豆婆遮婆羅門，種種說法，示教、照喜。如佛常法，次第說法：布施，持戒，乃至於正法中心得無畏。即從座起，合掌白佛：「我今得於正法律，出家學道，成比丘分，修梵行不」？佛告婆羅門：「汝今可得於正法律出家，受具足，修諸梵行。乃至得阿羅漢，心善解脫」。爾時，精進婆羅豆婆遮婆羅門得阿羅漢，緣自覺知，得解脫樂，而說偈言：

&emsp;&emsp;「我今甚欣樂，&emsp;&emsp;大仙法之上，

&emsp;&emsp;得離貪欲樂，&emsp;&emsp;不空見於佛」。

<sup><font color="green">「空」，原本作「生」，依宋本改。</font></sup>

# 三一；一二八〇（一一八〇）

<sup><font color="green">《相應部》（七）[〈婆羅門相應〉二二經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/07%20%E5%A9%86%E7%BD%97%E9%97%A8%E7%9B%B8%E5%BA%94.md#22)。[《別譯》九四經]。</font></sup>

如是我聞：一時，佛住娑羅樹林婆羅門聚落。爾時，世尊晨朝著衣持鉢，入婆羅門聚落乞食，有非時雲起。爾時，世尊作是念：我今當往婆羅門聚落，婆羅長者大會堂中。作是念已，即往向彼大會堂所。時婆羅門、長者，悉集堂上，遙見世尊，共相謂言：「彼剃頭沙門，竟知何法」！爾時，世尊告彼婆羅（門）聚落，婆羅門、長者言：「諸婆羅門，有知法者，有不知者；剎利、長者，亦有知法者，有不知法者」。爾時，世尊即說偈言：

&emsp;&emsp;「非朋欲勝朋，&emsp;&emsp;王不伏難伏，

&emsp;&emsp;妻不求勝夫，&emsp;&emsp;無子不恭父。

&emsp;&emsp;無會無智者，&emsp;&emsp;無智不法言，

&emsp;&emsp;貪、恚、癡悉斷，&emsp;&emsp;是則名智者」。

時彼婆羅門、長者白佛言：「善士，瞿曇！善士夫可入此堂，就座而坐」。世尊坐已，即白言：「瞿曇說法，我等樂聽」。爾時，世尊為彼大會婆羅門、長者，種種說法，示教、照喜已，復說偈言：

&emsp;&emsp;「愚智群聚會，&emsp;&emsp;非說孰知明，

&emsp;&emsp;能說寂靜道，&emsp;&emsp;因說智則辯。

&emsp;&emsp;說者顯正法，&emsp;&emsp;建立大仙幢，

&emsp;&emsp;善說為仙幢，&emsp;&emsp;法為羅漢幢」。

爾時，世尊為婆羅（門）聚落，婆羅門、長者，建立正法，示教、照喜。示教、照喜已，從座起而去。

# 三二；一二八一（一一八一）

<sup><font color="green">《相應部》（七）[〈婆羅門相應〉一三經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/07%20%E5%A9%86%E7%BD%97%E9%97%A8%E7%9B%B8%E5%BA%94.md#13)。[《別譯》九五經]。</font></sup>

如是我聞：一時，佛在拘薩羅人間遊行，至浮梨聚落，住天作婆羅門菴羅園中，尊者優波摩為侍者。爾時，世尊患背痛，告尊者優波摩：「汝舉衣鉢已，往至天作婆羅門舍」。時天作婆羅門處於中堂，令梳頭者理剃鬚髮。見尊者優波摩於門外<sup><font color="green">「門外」，原本作「外門」，依宋本改。</font></sup>住，見已即說偈言：

&emsp;&emsp;「何等剃鬚髮，&emsp;&emsp;身著僧迦梨，

&emsp;&emsp;住於彼門外，&emsp;&emsp;為欲何所求」？

尊者優波摩說偈答言：

&emsp;&emsp;「羅漢世善逝，&emsp;&emsp;所患背風疾，

&emsp;&emsp;頗有安樂水，&emsp;&emsp;療牟尼疾不」？

時天作婆羅門，以滿鉢酥，一瓶油，一瓶石蜜，使人擔持，并持暖水，隨尊者優波摩詣世尊所，以塗其體。暖水洗之，酥、蜜作飲。世尊背疾即得安隱。

時天作婆羅門晨朝早起，往詣佛所，稽首禮足退坐一面，而說偈言：

&emsp;&emsp;「何言婆羅門，&emsp;&emsp;施何得大果？

&emsp;&emsp;何等為時施？&emsp;&emsp;云何淨福田」？

爾時，世尊說偈答言：

&emsp;&emsp;「若得宿命智，&emsp;&emsp;見天定趣生，

&emsp;&emsp;得盡諸有漏，&emsp;&emsp;牟尼起三明，

&emsp;&emsp;善知心解脫，&emsp;&emsp;解脫一切貪，

&emsp;&emsp;說名婆羅門，&emsp;&emsp;施彼得大果。

&emsp;&emsp;施彼為時施，&emsp;&emsp;隨所欲福田」。

時天作婆羅門聞佛所說，歡喜隨喜，作禮而去。

# 三三；一二八二（一一八二）

<sup><font color="green">《相應部》（七）[〈婆羅門相應〉一七經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/07%20%E5%A9%86%E7%BD%97%E9%97%A8%E7%9B%B8%E5%BA%94.md#17)。[《別譯》九六經]。</font></sup>

如是我聞：一時，佛在拘薩羅人間遊行。於一夜時，住止娑羅林中。時有一婆羅門，去娑羅林不遠，營作田業。晨朝起作，至娑羅林中，遙見世尊坐一樹下，儀容端正，諸根清淨，其心寂定，具足成就第一止觀；其身金色，光明徹照。見已，往詣其所，白言：「瞿曇！我近在此經營事業，故樂此林；瞿曇於此有何事業，樂此林中」？復說偈言：

&emsp;&emsp;「比丘於此林，&emsp;&emsp;為何事業故，

&emsp;&emsp;獨一守空閑，&emsp;&emsp;樂於此林中」？

爾時，世尊說偈答曰：

&emsp;&emsp;「無事於此林，&emsp;&emsp;林根久已斷，

&emsp;&emsp;於林離林脫，&emsp;&emsp;禪思不樂斷」。

時彼婆羅門聞佛所說，歡喜隨喜，作禮而去。

# 三四；一二八三（一一八三）

<sup><font color="green">《相應部》（七）[〈婆羅門相應〉一八經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/07%20%E5%A9%86%E7%BD%97%E9%97%A8%E7%9B%B8%E5%BA%94.md#18)。[《別譯》九七經]。</font></sup>

如是我聞：一時，佛在拘薩羅人間遊行，夜宿一娑羅林中。時有一婆羅門，近彼林側，與五百年少婆羅門共。彼婆羅門常稱歎欽想，欲見世尊。何時遊於此林，我因得見，過<sup><font color="green"></font></sup>問所疑，頗有閑暇為我記說！時彼婆羅門年少弟子，為採薪故，入於林中，遙見世尊，坐一樹下。儀容端正，諸根寂靜，其心寂定，形若金山，光明徹照。見已，作是念：我和上婆羅門，常稱歎欽仰，欲見瞿曇，問其所疑。今此沙門瞿曇到此林中，我當疾往，白和上令知。即持薪束，疾還學堂。捨薪束已，詣和上所，白言：「和上！當知和上由來常所稱歎欽仰，欲見沙門瞿曇，脫到此林，當問所疑。今日瞿曇已到此林，和上知時」。時婆羅門即詣世尊所，面相問訊，慰勞已，退坐一面，而說偈言：

&emsp;&emsp;「獨入此恐怖，&emsp;&emsp;深邃叢林中，

&emsp;&emsp;堅住不傾動，&emsp;&emsp;善修正勤法。

&emsp;&emsp;無歌舞音樂，&emsp;&emsp;寂默住空閑，

&emsp;&emsp;我所未曾見，&emsp;&emsp;獨樂深林者。

&emsp;&emsp;欲求於世間，&emsp;&emsp;自在增上主；

&emsp;&emsp;為三十三天，&emsp;&emsp;天上自在樂？

&emsp;&emsp;何故深林中，&emsp;&emsp;苦行自枯槁」？

爾時，世尊說偈答言：

&emsp;&emsp;「若欲種種求，&emsp;&emsp;諸界多種著，

&emsp;&emsp;彼一切皆是，&emsp;&emsp;愚癡之根本。

&emsp;&emsp;如是一切求，&emsp;&emsp;我久悉已吐，

&emsp;&emsp;不求、不諂偽，&emsp;&emsp;一切無所觸。

&emsp;&emsp;於一切諸法，&emsp;&emsp;唯一清淨觀，

&emsp;&emsp;得無上菩提，&emsp;&emsp;禪思修正樂」。

<sup><font color="green">「正」，原本作「不」，依宋本改。</font></sup>

婆羅門復說偈言：

&emsp;&emsp;「我今敬禮汝，&emsp;&emsp;大寂牟尼尊！

&emsp;&emsp;禪思之妙王，&emsp;&emsp;覺無邊大覺。

&emsp;&emsp;如來天人救，&emsp;&emsp;巍巍若金山，

&emsp;&emsp;解脫於叢林，&emsp;&emsp;於林永不著。

&emsp;&emsp;已拔深利刺，&emsp;&emsp;清淨無餘跡，

&emsp;&emsp;論師之上首，&emsp;&emsp;言說最勝辯，

&emsp;&emsp;人中雄師子，&emsp;&emsp;震吼於深林。

&emsp;&emsp;顯現苦聖諦，&emsp;&emsp;集、滅、八正道，

&emsp;&emsp;能盡眾苦聚，&emsp;&emsp;乘出淨無垢。

&emsp;&emsp;自脫一切苦，&emsp;&emsp;濟彼苦眾生，

&emsp;&emsp;安樂眾生故，&emsp;&emsp;演說於正法。

&emsp;&emsp;已斷於恩愛，&emsp;&emsp;遠離於欲網，

&emsp;&emsp;斷除於一切，&emsp;&emsp;有愛之結縛。

&emsp;&emsp;如水生蓮華，&emsp;&emsp;塵水不染著；

&emsp;&emsp;如日停虛空，&emsp;&emsp;清淨無雲翳。

&emsp;&emsp;善哉我今日，&emsp;&emsp;至拘薩羅林，

&emsp;&emsp;得見於大師，&emsp;&emsp;兩足之勝尊！

&emsp;&emsp;大林大精進，&emsp;&emsp;得第一廣度，

&emsp;&emsp;調御師之首，&emsp;&emsp;敬禮無所畏」。

時婆羅門廣說斯偈，讚歎佛已，聞佛所說，歡喜隨喜，作禮而去。

# 三五；一二八四（一一八四）

<sup><font color="green">《相應部》（七）[〈婆羅門相應〉九經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/07%20%E5%A9%86%E7%BD%97%E9%97%A8%E7%9B%B8%E5%BA%94.md#9)。[《別譯》九九經]。[《小部．經集》三品四經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%B0%8F%E9%83%A8/05%20%E7%BB%8F%E9%9B%86/06.md#4)，依此而成。</font></sup>

如是我聞：一時，佛在拘薩羅人間遊行，宿於孫陀利河側。爾時，世尊剃髮未久，於後夜時，結跏趺坐，正身思惟，繫念在前，以衣覆頭。時孫陀利河側，有婆羅門住止。夜起持祠，餘食不盡，持<sup><font color="green"></font></sup>至河邊，欲求大德婆羅門以奉之。爾時，世尊聞河邊婆羅門聲，聞已謦咳作聲，卻衣現頭。時孫陀利河側婆羅門，見佛已，作是念：是剃頭沙門，非婆羅門，欲持食還去。彼婆羅門復作是念：非獨沙門是剃頭者，婆羅門中亦有剃頭，應往至彼，問其所生。時孫陀利河側婆羅門，詣世尊所，而問之言：「為何姓生」？爾時，世尊即說偈言：

&emsp;&emsp;「汝莫問所生，&emsp;&emsp;但當問所行。

&emsp;&emsp;刻木為鑽燧，&emsp;&emsp;亦能生於火；

&emsp;&emsp;下賤種姓中，&emsp;&emsp;生堅固牟尼。

&emsp;&emsp;智慧、有慚愧，&emsp;&emsp;精進、善調伏，

&emsp;&emsp;究竟大明際，&emsp;&emsp;清淨修梵行。

&emsp;&emsp;而今正是時，&emsp;&emsp;應奉施餘食」。

時孫陀利河側婆羅門復說偈言：

&emsp;&emsp;「我今吉良日，&emsp;&emsp;求福修供養，

&emsp;&emsp;遇得見大士，&emsp;&emsp;三時最勝尊，

&emsp;&emsp;若不見佛者，&emsp;&emsp;當更施餘人」。

爾時，孫陀利河側婆羅門，轉得信心，即持餘食以奉世尊。世尊不受，以說偈得故。如上因說偈而得食廣說。孫陀利河側婆羅門白佛言：「世尊！今此施食，當置何所」？佛告婆羅門：「我不見諸天、魔、梵，沙門、婆羅門，天神、世人，有能食此食，令身安隱者。汝持此食去，著無蟲水中，及少生草地」。時婆羅門即持此食，著無蟲水中。水即煙起涌沸，啾啾作聲。如燒鐵丸，投之冷水，煙起涌沸，啾啾作聲；如是彼食著無蟲水中，煙起涌沸，啾啾作聲。孫陀利河側婆羅門，心欲恐怖，身毛皆竪，謂為災變，馳走上岸，集聚乾木，供養祠火，令息災恠。世尊見彼集聚乾木，供養祠火，望息災恠，見已即說偈言：

&emsp;&emsp;「婆羅門祠火，&emsp;&emsp;焚燒乾草木，

&emsp;&emsp;莫呼是淨道，&emsp;&emsp;能卻諸災患。

&emsp;&emsp;此則惡供養，&emsp;&emsp;而謂為黠慧，

&emsp;&emsp;作如是因緣，&emsp;&emsp;外道取修淨。

&emsp;&emsp;汝今棄薪火，&emsp;&emsp;起內火熾然，

&emsp;&emsp;常修不放逸，&emsp;&emsp;常當於供養。

<sup><font color="green">「當」，原本作「富」，依宋本改。</font></sup>

&emsp;&emsp;處處興淨信，&emsp;&emsp;廣施設大會，

&emsp;&emsp;心意為束薪，&emsp;&emsp;瞋恚黑烟起，

&emsp;&emsp;妄語為塵味，&emsp;&emsp;口舌為木杓，

&emsp;&emsp;胸懷燃火處，&emsp;&emsp;欲火常熾然，

&emsp;&emsp;當善自調伏，&emsp;&emsp;消滅士夫火。

&emsp;&emsp;正信為大河，&emsp;&emsp;淨戒為度濟，

&emsp;&emsp;澄淨清流水，&emsp;&emsp;智者之所歎。

&emsp;&emsp;人中淨天德，&emsp;&emsp;當於中洗浴，

&emsp;&emsp;涉水不著身，&emsp;&emsp;安樂度彼岸。

&emsp;&emsp;正法為深淵，&emsp;&emsp;福德為下濟，

&emsp;&emsp;澄淨水充滿，&emsp;&emsp;智者所讚嘆。

&emsp;&emsp;人中天淨德，&emsp;&emsp;當於中洗浴，

&emsp;&emsp;涉水不著身，&emsp;&emsp;安樂度彼岸。

&emsp;&emsp;真諦善調御，&emsp;&emsp;攝護修梵行，

&emsp;&emsp;慈悲為苦行，&emsp;&emsp;真實心清淨，

&emsp;&emsp;沐浴以正法，&emsp;&emsp;智者所稱歎」。

爾時，孫陀利河側婆羅門，聞佛所說，歡喜隨喜，復道而去。

# 三六；一二八五（一一八五）

<sup><font color="green">[《別譯》九八經]。[《中部》（七）《布喻經》](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E4%B8%AD%E9%83%A8/007%20%E5%B8%83%E5%96%BB%E7%BB%8F.md)後分。[《中阿含經》（九三）《水淨梵志經》](https://github.com/gwsice/buddhism/blob/master/%E6%97%A9%E6%9C%9F/%E4%B8%AD%E9%98%BF%E5%90%AB%E7%BB%8F/23.md#93)後分。[《增壹阿含經》（一三）〈利養品〉五經](https://github.com/gwsice/buddhism/blob/master/%E6%97%A9%E6%9C%9F/%E5%A2%9E%E4%B8%80%E9%98%BF%E5%90%AB%E7%BB%8F/06.md#13_5)後分。</font></sup>

如是我聞：一時，佛在拘薩羅人間遊行，住孫陀利河側叢林中。時有孫陀利河側住止婆羅門，來詣佛所，面相問訊，慰勞已，退坐一面。問佛言：「瞿曇！至孫陀利河中洗浴不」？佛告婆羅門：「何用於孫陀利河中洗浴為」？婆羅門白佛：「瞿曇！孫陀利河是濟度之數，是吉祥之數，是清淨之數。若有於中洗浴者，悉能除人一切諸惡」。爾時，世尊即說偈言：

&emsp;&emsp;「非孫陀利河，&emsp;&emsp;亦非婆休多，

&emsp;&emsp;非伽耶、薩羅，&emsp;&emsp;如是諸河等，

&emsp;&emsp;作諸惡不善，&emsp;&emsp;能令其清淨。

&emsp;&emsp;恆河、婆休多，&emsp;&emsp;孫陀利河等，

&emsp;&emsp;愚者常居中，&emsp;&emsp;不能除眾惡。

&emsp;&emsp;其清淨之人，&emsp;&emsp;何用洗浴為？

&emsp;&emsp;其清淨之人，&emsp;&emsp;何用布薩為？

&emsp;&emsp;淨業以自淨，&emsp;&emsp;是生於受持，

&emsp;&emsp;不殺亦不盜，&emsp;&emsp;不婬、不妄語。

&emsp;&emsp;信施除慳垢，&emsp;&emsp;於斯而洗浴，

&emsp;&emsp;於一切眾生，&emsp;&emsp;常起慈悲心。

&emsp;&emsp;井水以洗浴，&emsp;&emsp;用伽耶等為？

&emsp;&emsp;內心自清淨，&emsp;&emsp;不待洗於外。

&emsp;&emsp;下賤田舍兒，&emsp;&emsp;身體多污垢，

&emsp;&emsp;水洗塵穢，&emsp;&emsp;不能淨其內」。

爾時，孫陀利河側婆羅門，聞佛所說，歡喜隨喜，從座起而去。

# 三七；一二八六（一一八六）

<sup><font color="green">《相應部》（七）[〈婆羅門相應〉六經](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E7%9B%B8%E5%BA%94%E9%83%A8/01%E6%9C%89%E5%81%88%E7%AF%87/07%20%E5%A9%86%E7%BD%97%E9%97%A8%E7%9B%B8%E5%BA%94.md#6)。[《別譯》一〇〇經]。</font></sup>

如是我聞：一時，佛住迦毘羅衛國尼拘律園中。時有縈髻羅豆婆遮婆羅門，本俗人時，為佛善知識。來詣佛所，面相問訊，慰勞已，退坐一面，而說偈言：

&emsp;&emsp;「外身縈髻者，&emsp;&emsp;是但名縈髻；

&emsp;&emsp;內心縈髻者，&emsp;&emsp;是結縛眾生。

&emsp;&emsp;今請問瞿曇，&emsp;&emsp;云何解縈髻」？

爾時，世尊說偈答言：

&emsp;&emsp;「受持於淨戒，&emsp;&emsp;內心修正覺，

&emsp;&emsp;專精勤方便，&emsp;&emsp;是則解縈髻」。

時縈髻婆羅門，聞佛所說，歡喜隨喜，從座起而去。

# 三八；一二八七（一一八七）

<sup><font color="green">同上經。</font></sup>

如是我聞：一時，佛住迦毘羅衛國尼拘律園中。時有縈髻波羅豆婆遮婆羅門，來詣佛所，面前問訊，相慰勞已，退坐一面，而說偈言：

&emsp;&emsp;「身外縈髻者，&emsp;&emsp;是但名縈髻；

&emsp;&emsp;內心縈髻者，&emsp;&emsp;是結縛眾生。

&emsp;&emsp;我今問瞿曇，&emsp;&emsp;如此縈髻者，

&emsp;&emsp;云何作方便，&emsp;&emsp;於何斷縈髻」？

爾時，世尊說偈答言：

&emsp;&emsp;「眼、耳及與鼻，&emsp;&emsp;舌、身、意入處，

&emsp;&emsp;於彼名及色，&emsp;&emsp;滅盡令無餘，

&emsp;&emsp;諸識永滅者，&emsp;&emsp;於彼斷縈髻」。

佛說此經已，縈髻波羅豆婆遮婆羅門聞佛所說，歡喜隨喜，從座起而去。

&emsp;&emsp;（栴陀、婆私吒，&emsp;&emsp;失牛、講集處，

&emsp;&emsp;天敬、娑羅林，&emsp;&emsp;聚薪、二孫陀，

&emsp;&emsp;一髻髮為十）。

<sup><font color="green">攝頌見《別譯》卷五（大正二．四〇九下——四一〇上）。</font></sup>