## 杂阿含经卷第十三

宋天竺三藏求那跋陀罗译

### （三○四）

如是我闻。

一时。佛住拘留搜调牛聚落。

尔时。世尊告诸比丘。我今当为汝等说法。初．中．后善。善义善味。纯一满净。梵行清白。谛听。善思。有六六法。何等为六六法。谓六内入处．六外入处．六识身．六触身．六受身．六爱身。

何等为六内入处。谓眼入处．耳入处．鼻入处．舌入处．身入处．意入处。何等为六外入处。色入处．声入处．香入处．味入处．触入处．法入处。云何六识身。谓眼识身．耳识身．鼻识身．舌识身．身识身．意识身。云何六触身。谓眼触．耳触．鼻触．舌触．身触．意触。云何六受身。谓眼触生受．耳触生受．鼻触生受．舌触生受．身触生受．意触生受。云何六爱身。谓眼触生爱．耳触生爱．鼻触生爱．舌触生爱．身触生爱．意触生爱。

若有说言眼是我。是则不然。所以者何。眼生灭故。若眼是我者。我应受生死。是故说眼是我者。是则不然。如是若色．若眼识．眼触．眼触生受若是我者。是则不然。所以者何。眼触生受是生灭法。若眼触生受是我者。我复应受生死。是故说眼触生受是我者。是则不然。是故眼触生受非我。如是耳．鼻．舌．身．意触生受非我。所以者何。意触生受是生灭法。若是我者。我复应受生死。是故意触生受是我者。是则不然。是故意触生受非我。

如是。比丘。当如实知眼所作．智所作．寂灭所作。开发神通。正向涅槃。云何如实知见眼所作。乃至正向涅槃。如是。比丘。眼非我。若色．眼识．眼触．眼触因缘生受。内觉若苦．若乐．不苦不乐。彼亦观察非我。耳．鼻．舌．身．意亦如是说。是名如实知见眼所作。乃至正向涅槃。是名六六法经。

佛说此经已。诸比丘闻佛所说。欢喜奉行。

### （三○五）

如是我闻。

一时。佛住拘留搜调牛聚落。

尔时。世尊告诸比丘。我今当为汝等说法。初．中．后善。善义善味。纯一满净。梵行清白。所谓六分别六入处经。谛听。善思。当为汝说。

何等为六分别六入处经。谓于眼入处不如实知见者。色．眼识．眼触．眼触因缘生受。内觉若苦．若乐．不苦不乐。不如实知见。不如实知见故。于眼染著。若色．眼识．眼触．眼触因缘生受。内觉若苦．若乐．不苦不乐。皆生染著。如是耳．鼻．舌．身．意。若法．意识．意触．意触因缘生受。内觉若苦．若乐．不苦不乐。不如实知见。不如实知见故。生染著。如是染著相应．愚闇．顾念．结缚其心。长养五受阴。及当来有受．贪．喜悉皆增长。身心疲恶。身心坏烧然。身心炽然。身心狂乱。身生苦觉。彼身生苦觉故。于未来世生．老．病．死．忧．悲．恼．苦悉皆增长。是名纯一大苦阴聚集。

诸比丘。若于眼如实知见。若色．眼识．眼触．眼触因缘生受。内觉若苦．若乐．不苦不乐。如实知见。见已于眼不染著。若色．眼识．眼触．眼触因缘生受。内觉若苦．若乐．不苦不乐。不染著。如是耳．鼻．舌．身．意法如实知见。若法．意识．意触．意触因缘生受。内觉若苦．若乐．不苦不乐。如实知见。如实知见故。于意不染著。若法．意识．意触．意触因缘生受。内觉若苦．若乐．不苦不乐。不染。不染著故。不相杂．不愚闇．不顾念．不系缚。损减五受阴。当来有爱．贪．喜。彼彼染著悉皆消灭。身不疲苦。心不疲苦。身不烧。心不烧。身不炽然。心不炽然。身觉乐。心觉乐。身心觉乐故。于未来世生．老．病．死．忧．悲．恼．苦悉皆消灭。如是纯大苦聚阴灭。

作如是知．如是见者。名为正见修习满足。正志．正方便．正念．正定。前说正语．正业．正命清净修习满足。是名修习八圣道清净满足。八圣道修习满足已。四念处修习满足。四正勤．四如意足．五根．五力．七觉分修习满足。

若法应知．应了者。悉知．悉了。若法应知．应断者。悉知．悉断。若法应知．应作证者。悉皆作证。若法应知．应修习者。悉已修习。何等法应知．应了。悉知．悉了所谓名色。何等法应知．应断。所谓无明及有爱。何等法应知．应证。所谓眼．解脱。何等法应知．应修。所谓正观。若比丘于此法应知．应了。悉知．悉了。若法应知．应断者。悉知．悉断。若法应知．应作证者。悉知．悉证。若法应知．应修者。悉知．悉修。是名比丘断爱结缚。正无间等。究竟苦边。诸比丘。是名六分别六入处经。

佛说此经已。诸比丘闻佛所说。欢喜奉行。

### （三○六）

如是我闻。

一时。佛住舍卫国祇树给孤独园。

时。有异比丘独一静处。专精思惟。作是念。比丘云何知．云何见而得见法。作是思惟已。从禅起。往诣佛所。稽首礼足。退坐一面。白佛言。世尊。我独一静处。专精思惟。作是念。比丘云何知．云何见而得见法。

尔时。世尊告彼比丘。谛听。善思。当为汝说。有二法。何等为二。眼．色为二。如是广说。乃至非其境界故。所以者何。眼．色缘生眼识。三事和合触。触俱生受．想．思。此四无色阴．眼．色。此等法名为人。于斯等法作人想．众生．那罗．摩[少/兔]阇．摩那婆．士夫．福伽罗．耆婆．禅头。

又如是说。我眼见色。我耳闻声。我鼻嗅香。我舌尝味。我身觉触。我意识法。彼施设又如是言说。是尊者如是名。如是生。如是姓。如是食。如是受苦乐。如是长寿。如是久住。如是寿分齐。比丘。是则为想。是则为志。是则言说。此诸法皆悉无常．有为．思愿缘生。若无常．有为．思愿缘生者。彼则是苦。又复彼苦生。亦苦住。亦苦灭。亦苦数数出生。一切皆苦。若复彼苦无余断。吐尽．离欲．灭．息没。余苦更不相续。不出生。是则寂灭。是则胜妙。所谓舍一切有余．一切爱尽．无欲．灭尽．涅槃。耳．鼻．舌．身触缘生身识。三事和合触。触俱生受．想．思。此四是无色阴。身根是色阴。此名为人。如上说。乃至灭尽。涅槃。缘意。法生意识．三事和合触。触俱生受。想．思。此四无色阴．四大。士夫所依。此等法名为人。如上广说。乃至灭尽．涅槃。若有于此诸法。心随入。住解脱不退转。于彼所起系著。无有我。比丘。如是知．如是见。则为见法。

佛说此经已。诸比丘闻佛所说。欢喜奉行。

### （三○七）

如是我闻。

一时。佛住舍卫国祇树给孤独园。

时。有异比丘独一静处。专精思惟。作是念。云何知．云何见。名为见法。思惟已。从禅起。往诣佛所。稽首礼足。退坐一面。白佛言。世尊。我独一静处。专精思惟。作是念。比丘云何知．云何见。名为见法。今问世尊。唯愿解说。

佛告比丘。谛听。善思。当为汝说。有二法。眼．色。缘生眼识。如上广说。尊者。如所说偈。

&nbsp;&nbsp;&nbsp;&nbsp;眼色二种缘&nbsp;&nbsp;&nbsp;&nbsp;生于心心法

&nbsp;&nbsp;&nbsp;&nbsp;识触及俱生&nbsp;&nbsp;&nbsp;&nbsp;受想等有因

&nbsp;&nbsp;&nbsp;&nbsp;非我非我所&nbsp;&nbsp;&nbsp;&nbsp;亦非福伽罗

&nbsp;&nbsp;&nbsp;&nbsp;亦非摩[少/兔]阇&nbsp;&nbsp;&nbsp;&nbsp;亦非摩那婆

&nbsp;&nbsp;&nbsp;&nbsp;是则为生灭&nbsp;&nbsp;&nbsp;&nbsp;苦阴变易法

&nbsp;&nbsp;&nbsp;&nbsp;于斯等作想&nbsp;&nbsp;&nbsp;&nbsp;施设于众生

&nbsp;&nbsp;&nbsp;&nbsp;那罗摩[少/兔]阇&nbsp;&nbsp;&nbsp;&nbsp;及与摩那婆

&nbsp;&nbsp;&nbsp;&nbsp;亦余众多想&nbsp;&nbsp;&nbsp;&nbsp;皆因苦阴生

&nbsp;&nbsp;&nbsp;&nbsp;诸业爱无明&nbsp;&nbsp;&nbsp;&nbsp;因积他世阴

&nbsp;&nbsp;&nbsp;&nbsp;余沙门异道&nbsp;&nbsp;&nbsp;&nbsp;异说二法者

&nbsp;&nbsp;&nbsp;&nbsp;彼但有言说&nbsp;&nbsp;&nbsp;&nbsp;闻已增痴惑

&nbsp;&nbsp;&nbsp;&nbsp;贪爱息无余&nbsp;&nbsp;&nbsp;&nbsp;无明没永灭

&nbsp;&nbsp;&nbsp;&nbsp;爱尽众苦息&nbsp;&nbsp;&nbsp;&nbsp;无上佛眼说

佛说此经已。诸比丘闻佛所说。欢喜奉行。

### （三○八）

如是我闻。

一时。佛住舍卫国祇树给孤独园。

尔时。世尊告诸比丘。诸天．世人于色染著爱乐住。彼色若无常．变易．灭尽。彼诸天．人则生大苦。于声．香．味．触．法染著爱乐住。彼法变易．无常．灭尽。彼诸天．人得大苦住。

如来于色．色集．色灭．色味．色患．色离如实知。如实知已。于色不复染著爱乐住。彼色变易．无常．灭尽。则生乐住。于声．香．味．触．法。集．灭．味．患．离如实知。如实知已。不复染著爱乐住。彼色变易．无常．灭尽。则生乐住。所以者何。眼．色缘生眼识。三事和合触。触缘受。若苦．若乐．不苦不乐。此三受集。此受灭．此受患．此受离如实知。于彼色因缘生厄碍。厄碍尽已。名无上安隐涅槃。耳．鼻．舌．身．意法缘生意识。三事和合触。触缘受。若苦．若乐．不苦不乐。彼受集．受灭．受味．受患．受离如实知。如实知已。彼法因缘生厄碍。厄碍尽已。名无上安隐涅槃。

尔时。世尊而说偈言。

&nbsp;&nbsp;&nbsp;&nbsp;于色声香味&nbsp;&nbsp;&nbsp;&nbsp;触法六境界

&nbsp;&nbsp;&nbsp;&nbsp;一向生喜悦&nbsp;&nbsp;&nbsp;&nbsp;爱染深乐著

&nbsp;&nbsp;&nbsp;&nbsp;诸天及世人&nbsp;&nbsp;&nbsp;&nbsp;唯以此为乐

&nbsp;&nbsp;&nbsp;&nbsp;变易灭尽时&nbsp;&nbsp;&nbsp;&nbsp;彼则生大苦

&nbsp;&nbsp;&nbsp;&nbsp;唯有诸贤圣&nbsp;&nbsp;&nbsp;&nbsp;见其灭为乐

&nbsp;&nbsp;&nbsp;&nbsp;世间之所乐&nbsp;&nbsp;&nbsp;&nbsp;观察悉为怨

&nbsp;&nbsp;&nbsp;&nbsp;贤圣见苦者&nbsp;&nbsp;&nbsp;&nbsp;世间以为乐

&nbsp;&nbsp;&nbsp;&nbsp;世间之所苦&nbsp;&nbsp;&nbsp;&nbsp;于圣则为乐

&nbsp;&nbsp;&nbsp;&nbsp;甚深难解法&nbsp;&nbsp;&nbsp;&nbsp;世间疑惑生

&nbsp;&nbsp;&nbsp;&nbsp;大闇所昏没&nbsp;&nbsp;&nbsp;&nbsp;盲冥无所见

&nbsp;&nbsp;&nbsp;&nbsp;唯有智慧者&nbsp;&nbsp;&nbsp;&nbsp;发朦开大明

&nbsp;&nbsp;&nbsp;&nbsp;如是甚深句&nbsp;&nbsp;&nbsp;&nbsp;非圣孰能知

&nbsp;&nbsp;&nbsp;&nbsp;不还受身者&nbsp;&nbsp;&nbsp;&nbsp;深达谛明了

佛说此经已。诸比丘闻佛所说。欢喜奉行。

### （三○九）

如是我闻。

一时。佛住瞻婆国揭伽池侧。

尔时。尊者鹿纽来诣佛所。稽首礼足。退坐一面。白佛言。世尊。如世尊说。有第二住。有一一住。彼云何第二住。云何一一住。

佛告鹿纽。善哉。善哉。鹿纽。能问如来如是之义。

佛告鹿纽。若眼识色可爱．乐．念．可意。长养于欲。彼比丘见已。喜乐．赞叹．系著住。爱乐．赞叹．系著住已。心转欢喜。欢喜已深乐。深乐已贪爱。贪爱已厄碍。欢喜．深乐．贪爱．厄碍者。是名第二住。耳．鼻．舌．身．意亦如是说。鹿纽。有如是像类比丘。正使空闲独处。犹名第二住。所以者何。爱喜不断不灭故。爱欲不断．不知者。诸佛如来说第二住。

若有比丘。于可爱．乐．念．可意。长养于欲色。彼比丘见已不喜乐．不赞叹．不系著住。不喜乐．不赞叹．不系著住已。不欢喜。不欢喜故不深乐。不深乐故不贪爱。不贪爱故不厄碍。不欢喜．深乐．贪爱．厄碍者。是名为一一住。耳．鼻．舌．身．意亦如是说。鹿纽。如是像类比丘。正使处于高楼重阁。犹是一一住者。所以者何。贪爱已尽．已知故。贪爱已尽．已知者。诸佛如来说名一一住。

尔时。尊者鹿纽闻佛所说。欢喜随喜。作礼而去。

### （三一○）

如是我闻。

一时。佛住瞻婆国揭伽池侧。

尔时。尊者鹿纽来诣佛所。稽首礼足。退坐一面。白佛言。善哉。世尊。为我说法。我闻法已。当独一静处。专精思惟。不放逸住。乃至自知不受后有。

佛告鹿纽。善哉。善哉。鹿纽。能问如来如是之义。谛听。善思。当为汝说。

佛告鹿纽。若眼见可爱．乐．可意．可念。长养于欲之色。见已。彼说赞叹．系著．欣悦。赞叹．系著已。则欢喜集。欢喜集已则苦集。耳．鼻．舌．身．意亦如是说。鹿纽。若有比丘。眼见可爱．乐．可念．可意。长养于欲之色。见已不欣悦．不赞叹．不系著。不欣悦．不赞叹．不系著故。不欢喜集。不欢喜集故则苦灭。耳．鼻．舌．身．意法亦如是说。

尔时。尊者鹿纽闻佛所说。欢喜随喜。作礼而去。

尔时。尊者鹿纽闻佛说法教诫已。独一静处。专精思惟。不放逸住。乃至得阿罗汉。心善解脱。

### （三一一）

如是我闻。

一时。佛住舍卫国祇树给孤独园。

尔时。尊者富楼那来诣佛所。稽首礼足。退住一面。白佛言。善哉。世尊。为我说法。我坐独一静处。专精思惟。不放逸住。乃至自知不受后有。

佛告富楼那。善哉。善哉。能问如来如是之义。谛听。善思。当为汝说。若有比丘。眼见可爱．可乐．可念．可意。长养欲之色。见已欣悦．赞叹．系著。欣悦．赞叹．系著已欢喜。欢喜已乐著。乐著已贪爱。贪爱已厄碍。欢喜．乐著．贪爱．厄碍故。去涅槃远。耳．鼻．舌．身．意亦如是说。

富楼那。若比丘。眼见可爱．乐．可念．可意。长养欲之色。见已不欣悦．不赞叹．不系著。不欣悦．不赞叹．不系著故不欢喜。不欢喜故不深乐。不深乐故不贪爱。不贪爱故不厄碍。不欢喜．不深乐．不贪爱．不厄碍故。渐近涅槃。耳．鼻．舌．身．意亦如是说。

佛告富楼那。我已略说法教。汝欲何所住。

富楼那白佛言。世尊。我已蒙世尊略说教诫。我欲于西方输卢那人间游行。

佛告富楼那。西方输卢那人凶恶．轻躁．弊暴．好骂。富楼那。汝若闻彼凶恶．轻躁．弊暴．好骂．毁辱者。当如之何。

富楼那白佛言。世尊。若彼西方输卢那国人。面前凶恶．诃骂．毁辱者。我作是念。彼西方输卢那人贤善智慧。虽于我前凶恶．弊暴．骂．毁辱我。犹尚不以手．石而见打掷。

佛告富楼那。彼西方输卢那人但凶恶．轻躁．弊暴．骂辱。于汝则可脱。复当以手．石打掷者。当如之何。

富楼那白佛言。世尊。西方输卢那人脱以手．石加于我者。我当念言。输卢那人贤善智慧。虽以手．石加我。而不用刀杖。

佛告富楼那。若当彼人脱以刀杖而加汝者。复当云何。

富楼那白佛言。世尊。若当彼人脱以刀杖。而加我者。当作是念。彼输卢那人贤善智慧。虽以刀杖而加于我。而不见杀。

佛告富楼那。假使彼人脱杀汝者。当如之何。

富楼那白佛言。世尊。若西方输卢那人脱杀我者。当作是念。有诸世尊弟子。当厌患身。或以刀自杀。或服毒药。或以绳自系。或投深坑。彼西方输卢那人贤善智慧。于我朽败之身。以少作方便。便得解脱。

佛言。善哉。富楼那。汝善学忍辱。汝今堪能于输卢那人间住止。汝今宜去度于未度。安于未安。未涅槃者令得涅槃。

尔时。富楼那闻佛所说。欢喜随喜。作礼而去。

尔时。尊者富楼那夜过晨朝。著衣持钵。入舍卫城乞食。食已还出。付嘱卧具。持衣钵去。至西方输卢那人间游行。到已。夏安居。为五百优婆塞说法。建立五百僧伽蓝。绳床．卧褥．供养众具悉皆备足。三月过已。具足三明。即于彼处入无余涅槃。

### （三一二）

如是我闻。

一时。佛住舍卫国祇树给孤独园。

尔时。摩罗迦舅来诣佛所。稽首礼足。退坐一面。白佛言。善哉。世尊。为我说法。我闻法已。独一静处。专精思惟。不放逸住。乃至不受后有。

尔时。世尊告摩罗迦舅言。诸年少聪明利根。于我法．律出家未久。于我法．律尚无懈怠。而况汝今日年耆根熟。而欲闻我略说教诫。

摩罗迦舅白佛言。世尊。我虽年耆根熟。而尚欲得闻世尊略说教诫。唯愿世尊为我略说教诫。我闻法已。当独一静处。专精思惟。乃至自知不受后有。第二．第三亦如是请。

佛告摩罗迦舅。汝今且止。如是再三。亦不为说。

尔时。世尊告摩罗迦舅。我今问汝。随意答我。

佛告摩罗迦舅。若眼未曾见色。汝当欲见。于彼色起欲．起爱．起念．起染著不。

答言。不也。世尊。

耳声．鼻香．舌味．身触．意法亦如是说。

佛告摩罗迦舅。善哉。善哉。摩罗迦舅。见以见为量。闻以闻为量。觉以觉为量。识以识为量。而说偈言。

&nbsp;&nbsp;&nbsp;&nbsp;若汝非于彼&nbsp;&nbsp;&nbsp;&nbsp;彼亦复非此

&nbsp;&nbsp;&nbsp;&nbsp;亦非两中间&nbsp;&nbsp;&nbsp;&nbsp;是则为苦边

摩罗迦舅白佛言。已知。世尊。已知。善逝。

佛告摩罗迦舅。汝云何于我略说法中广解其义。

尔时。摩罗迦舅说偈白佛言。

&nbsp;&nbsp;&nbsp;&nbsp;若眼已见色&nbsp;&nbsp;&nbsp;&nbsp;而失于正念

&nbsp;&nbsp;&nbsp;&nbsp;则于所见色&nbsp;&nbsp;&nbsp;&nbsp;而取爱念相

&nbsp;&nbsp;&nbsp;&nbsp;取爱乐相者&nbsp;&nbsp;&nbsp;&nbsp;心则常系著

&nbsp;&nbsp;&nbsp;&nbsp;起于种种爱&nbsp;&nbsp;&nbsp;&nbsp;无量色集生

&nbsp;&nbsp;&nbsp;&nbsp;贪欲恚害觉&nbsp;&nbsp;&nbsp;&nbsp;令其心退减

&nbsp;&nbsp;&nbsp;&nbsp;长养于众苦&nbsp;&nbsp;&nbsp;&nbsp;永离于涅槃

&nbsp;&nbsp;&nbsp;&nbsp;见色不取相&nbsp;&nbsp;&nbsp;&nbsp;其心随正念

&nbsp;&nbsp;&nbsp;&nbsp;不染恶心爱&nbsp;&nbsp;&nbsp;&nbsp;亦不生系著

&nbsp;&nbsp;&nbsp;&nbsp;不起于诸爱&nbsp;&nbsp;&nbsp;&nbsp;无量色集生

&nbsp;&nbsp;&nbsp;&nbsp;贪欲恚害觉&nbsp;&nbsp;&nbsp;&nbsp;不能坏其心

&nbsp;&nbsp;&nbsp;&nbsp;小长养众苦&nbsp;&nbsp;&nbsp;&nbsp;渐次近涅槃

&nbsp;&nbsp;&nbsp;&nbsp;日种尊所说&nbsp;&nbsp;&nbsp;&nbsp;离爱般涅槃

&nbsp;&nbsp;&nbsp;&nbsp;若耳闻诸声&nbsp;&nbsp;&nbsp;&nbsp;心失于正念

&nbsp;&nbsp;&nbsp;&nbsp;而取诸声相&nbsp;&nbsp;&nbsp;&nbsp;执持而不舍

&nbsp;&nbsp;&nbsp;&nbsp;鼻香舌尝味&nbsp;&nbsp;&nbsp;&nbsp;身触意念法

&nbsp;&nbsp;&nbsp;&nbsp;忘失于正念&nbsp;&nbsp;&nbsp;&nbsp;取相亦复然

&nbsp;&nbsp;&nbsp;&nbsp;其心生爱乐&nbsp;&nbsp;&nbsp;&nbsp;系著坚固住

&nbsp;&nbsp;&nbsp;&nbsp;起种种诸爱&nbsp;&nbsp;&nbsp;&nbsp;无量法集生

&nbsp;&nbsp;&nbsp;&nbsp;贪欲恚害觉&nbsp;&nbsp;&nbsp;&nbsp;退灭坏其心

&nbsp;&nbsp;&nbsp;&nbsp;长养众苦聚&nbsp;&nbsp;&nbsp;&nbsp;永离于涅槃

&nbsp;&nbsp;&nbsp;&nbsp;不染于诸法&nbsp;&nbsp;&nbsp;&nbsp;正智正念住

&nbsp;&nbsp;&nbsp;&nbsp;其心不染污&nbsp;&nbsp;&nbsp;&nbsp;亦复不乐著

&nbsp;&nbsp;&nbsp;&nbsp;不起于诸爱&nbsp;&nbsp;&nbsp;&nbsp;无量法集生

&nbsp;&nbsp;&nbsp;&nbsp;贪嗔恚害觉&nbsp;&nbsp;&nbsp;&nbsp;不退减其心

&nbsp;&nbsp;&nbsp;&nbsp;众苦随损灭&nbsp;&nbsp;&nbsp;&nbsp;渐近般涅槃

&nbsp;&nbsp;&nbsp;&nbsp;爱尽般涅槃&nbsp;&nbsp;&nbsp;&nbsp;世尊之所说

是名世尊略说法中广解其义。

佛告摩罗迦舅。汝真于我略说法中广解其义。所以者何。如汝所说偈。

&nbsp;&nbsp;&nbsp;&nbsp;若眼见众色&nbsp;&nbsp;&nbsp;&nbsp;忘失于正念

&nbsp;&nbsp;&nbsp;&nbsp;则于所见色&nbsp;&nbsp;&nbsp;&nbsp;而取爱念相

如前广说。

尔时。尊者摩罗迦舅闻佛所说。欢喜随喜。作礼而去。

尔时。尊者摩罗迦舅于世尊略说法中广解其义已。于独一静处。专精思惟。不放逸住。乃至成阿罗汉。心得解脱。

### （三一三）

如是我闻。

一时。佛住舍卫国祇树给孤独园。

尔时。世尊告诸比丘。有经法。诸比丘。崇向而于经法异信．异欲．异闻．异行思惟．异见审谛忍。正知而说。我生已尽。梵行已立。所作已作。自知不受后有。

诸比丘白佛言。世尊是法根．法眼．法依。善哉。世尊。唯愿广说。诸比丘闻已。当受奉行。

佛告诸比丘。谛听。善思。当为汝说。比丘。眼见色已。觉知色而不觉色贪。我先眼识于色有贪。而今眼识于色无贪如实知。若比丘眼见于色已。觉知色而不起色贪。觉我先眼识有贪。而言今眼识于色无贪如实知者。诸比丘。于意云何。彼于此为有信．有欲．有闻．有行思惟．有审谛忍不。

答言。如是。世尊。

归于此法。如实正知所知所见不。

答言。如是。世尊。

耳．鼻．舌．身．意法亦如是说。诸比丘。是名有经法。比丘于此经法崇向。异信．异欲．异闻．异行思惟．异见审谛忍。正知而说。我生已尽。梵行已立。所作已作。自知不受后有。

佛说此经已。诸比丘闻佛所说。欢喜奉行。

### （三一四）

如是我闻。

一时。佛住舍卫国祇树给孤独园。

尔时。世尊告诸比丘。当断欲。断眼欲已。眼则已断．已知。断其根本。如截多罗树头。于未来世永不复生。耳．鼻．舌．身．意亦如是说。

佛说此经已。诸比丘闻佛所说。欢喜奉行。

### （三一五）

如是我闻。

一时。佛住舍卫国祇树给孤独园。

尔时。世尊告诸比丘。若眼生．住．转出。则苦生．病住．老死出。耳．鼻．舌．身．意亦如是说。若眼灭．息．没。苦生则灭。病则息。死则没。耳．鼻．舌．身．意亦如是说。

佛说此经已。诸比丘闻佛所说。欢喜奉行。

### （三一六）

如是我闻。

一时。佛住舍卫国祇树给孤独园。

尔时。世尊告诸比丘。眼无常。若眼是常者。则不应受逼迫苦。亦应说于眼欲令如是．不令如是。以眼无常故。是故眼受逼迫苦生。是故不得于眼欲令如是．不令如是。耳．鼻．舌．身．意亦如是说。

佛说此经已。诸比丘闻佛所说。欢喜奉行。

### （三一七）

如是我闻。

一时。佛住舍卫国祇树给孤独园。

尔时。世尊告诸比丘。眼苦。若眼是乐者。不应受逼迫苦。应得于眼欲令如是．不令如是。以眼是苦故。受逼迫苦。不得于眼欲令如是．不令如是。耳．鼻．舌．身．意亦如是说。

佛说此经已。诸比丘闻佛所说。欢喜奉行。

### （三一八）

如是我闻。

一时。佛住舍卫国祇树给孤独园。

尔时。世尊告诸比丘。眼非我。若眼是我者。不应受逼迫苦。应得于眼欲令如是．不令如是。以眼非我故。受逼迫苦。不得于眼欲令如是．不令如是。耳．鼻．舌．身．意亦如是说。

佛说此经已。诸比丘闻佛所说。欢喜奉行。

如内六入处三经．外六入处三经。亦如是说。

### （三一九）

如是我闻。

一时。佛住舍卫国祇树给孤独园。

时。有生闻婆罗门往诣佛所。共相问讯。问讯已。退坐一面。白佛言。瞿昙。所谓一切者。云何名一切。

佛告婆罗门。一切者。谓十二入处。眼色．耳声．鼻香．舌味．身触．意法。是名一切。若复说言此非一切。沙门瞿昙所说一切。我今舍。别立余一切者。彼但有言说。问已不知。增其疑惑。所以者何。非其境界故。

时。生闻婆罗门闻佛所说。欢喜随喜奉行。

### （三二○）

如是我闻。

一时。佛住舍卫国祇树给孤独园。

时。有生闻婆罗门往诣佛所。面相问讯已。退坐一面。白佛言。瞿昙。所谓一切有。云何一切有。

佛告生闻婆罗门。我今问汝。随意答我。婆罗门。于意云何。眼是有不。

答言。是有。沙门瞿昙。

色是有不。

答言。是有。沙门瞿昙。

婆罗门。有色．有眼识．有眼触．有眼触因缘生受。若苦．若乐．不苦不乐不。

答言。有。沙门瞿昙。

耳．鼻．舌．身．意亦如是说。如是广说。乃至非其境界故。

佛说此经已。生闻婆罗门闻佛所说。欢喜随喜。从坐起去。

### （三二一）

如是我闻。

一时。佛住舍卫国祇树给孤独园。

时。有生闻婆罗门往诣佛所。共相问讯已。退坐一面。白佛言。沙门瞿昙。所谓一切法。云何为一切法。

佛告婆罗门。眼及色．眼识．眼触．眼触因缘生受。若苦．若乐．不苦不乐。耳．鼻．舌．身．意法．意识．意触．意触因缘生受。若苦．若乐．不苦不乐。是名为一切法。若复有言此非一切法。沙门瞿昙所说一切法。我今舍。更立一切法者。此但有言。数问已不知。增其痴惑。所以者何。非其境界故。

佛说此经已。生闻婆罗门闻佛说已。欢喜随喜。从坐起去。

如生闻婆罗门所问三经。有异比丘所问三经．尊者阿难所问三经．世尊法眼法根法依三经。亦如上说。

### （三二二）

如是我闻。

一时。佛住舍卫国祇树给孤独园。

时。有异比丘往诣佛所。稽首佛足。退坐一面。白佛言。世尊。如世尊说。眼是内入处。世尊略说。不广分别。云何眼是内入处。

佛告彼比丘。眼是内入处。四大所造净色。不可见有对。耳．鼻．舌．身内入处亦如是说。

复白佛言。世尊。如世尊说。意是内入处。不广分别。云何意是内入处。佛告比丘。意内入处者。若心．意．识非色。不可见无对。是名意内入处。

复问。如世尊说。色外入处。世尊略说。不广分别。云何。世尊。色外入处。

佛告比丘。色外入处。若色四大造。可见有对。是名色是外入处。

复白佛言。世尊说声是外入处。不广分别。云何声是外入处。

佛告比丘。若声四大造。不可见有对。如声。香．味亦如是。

复问。世尊说触外入处。不广分别。云何触外入处。

佛告比丘。触外入处者。谓四大及四大造色。不可见有对。是名触外入处。

复问。世尊说法外入处。不广分别。

佛告比丘。法外入处者。十一入所不摄。不可见无对。是名法外入处。

佛说此经已。诸比丘闻佛所说。欢喜奉行。

### （三二三）

如是我闻。

一时。佛住舍卫国祇树给孤独园。

尔时。世尊告诸比丘。有六内入处。谓眼内入处。耳．鼻．舌．身．意内入处。

佛说此经已。诸比丘闻佛所说。欢喜奉行。

### （三二四）

如是我闻。

一时。佛住舍卫国祇树给孤独园。

尔时。世尊告诸比丘。有六外入处。云何为六。谓色是外入处。声．香．味．触．法是外入处。是名六外入处。

佛说此经已。诸比丘闻佛所说。欢喜奉行。

### （三二五）

如是我闻。

一时。佛住舍卫国祇树给孤独园。

尔时。世尊告诸比丘。有六识身。云何为六。谓眼识身．耳识身．鼻识身．舌识身．身识身．意识身。是名六识身。

佛说此经已。诸比丘闻佛所说。欢喜奉行。

### （三二六）

如是我闻。

一时。佛住舍卫国祇树给孤独园。

尔时。世尊告诸比丘。有六触身。云何为六触身。谓眼触身．耳触身．鼻触身．舌触身．身触身．意触身。是名六触身。

佛说此经已。诸比丘闻佛所说。欢喜奉行。

### （三二七）

如是我闻。

一时。佛住舍卫国祇树给孤独园。

尔时。世尊告诸比丘。有六受身。云何为六。眼触生受。耳．鼻．舌．身．意触生受。是名六受身。

佛说此经已。诸比丘闻佛所说。欢喜奉行。

### （三二八）

如是我闻。

一时。佛住舍卫国祇树给孤独园。

尔时。世尊告诸比丘。有六想身。云何为六。谓眼触生想。耳．鼻．舌．身．意触生想。是名六想身。

佛说此经已。诸比丘闻佛所说。欢喜奉行。

### （三二九）

如是我闻。

一时。佛住舍卫国祇树给孤独园。

尔时。世尊告诸比丘。有六思身。云何为六。谓眼触生思。耳．鼻．舌．身．意触生思。是名六思身。

佛说此经已。诸比丘闻佛所说。欢喜奉行。

### （三三○）

如是我闻。

一时。佛住舍卫国祇树给孤独园。

尔时。世尊告诸比丘。有六爱身。云何为六爱身。谓眼触生爱。耳．鼻．舌．身．意触生爱。是名六爱身。

佛说此经已。诸比丘闻佛所说。欢喜奉行。

### （三三一）

如是我闻。

一时。佛住舍卫国祇树给孤独园。

尔时。世尊告诸比丘。有六顾念。云何为六。谓色顾念．声顾念．香顾念．味顾念．触顾念．法顾念。是名六顾念。

佛说此经已。诸比丘闻佛所说。欢喜奉行。

### （三三二）

如是我闻。

一时。佛住舍卫国祇树给孤独园。

尔时。世尊告诸比丘。有六覆。云何为六。谓色有漏。是取心覆藏。声．香．味．触．法有漏。是取心覆藏。是名六覆。

佛说此经已。诸比丘闻佛所说。欢喜奉行。

### （三三三）

如是我闻。

一时。佛住舍卫国祇树给孤独园。

尔时。世尊告诸比丘。过去．未来眼无常。况现在眼。多闻圣弟子如是观者。不顾过去眼。不欣未来眼。于现在眼生厌．离欲．灭尽向。耳．鼻．舌．身．意亦如是说。

如无常。如是苦．空．非我。亦如是说。如内入处四经．外入处四经。亦如是说。

### （三三四）

如是我闻。

一时。佛住拘留搜调牛聚落。

尔时。世尊告诸比丘。今当为汝说法。初．中．后善。善义善味。纯一满净。梵行清白。谛听。善思。谓有因．有缘．有缚法经。

云何有因．有缘．有缚法经。谓眼有因．有缘．有缚。何等为眼因．眼缘．眼缚。谓眼业因．业缘．业缚。业有因．有缘．有缚。何等为业因．业缘．业缚。谓业爱因．爱缘．爱缚。爱有因．有缘．有缚。何等为爱因．爱缘．爱缚。谓爱无明因．无明缘．无明缚。无明有因．有缘．有缚。何等无明因．无明缘．无明缚。谓无明不正思惟因．不正思惟缘．不正思惟缚。不正思惟有因．有缘．有缚。何等不正思惟因．不正思惟缘．不正思惟缚。谓缘眼．色。生不正思惟。生于痴。

缘眼．色。生不正思惟。生于痴。彼痴者是无明。痴求欲名为爱。爱所作名为业。如是。比丘。不正思惟因无明为爱。无明因爱。爱因为业。业因为眼。耳．鼻．舌．身．意亦如是说。是名有因缘．有缚法经。

佛说此经已。诸比丘闻佛所说。欢喜奉行。

### （三三五）

如是我闻。

一时。佛住拘留搜调牛聚落。

尔时。世尊告诸比丘。我今当为汝等说法。初．中．后善。善义善味。纯一满净。梵行清白。所谓第一义空经。谛听。善思。当为汝说。

云何为第一义空经。诸比丘。眼生时无有来处。灭时无有去处。如是眼不实而生。生已尽灭。有业报而无作者。此阴灭已。异阴相续。除俗数法。耳．鼻．舌．身．意亦如是说。除俗数法。俗数法者。谓此有故彼有。此起故彼起。如无明缘行。行缘识。广说乃至纯大苦聚集起。又复。此无故彼无。此灭故彼灭。无明灭故行灭。行灭故识灭。如是广说。乃至纯大苦聚灭。比丘。是名第一义空法经。

佛说此经已。诸比丘闻佛所说。欢喜奉行。

### （三三六）

如是我闻。

一时。佛住舍卫国祇树给孤独园。

尔时。世尊告诸比丘。有六喜行。云何为六。如是。比丘。若眼见色喜。于彼色处行。耳声．鼻香．舌味．身触．意识法喜。于彼法处行。诸比丘。是名六喜行。

佛说此经已。诸比丘闻佛所说。欢喜奉行。

### （三三七）

如是我闻。

一时。佛住舍卫国祇树给孤独园。

尔时。世尊告诸比丘。有六忧行。云何为六。诸比丘。若眼见色忧。于彼色处行。耳声．鼻香．舌味．身触．意识法忧。于彼法处行。诸比丘。是名六忧行。

佛说此经已。诸比丘闻佛所说。欢喜奉行。

### （三三八）

如是我闻。

一时。佛住舍卫国祇树给孤独园。

尔时。世尊告诸比丘。有六舍行。云何为六。诸比丘。谓眼见色舍。于彼色处行。耳声．鼻香．舌味．身触．意识法舍。于彼法处行。是名比丘六舍行。

佛说此经已。诸比丘闻佛所说。欢喜奉行。

### （三三九）

如是我闻。

一时。佛住舍卫国祇树给孤独园。

尔时。世尊告诸比丘。有六常行。云何为六。若比丘眼见色。不苦．不乐。正念正智舍心住。耳声．鼻香．舌味．身触．意识法。不苦．不乐。舍心住正念正智。是名比丘六常行。

佛说是经已。诸比丘闻佛所说。欢喜奉行。

### （三四○）

如是我闻。

一时。佛住舍卫国祇树给孤独园。

尔时。世尊告诸比丘。有六常行。云何为六。若比丘眼见色。不苦．不乐。舍心住正念正智。耳声．鼻香．舌味．身触．意识法。不苦．不乐。舍心住正念正智。若比丘成就此六常行者。世间难得。

佛说此经已。诸比丘闻佛所说。欢喜奉行。

### （三四一）

如是我闻。

一时。佛住舍卫国祇树给孤独园。

尔时。世尊告诸比丘。有六常行。云何为六。若比丘眼见色。不苦．不乐。舍心住正念正智。耳声．鼻香．舌味．身触．意识法。不苦．不乐。舍心住正念正智。若比丘成就此六常行者。世间难得。所应承事．恭敬．供养。则为世间无上福田。

佛说此经已。诸比丘闻佛所说。欢喜奉行。

### （三四二）

如是我闻。

一时。佛住舍卫国祇树给孤独园。

尔时。世尊告诸比丘。有六常行。云何为六。若比丘眼见色。不苦．不乐。舍心住正念正智。耳声．鼻香．舌味．身触．意识法。不苦．不乐。舍心住正念正智。若比丘成就此六常行者。当知是舍利弗等。舍利弗比丘眼见色已。不苦．不乐。舍心住正念正智。耳声．鼻香．舌味．身触．意识法。不苦．不乐。舍心住正念正智。舍利弗比丘成就此六常行故。世间难得。所应承事．恭敬．供养。则为世间无上福田。

佛说此经已。诸比丘闻佛所说。欢喜奉行。
