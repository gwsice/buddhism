## 中阿含经卷第三十九

东晋罽宾三藏瞿昙僧伽提婆译

#### （一五四）梵志品婆罗婆堂经第三(第四分别诵)

[南传长部 第27经 起世因本经](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E9%95%BF%E9%83%A8/27%20%E8%B5%B7%E4%B8%96%E5%9B%A0%E6%9C%AC%E7%BB%8F.md)

[长阿含卷第六之小缘经](https://github.com/gwsice/buddhism/blob/master/%E6%97%A9%E6%9C%9F/%E9%95%BF%E9%98%BF%E5%90%AB%E7%BB%8F/06.md)

我闻如是。

一时。佛游舍卫国。在东园鹿子母堂。

尔时。有二人婆私吒及婆罗婆梵志族。剃除须发。著袈裟衣。至信．舍家．无家．学道。诸梵志见已。极诃责数。甚急至苦。而语之曰。梵志种胜。余者不如。梵志种白。余者皆黑。梵志得清净。非梵志不得清净。梵志梵天子。从彼口生。梵梵所化。汝等舍胜从不如。舍白从黑。彼秃沙门为黑所缚。断种无子。是故汝等所作大恶。极犯大过。

尔时。世尊则于晡时从燕坐起。堂上来下。于堂影中露地经行。为诸比丘说甚深微妙法。尊者婆私吒遥见世尊则于晡时从燕坐起。堂上来下。于堂影中露地经行。为诸比丘说甚深微妙法。尊者婆私吒见已。语曰。贤者婆罗婆。当知世尊则于晡时从燕坐起。堂上来下。于堂影中露地经行。为诸比丘说甚深微妙法。贤者婆罗婆。可共诣佛。或能因此从佛闻法。

于是。婆私吒及婆罗婆即诣佛所。稽首作礼。从后经行。

世尊回顾。告彼二人。婆私吒。汝等二梵志舍梵志族。剃除须发。著袈裟衣。至信．舍家．无家．学道。诸梵志见已。不大责数耶。

彼即答曰。唯然。世尊。诸梵志见已。极诃责数。甚急至苦。

世尊问曰。婆私吒。诸梵志见已。云何极诃责数。甚急至苦耶。

答曰。世尊。诸梵志见我等已。而作是说。梵志种胜。余者不如。梵志种白。余者皆黑。梵志得清净。非梵志不得清净。梵志梵天子。从彼口生。梵梵所化。汝等舍胜从不如。舍白从黑。彼秃沙门为黑所缚。断种无子。是故汝等所作大恶。极犯大过。世尊。诸梵志见我等已。如是极诃责数。甚急至苦。

世尊告曰。婆私吒。彼诸梵志所说至恶。极自无赖。所以者何。谓彼愚痴。不善晓解。不识良田。不能自知。作如是说。我等梵志是梵天子。从彼口生。梵梵所化。所以者何。婆私吒。我此无上明．行．作证。不说生胜。不说种姓。不说憍慢。彼可我意。不可我意。因坐因水。所学经书。婆私吒。若有婚姻者。彼应说生。应说种姓。应说憍慢。彼可我意。不可我意。因坐因水。所学经书。婆私吒。若有计生．计姓．计慢者。彼极远离于我无上明．行．作证。婆私吒。说生．说姓．说慢。彼可我意。不可我意。因坐因水。所学经书者。于我无上明．行．作证别。复次。婆私吒。谓有三种。令非一切人人共诤。杂善不善法。彼则为圣所称不称。云何为三。刹利种．梵志种．居士种。婆私吒。于意云何。刹利杀生。不与取．行邪淫．妄言乃至邪见。居士亦然。非梵志耶。

答曰。世尊。刹利亦可杀生．不与取．行邪淫．妄言。乃至邪见。梵志．居士亦复如是。

世尊问曰。婆私吒。于意云何。梵志离杀．断杀．不与取．行邪淫．妄言。乃至离邪见。得正见。刹利．居士为不然耶。

答曰。世尊。梵志亦可离杀．断杀．不与取．行邪淫．妄言。乃至离邪见得正见。刹利．居士亦复如是。

世尊问曰。婆私吒。于意云何。若有无量恶不善法。是刹利．居士所行。非梵志耶。若有无量善法。是梵志所行。非刹利．居士耶。

答曰。世尊。若有无量恶不善法。彼刹利．居士亦可行。梵志亦复如是。若有无量善法。彼梵志亦可行。刹利．居士亦复如是。

婆私吒。若有无量恶不善法。一向刹利．居士行。非梵志者。若有无量善法。一向梵志行。非刹利．居士者。彼诸梵志可作是说。我等梵志是梵天子。从彼口生。梵梵所化。所以者何。婆私吒。见梵志女始婚姻时。婚姻已后。见怀妊身时。怀妊身已后。见产生时。或童男。或童女。婆私吒。如是诸梵志亦如世法。随产道生。然彼妄言[言\*(一/(人\*人)/工)]谤梵天而作是说。我等梵志是梵天子。从彼口生。梵梵所化。

婆私吒。若族姓子．若干种姓．若干种名。舍若干族。剃除须发。著袈裟衣。至信．舍家．无家。从我学道。应作是说。我等梵志是梵天子。从彼口生。梵梵所化。所以者何。婆私吒。彼族姓子入我正法．律中。受我正法．律。得至彼岸。断疑度惑。无有犹豫。于世尊法得无所畏。是故彼应作是说。我等梵志是梵天子。从彼口生。梵梵所化。婆私吒。彼梵天者。是说如来．无所著．等正觉。梵是如来。冷是如来。无烦无热。不离如者。是如来也。婆私吒。于意云何。诸释下意爱敬至重。供养奉事于波斯匿拘娑罗王耶。

彼则答曰。如是。世尊。

世尊问曰。婆私吒。于意云何。若诸释下意爱敬至重。供养奉事于波斯匿拘娑罗王。如是波斯匿拘娑罗王则于我身下意爱敬至重。供养奉事我耶。

答世尊曰。诸释下意爱敬至重。供养奉事于波斯匿拘娑罗王者。此无奇特。若波斯匿拘娑罗王下意爱敬至重。供养奉事于世尊者。此甚奇特。

世尊告曰。婆私吒。波斯匿拘娑罗王不如是意。而于我身下意爱敬至重。供养奉事于我。沙门瞿昙种族极高。我种族下。沙门瞿昙财宝甚多。我财宝少。沙门瞿昙形色至妙。我色不妙。沙门瞿昙有大威神。我威神小。沙门瞿昙有善智慧。我有恶智。婆私吒。但波斯匿拘娑罗王爱敬于法。至重供养。为奉事故。而于我身下意爱敬至重。供养奉事于我。

尔时。世尊告比丘曰。婆私吒。有时此世皆悉败坏。此世坏时。若有众生生晃昱天。彼于其中妙色意生。一切支节诸根具足。以喜为食。自身光明。升于虚空。净色久住。婆私吒。有时此大地满其中水。彼大水上以风吹搅。结构为精。合聚和合。犹如熟酪。以抨抨乳。结构为精。合聚和合。如是。婆私吒。有时此大地满其中水。彼大水上以风吹搅。结构为精。合聚和合。从是生地味。有色香味。云何为色。犹如生酥及熟酥色。云何为味。如蜜丸味。

婆私吒。有时此世还复成时。若有众生生晃昱天。寿尽．业尽．福尽命终。生此为人。生此间已。妙色意生。一切支节诸根具足。以喜为食。自身光明。升于虚空。净色久住。婆私吒。尔时。世中无有日月。亦无星宿。无有昼夜。无月．半月。无时无岁。婆私吒。当尔之时。无父无母。无男无女。又无大家。复无奴婢。唯等众生。于是。有一众生贪餮不廉。便作是念。云何地味。我宁可以指抄此地味尝。彼时。众生便以指抄此地味尝。如是。众生既知地味。复欲得食。彼时。众生复作是念。何故以指食此地味。用自疲劳。我今宁可以手撮此地味食之。彼时。众生便以手撮此地味食。

于彼众生中复有众生。见彼众生各以手撮此地味食。便作是念。此实为善。此实为快。我等宁可亦以手撮此地味食。时。彼众生即以手撮此地味食。若彼众生以手撮此地味食已。如是如是。身生转厚．转重．转坚。若彼本时有清净色。于是便灭。自然生闇。婆私吒。世间之法。自然有是。若生闇者。必生日月。生日月已。便生星宿。生星宿已。便成昼夜。成昼夜已。便有月．半月。有时．有岁。彼食地味。住世久远。

婆私吒。若有众生食地味多者。便生恶色。食地味少者。便有妙色。从是知色有胜有如。因色胜如故。众生众生共相轻慢言。我色胜。汝色不如。因色胜如而生轻慢及恶法故。地味便灭。地味灭已。彼众生等便共聚集。极悲啼泣而作是语。奈何地味。奈何地味。犹如今人含消美物。不说本字。虽受持而不知义。此说观义亦复如是。婆私吒。地味灭后。彼众生生地肥。有色香味。云何为色。犹如生酥及熟酥色。云何为味。如蜜丸味。彼食此地肥。住世久远。

婆私吒。若有众生食地肥多者。便生恶色。食地肥少者。便有妙色。从是知色有胜有如。因色胜如故。众生众生共相轻慢言。我色胜。汝色不如。因色胜如而生轻慢及恶法故。地肥便灭。地肥灭已。彼众生等便共聚集。极悲啼泣而作是语。奈何地肥。奈何地肥。犹如今人为他所啧。不说本字。虽受持而不知义。此说观义亦复如是。婆私吒。地肥灭后。彼众生生婆罗。有色香味。云何为色。犹加昙华色。云何为味。如淖蜜丸味。彼食此婆罗。住世久远。

婆私吒。若有众生食婆罗多者。便生恶色。食婆罗少者。便有妙色。从是知色有胜有如。因色胜如故。众生众生共相轻慢言。我色胜。汝色不如。因色胜如而生轻慢及恶法故。婆罗便灭。婆罗灭已。彼众生等便共聚集。极悲啼泣而作是语。奈何婆罗。奈何婆罗。犹如今人苦法所触。不说本字。虽受持而不知义。此说观义亦复如是。

婆私吒。婆罗灭后。彼众生生自然粳米。白净无皮。亦无有[麩-夫 黃]藁。长四寸。朝刈暮生。暮刈朝生。熟有盐味。无有生气。众生食此自然粳米。如彼众生食此自然粳米已。彼众生等便生若干形。或有众生而生男形。或有众生而生女形。若彼众生生男女形者。彼相见已。便作是语。恶众生生。恶众生生。

婆私吒。恶众生生者。谓说妇人也。若彼众生生于男形及女形者。彼众生等则更相伺。更相伺已。眼更相视。更相视已。则更相染。更相染已。便有烦热。有烦热已。便相爱著。相爱著已。便行于欲。若见行欲时。便以木石。或以杖块而打掷之。便作是语。咄。弊恶众生作非法事。云何众生共作是耶。犹如今人迎新妇时。则以幞华散。或以华鬘垂。作如是言。新妇安隐。新妇安隐。本所可憎。今所可爱。婆私吒。若有众生恶不净法。憎恶羞耻。怀惭愧者。彼便离众一日．二日。至六．七日。半月．一月。乃至一岁。婆私吒。若有众生欲得行此不净行者。彼便作家而作是说。此中作恶。此中作恶。婆私吒。是谓初因初缘世中起家法。旧第一智。如法非不如法。如法人尊。

于中有一事懒惰众生。便作是念。我今何为日日常取自然粳米。我宁可并取一日食直耶。彼便并取一日食米。于是。有一众生语彼众生曰。众生。汝来共行取米耶。彼则答曰。我已并取。汝自取去。彼众生闻已。便作是念。此实为善。此实为快。我亦宁可并取明日所食米耶。彼便并取明日米来。复有一众生语彼众生曰。众生。汝来共行取米耶。彼则答曰。我已并取明日米来。汝自取去。彼众生闻已。便作是念。此实为善。此实为快。我今宁可并取七日食米来耶。时。彼众生即便并取七日米来。如彼众生自然粳米极取积聚。彼宿粳米便生皮[麩-夫 黃]。刈至七日亦生皮[麩-夫 黃]。随所刈处。即不复生。

于是。彼众生便共聚集。极悲啼泣。作如是语。我等生恶不善之法。谓我曹等储畜宿米。所以者何。我等本有妙色意生。一切支节诸根具足。以喜为食。自身光明。升于虚空。净色久住。我等生地味。有色香味。云何为色。犹如生酥及熟酥色。云何为味。如蜜丸味。我等食地味。住世久远。我等若食地味多者。便生恶色。食地味少者。彼有妙色。从是知色有胜有如。因色胜如故。我等各各共相轻慢言。我色胜。汝色不如。因色胜如而生轻慢及恶法故。地味便灭。地味灭后。我等生地肥。有色香味。云何为色。犹如生酥及熟酥色。云何为味。如蜜丸味。我等食地肥。住世久远。我等若食地肥多者。便生恶色。食地肥少者。便有妙色。从是知色有胜有如。因色胜如故。我等各各共相轻慢言。我色胜。汝色不如。因色胜如而生轻慢及恶法故。地肥便灭。地肥灭后。我等生婆罗。有色香味。云何为色。犹加昙华色。云何为味。如淖蜜丸味。我等食婆罗。住世久远。我等若食婆罗多者。便生恶色。食婆罗少者。便有妙色。从是知色有胜有如。因色胜如故。我等各各共相轻慢言。我色胜。汝色不如。因色胜如而生轻慢及恶法故。婆罗便灭。婆罗灭后。我等生自然粳米。白净无皮。亦无有[麩-夫 黃]藁。长四寸。朝刈暮生。暮刈朝生。熟有盐味。无有生气。我等食彼自然粳米。如我等自然粳米。极取积聚。彼宿粳米便生皮[麩-夫 黃]。刈至七日。亦生皮[麩-夫 黃]。随所刈处。即不复生。我等宁可造作田种。立标榜耶。

于是。众生等造作田种。竖立标榜。于中有一众生自有稻谷。而入他田窃取他稻。其主见已。便作是语。咄。咄。弊恶众生。云何作是。汝自有稻。而入他田窃取他稻。汝今可去。后莫复作。然彼众生复至再三窃取他稻。其主亦至再三见已。便以拳叉牵诣众所。语彼众曰。此一众生自有稻谷。而入我田窃取我稻。然彼一众生亦语众曰。此一众生以拳叉我牵来诣众。

于是。彼诸众生共聚集会。极悲啼泣而作是语。我等生恶不善之法。谓守田也。所以者何。因守田故。便共诤讼。有失有尽。有相道说。有拳相叉。我等宁可于其众中举一端正形色。极妙最第一者。立为田主。若可诃者。当令彼诃。若可摈者。当令彼摈。若我曹等所得稻谷。当以如法输送与彼。于是。彼众生中。若有端正形色。极妙最第一者。众便共举。立为田主。若可诃者。彼便诃啧。若可摈者。彼便摈弃。若有稻者。便以如法输送与彼是田主。是田主谓之刹利也。令如法乐众生。守护行戒是王。是王谓之王也。婆私吒。是谓初因初缘世中刹利种。旧第一智。如法非不如法。如法人尊。

于是。彼异众生以守为病。以守为痈。以守为箭刺。便弃舍守。依于无事。作草叶屋而学禅也。彼从无事。朝朝平旦入村邑王城而行乞食。彼多众生见便施与。恭敬尊重。而作是语。此异众生以守为病。以守为痈。以守为箭刺。便弃舍守。依于无事。作草叶屋而学禅也。此诸尊舍害．恶不善法是梵志。是梵志谓之梵志也。

彼众生学禅不得禅。学苦行不得苦行。学远离不得远离。学一心不得一心。学精进不得精进。便舍无事。还村邑王城。作四柱屋。造立经书。彼多众生见如是已。便不复施与．恭敬．尊重。而作是语。此异众生本以守为病。以守为痈。以守为箭刺。便弃舍守。依于无事。作草叶屋。而学于禅不能得禅。学苦行不得苦行。学远离不得远离。学一心不得一心。学精进不得精进。便舍无事。还村邑王城。作四柱屋。造立经书。此诸尊等更学博闻。不复学禅是博闻。是博闻谓之博闻。婆私吒。是谓初因初缘世中有梵志种。旧第一智。如法非不如法。如法人尊。

于是。彼异众生各各诣诸方而作田业。是各各诸方而作田业。是各各诸方而作田业。谓之鞞舍。婆私吒。是谓初因初缘世中有鞞舍种。旧第一智。如法非不如法。如法人尊。

婆私吒。世中起此三种姓已。便知有第四沙门种也。云何世中有此三种姓已。便知有第四沙门种耶。于刹利族族姓之子。能自诃啧恶不善法。自厌憎恶恶不善法。剃除须发。著袈裟衣。至信．舍家．无家．学道。而作是念。我当作沙门行于梵行。便作沙门行于梵行。如是梵志种族．鞞舍种族族姓之子。亦自诃啧恶不善法。自厌憎恶恶不善法。剃除须发。著袈裟衣。至信．舍家．无家．学道。亦作是念。我当作沙门行于梵行。便作沙门行于梵行。婆私吒。如是世中起此三种姓已。便知有第四沙门种也。

婆私吒。我今广说此三种姓。云何广有此三种耶。刹利种族族姓之子身行不善法。口．意行不善法。彼身坏命终。一向受苦。如是梵志种族．鞞舍种族族姓之子身行不善法。口．意行不善法。彼身坏命终。一向受苦。婆私吒。刹利种族族姓之子身行善法。口．意行善法。彼身坏命终。一向受乐。如是梵志种族．鞞舍种族族姓之子身行善法。口．意行善法。彼身坏命终。一向受乐。婆私吒。刹利种族族姓之子身行二行及与护行。口．意行二行及与护行。彼身坏命终。受于苦乐。如是梵志种族．鞞舍种族族姓之子身行二行及与护行。口．意行二行及与护行。彼身坏命终。受于苦乐。

婆私吒。刹利种族族姓之子。修七觉法。善思善观。彼如是知．如是见。欲漏心解脱。有漏．无明漏心解脱。解脱已。便知解脱。生已尽。梵行已立。所作已办。不更受有。知如真。如是。梵志种族．鞞舍种族族姓之子修七觉法。善思善观。彼如是知．如是见。欲漏心解脱。有漏．无明漏心解脱。解脱已。便知解脱。生已尽。梵行已立。所作已办。不更受有。知如真。婆私吒。如是此三种广分别也。梵天帝主说此偈曰。

&nbsp;&nbsp;&nbsp;&nbsp;刹利二足尊　　&nbsp;&nbsp;&nbsp;&nbsp;谓有种族姓

&nbsp;&nbsp;&nbsp;&nbsp;求学明及行　　&nbsp;&nbsp;&nbsp;&nbsp;彼为天人称

婆私吒。梵天帝主善说此偈。非不善也。善歌讽诵。非不善也。善咏语言。非不善也。谓如是说。

&nbsp;&nbsp;&nbsp;&nbsp;刹利二足尊　　&nbsp;&nbsp;&nbsp;&nbsp;谓有种族姓

&nbsp;&nbsp;&nbsp;&nbsp;求学明及行　　&nbsp;&nbsp;&nbsp;&nbsp;彼为天人称

所以者何。我亦如是说。

&nbsp;&nbsp;&nbsp;&nbsp;刹利二足尊　　&nbsp;&nbsp;&nbsp;&nbsp;谓有种族姓

&nbsp;&nbsp;&nbsp;&nbsp;求学明及行　　&nbsp;&nbsp;&nbsp;&nbsp;彼为天人称

佛说如是。尊者婆私吒．婆罗婆等。及诸比丘闻佛所说。欢喜奉行。

#### （一五五）中阿含梵志品须达哆经第四(第三分别诵)

我闻如是。

一时。佛游舍卫国。在胜林给孤独园。

尔时。须达哆居士往诣佛所。稽首作礼。却坐一面。

世尊问曰。居士家颇行施耶。

须达哆居士答曰。唯然。世尊。家行布施。但为至粗。不能好也。糠饭麻羹。姜菜一片。

世尊告曰。居士。若施粗食及施妙食。俱得报耳。居士。若行粗施。不信施．不故施．不自手施．不自往施．不思惟施．不由信施．不观业果报施者。当观如是受报。心不欲得好家。不欲得好乘。不欲得好衣被。不欲得好饮食。不欲得好五欲功德。所以者何。以不至心故行施也。居士。当知受报如是。居士。若行粗施。信施．故施．自手施．自往施．思惟施．由信施．观业果报施者。当观如是受报。心欲得好家。欲得好乘。欲得好衣被。欲得好饮食。欲得好五欲功德。所以者何。以其至心故行施也。居士。当知受报如是。

居士。若行妙施。不信施．不故施．不自手施．不自往施．不思惟施．不由信施．不观业果报施者。当观如是受报。心不欲得好家。不欲得好乘。不欲得好衣被。不欲得好饮食。不欲得好五欲功德。所以者何。以不至心故行施也。居士。当知受报如是。居士。若行妙施。信施．故施．自手施．自往施．思惟施．由信施．观业果报施者。当观如是受报。心欲得好家。欲得好乘。欲得好衣被。欲得好饮食。欲得好五欲功德。所以者何。以其至心故行施也。居士。当知受报如是。

居士。昔过去时有梵志大长者。名曰随蓝。极大富乐。资财无量。封户食邑多诸珍宝。畜牧产业不可称计。彼行布施其像如是。八万四千金钵盛满碎银。行如是大施。八万四千银钵盛满碎金。行如是大施。八万四千金钵盛满碎金。行如是大施。八万四千银钵盛满碎银。行如是大施。八万四千象。庄珓严饰。白络覆上。行如是大施。八万四千马。庄严珓饰。白络金合霏那。行如是大施。八万四千牛。衣绳衣覆。[(殼-一)/牛]之皆得一斛乳汁。行如是大施。八万四千女。姿容端正。睹者欢悦。众宝璎珞。严饰具足。行如是大施。况复其余食啖含消。

居士。若梵志随蓝行如是大施。若复有施满阎浮场凡夫食者。此于彼施为最胜也。居士。若梵志随蓝行如是大施。及施满阎浮场凡夫人食。若复有施一须陀洹食者。此于彼施最为胜也。居士。若梵志随蓝行如是大施。及施满阎浮场凡夫人食。施百须陀洹食。若复有施一斯陀含食者。此于彼施为最胜也。居士。若梵志随蓝行如是大施。及施满阎浮场凡夫人食。施百须陀洹．百斯陀含食。若复有施一阿那含食者。此于彼施为最胜也。居士。若梵志随蓝行如是大施。及施满阎浮场凡夫人食。施百须陀洹．百斯陀含．百阿那含食。若复有施一阿罗诃食者。此于彼施为最胜也。

居士。若梵志随蓝行如是大施。及施满阎浮场凡夫人食。施百须陀洹．百斯陀含．百阿那含．百阿罗诃食。若复有施一辟支佛食者。此于彼施为最胜也。居士。若梵志随蓝行如是大施。及施满阎浮场凡夫人食。施百须陀洹．百斯陀含．百阿那含．百阿罗诃．百辟支佛食。若复有施一如来．无所著．等正觉食者。此于彼施为最胜也。居士。若梵志随蓝行如是大施。及施满阎浮场凡夫人食。施百须陀洹．百斯陀含．百阿那含．百阿罗诃．百辟支佛食。若有作房舍。施四方比丘众者。此于彼施为最胜也。

居士。若梵志随蓝行如是大施。及施满阎浮场凡夫人食。施百须陀洹．百斯陀含．百阿那含．百阿罗诃．百辟支佛食。作房舍施四方比丘众。若有欢喜心归命三尊佛．法．比丘众及受戒者。此于彼施为最胜也。居士。若梵志随蓝行如是大施。及施满阎浮场凡夫人食。施百须陀洹．百斯陀含．百阿那含．百阿罗诃．百辟支佛食。作房舍施四方比丘众。欢喜心归命三尊佛．法．比丘众及受戒。若有为彼一切众生行于慈心。乃至[(殼-一)/牛]牛顷者。此于彼施为最胜也。

居士。若梵志随蓝行如是大施。及施满阎浮场凡夫人食。施百须陀洹．百斯陀含．百阿那含．百阿罗诃．百辟支佛食。作房舍施四方比丘众。欢喜心归命三尊佛．法．比丘众及受戒。为一切众生行于慈心。乃至[(殼-一)/牛]牛顷。若有能观一切诸法无常．苦．空及非神者。此于彼施为最胜也。于居士意云何。昔时梵志大长者名随蓝者。谓异人耶。莫作斯念。所以者何。当知即是我也。我昔为梵志大长者。名曰随蓝。居士。我于尔时为自饶益。亦饶益他。饶益多人。愍伤世间。为天．为人求义及饶益。求安隐快乐。尔时说法不至究竟。不究竟白净．不究竟梵行．不究竟梵行讫。尔时。不离生老病死．啼哭忧戚。亦未能得脱一切苦。

居士。我今出世如来．无所著．等正觉．明行成为．善逝．世间解．无上士．道法御．天人师。号佛．众祐。我今自饶益。亦饶益他。饶益多人。愍伤世间。为天．为人求义及饶益。求安隐快乐。我今说法得至究竟。究竟白净．究竟梵行．究竟梵行讫。我今已离生老病死．啼哭忧戚。我今已得脱一切苦。

佛说如是。须达哆居士及诸比丘闻佛所说。欢喜奉行。

#### （一五六）中阿含梵志品梵波罗延经第五(第四分别诵)

我闻如是。

一时。佛游舍卫国。在胜林给孤独园。

尔时。拘娑罗国众多梵志中后彷徉。往诣佛所。共相问讯。却坐一面。白曰。瞿昙。欲有所问。听我问耶。

世尊告曰。恣汝所问。

时。诸梵志问曰。瞿昙。颇今有梵志学故梵志法。为越故梵志法耶。

世尊答曰。今无梵志学故梵志法。梵志久已越故梵志法。

时。诸梵志问曰。瞿昙。云何今无梵志学故梵志法。诸梵志等越故梵志法来为几时耶。

彼时。世尊以偈答曰。

&nbsp;&nbsp;&nbsp;&nbsp;所谓昔时有&nbsp;&nbsp;&nbsp;&nbsp;自调御热行

&nbsp;&nbsp;&nbsp;&nbsp;舍五欲功德&nbsp;&nbsp;&nbsp;&nbsp;行清净梵行

&nbsp;&nbsp;&nbsp;&nbsp;梵行及戒行&nbsp;&nbsp;&nbsp;&nbsp;率至柔软性

&nbsp;&nbsp;&nbsp;&nbsp;恕亮无害心&nbsp;&nbsp;&nbsp;&nbsp;忍辱护其意

&nbsp;&nbsp;&nbsp;&nbsp;昔时有此法&nbsp;&nbsp;&nbsp;&nbsp;梵志不护此

&nbsp;&nbsp;&nbsp;&nbsp;梵志不守护&nbsp;&nbsp;&nbsp;&nbsp;所有钱财谷

&nbsp;&nbsp;&nbsp;&nbsp;诵习钱财谷&nbsp;&nbsp;&nbsp;&nbsp;梵志守此藏

&nbsp;&nbsp;&nbsp;&nbsp;衣色若干种&nbsp;&nbsp;&nbsp;&nbsp;屋舍及床榻

&nbsp;&nbsp;&nbsp;&nbsp;丰城及诸国&nbsp;&nbsp;&nbsp;&nbsp;梵志学如是

&nbsp;&nbsp;&nbsp;&nbsp;此梵志莫害&nbsp;&nbsp;&nbsp;&nbsp;率守护诸法

&nbsp;&nbsp;&nbsp;&nbsp;往到于他门&nbsp;&nbsp;&nbsp;&nbsp;无有拘制彼

&nbsp;&nbsp;&nbsp;&nbsp;发家乞求法&nbsp;&nbsp;&nbsp;&nbsp;随其食时到

&nbsp;&nbsp;&nbsp;&nbsp;梵志住在家&nbsp;&nbsp;&nbsp;&nbsp;见者欲为施

&nbsp;&nbsp;&nbsp;&nbsp;满四十八年&nbsp;&nbsp;&nbsp;&nbsp;行清净梵行

&nbsp;&nbsp;&nbsp;&nbsp;求索明行成&nbsp;&nbsp;&nbsp;&nbsp;昔时梵志行

&nbsp;&nbsp;&nbsp;&nbsp;彼不偷财物&nbsp;&nbsp;&nbsp;&nbsp;亦无有恐怖

&nbsp;&nbsp;&nbsp;&nbsp;爱爱摄相应&nbsp;&nbsp;&nbsp;&nbsp;当以共和合

&nbsp;&nbsp;&nbsp;&nbsp;不为烦恼故&nbsp;&nbsp;&nbsp;&nbsp;怨淫相应法

&nbsp;&nbsp;&nbsp;&nbsp;诸有梵志者&nbsp;&nbsp;&nbsp;&nbsp;无能行如是

&nbsp;&nbsp;&nbsp;&nbsp;若有第一行&nbsp;&nbsp;&nbsp;&nbsp;梵志极坚求

&nbsp;&nbsp;&nbsp;&nbsp;彼诸淫欲法&nbsp;&nbsp;&nbsp;&nbsp;不行乃至梦

&nbsp;&nbsp;&nbsp;&nbsp;彼因此梵行&nbsp;&nbsp;&nbsp;&nbsp;自称梵我梵

&nbsp;&nbsp;&nbsp;&nbsp;知彼有此行&nbsp;&nbsp;&nbsp;&nbsp;慧者当知彼

&nbsp;&nbsp;&nbsp;&nbsp;床薄衣极单&nbsp;&nbsp;&nbsp;&nbsp;食酥乳命存

&nbsp;&nbsp;&nbsp;&nbsp;乞求皆如法&nbsp;&nbsp;&nbsp;&nbsp;立斋行布施

&nbsp;&nbsp;&nbsp;&nbsp;斋时无异乞&nbsp;&nbsp;&nbsp;&nbsp;自于己乞求

&nbsp;&nbsp;&nbsp;&nbsp;立斋行施时&nbsp;&nbsp;&nbsp;&nbsp;彼不有杀牛

&nbsp;&nbsp;&nbsp;&nbsp;如父母兄弟&nbsp;&nbsp;&nbsp;&nbsp;及余有亲亲

&nbsp;&nbsp;&nbsp;&nbsp;人牛亦如是&nbsp;&nbsp;&nbsp;&nbsp;彼因是生乐

&nbsp;&nbsp;&nbsp;&nbsp;饮食体有力&nbsp;&nbsp;&nbsp;&nbsp;乘者安隐乐

&nbsp;&nbsp;&nbsp;&nbsp;知有此义理&nbsp;&nbsp;&nbsp;&nbsp;莫乐杀于牛

&nbsp;&nbsp;&nbsp;&nbsp;柔软身极大&nbsp;&nbsp;&nbsp;&nbsp;精色名称誉

&nbsp;&nbsp;&nbsp;&nbsp;殷勤自求利&nbsp;&nbsp;&nbsp;&nbsp;昔时梵志行

&nbsp;&nbsp;&nbsp;&nbsp;梵志为自利&nbsp;&nbsp;&nbsp;&nbsp;专事及非事

&nbsp;&nbsp;&nbsp;&nbsp;彼当来此世&nbsp;&nbsp;&nbsp;&nbsp;必度脱此世

&nbsp;&nbsp;&nbsp;&nbsp;彼月过于月&nbsp;&nbsp;&nbsp;&nbsp;见意趣向彼

&nbsp;&nbsp;&nbsp;&nbsp;游戏于夜中&nbsp;&nbsp;&nbsp;&nbsp;严饰诸妇人

&nbsp;&nbsp;&nbsp;&nbsp;吉牛围绕前&nbsp;&nbsp;&nbsp;&nbsp;妇女极端正

&nbsp;&nbsp;&nbsp;&nbsp;人间微妙欲&nbsp;&nbsp;&nbsp;&nbsp;梵志之常愿

&nbsp;&nbsp;&nbsp;&nbsp;具足车乘具&nbsp;&nbsp;&nbsp;&nbsp;善作缝治好

&nbsp;&nbsp;&nbsp;&nbsp;家居及婚姻&nbsp;&nbsp;&nbsp;&nbsp;梵志之常愿

&nbsp;&nbsp;&nbsp;&nbsp;彼造作此缚&nbsp;&nbsp;&nbsp;&nbsp;我等从彼来

&nbsp;&nbsp;&nbsp;&nbsp;大王斋行施&nbsp;&nbsp;&nbsp;&nbsp;莫失其财利

&nbsp;&nbsp;&nbsp;&nbsp;饶财物米谷&nbsp;&nbsp;&nbsp;&nbsp;若有余钱财

&nbsp;&nbsp;&nbsp;&nbsp;大王相应此&nbsp;&nbsp;&nbsp;&nbsp;梵志及车乘

&nbsp;&nbsp;&nbsp;&nbsp;象斋及马斋&nbsp;&nbsp;&nbsp;&nbsp;马斋不障门

&nbsp;&nbsp;&nbsp;&nbsp;聚集作斋施&nbsp;&nbsp;&nbsp;&nbsp;财物施梵志

&nbsp;&nbsp;&nbsp;&nbsp;彼从此得利&nbsp;&nbsp;&nbsp;&nbsp;爱乐惜财物

&nbsp;&nbsp;&nbsp;&nbsp;彼以起为欲&nbsp;&nbsp;&nbsp;&nbsp;数数增长爱

&nbsp;&nbsp;&nbsp;&nbsp;犹如广池水&nbsp;&nbsp;&nbsp;&nbsp;及无量财物

&nbsp;&nbsp;&nbsp;&nbsp;如是人有牛&nbsp;&nbsp;&nbsp;&nbsp;于生生活具

&nbsp;&nbsp;&nbsp;&nbsp;彼造作此缚&nbsp;&nbsp;&nbsp;&nbsp;我等从彼来

&nbsp;&nbsp;&nbsp;&nbsp;大王斋行施&nbsp;&nbsp;&nbsp;&nbsp;莫失其财利

&nbsp;&nbsp;&nbsp;&nbsp;饶财物米谷&nbsp;&nbsp;&nbsp;&nbsp;若汝多有牛

&nbsp;&nbsp;&nbsp;&nbsp;大王相应此&nbsp;&nbsp;&nbsp;&nbsp;梵志及车乘

&nbsp;&nbsp;&nbsp;&nbsp;无量百千牛&nbsp;&nbsp;&nbsp;&nbsp;因为斋故杀

&nbsp;&nbsp;&nbsp;&nbsp;头角无所娆&nbsp;&nbsp;&nbsp;&nbsp;牛猪昔时等

&nbsp;&nbsp;&nbsp;&nbsp;往至捉牛角&nbsp;&nbsp;&nbsp;&nbsp;持利刀杀牛

&nbsp;&nbsp;&nbsp;&nbsp;唤牛及于父&nbsp;&nbsp;&nbsp;&nbsp;罗刹名曰香

&nbsp;&nbsp;&nbsp;&nbsp;彼唤呼非法&nbsp;&nbsp;&nbsp;&nbsp;以刀刺牛时

&nbsp;&nbsp;&nbsp;&nbsp;此法行于斋&nbsp;&nbsp;&nbsp;&nbsp;越过最在前

&nbsp;&nbsp;&nbsp;&nbsp;无有事而杀&nbsp;&nbsp;&nbsp;&nbsp;远离衰退法

&nbsp;&nbsp;&nbsp;&nbsp;昔时有三病&nbsp;&nbsp;&nbsp;&nbsp;欲不用食者

&nbsp;&nbsp;&nbsp;&nbsp;以憎嫉于牛&nbsp;&nbsp;&nbsp;&nbsp;起病九十八

&nbsp;&nbsp;&nbsp;&nbsp;如是此增诤&nbsp;&nbsp;&nbsp;&nbsp;故为智所恶

&nbsp;&nbsp;&nbsp;&nbsp;若人见如是&nbsp;&nbsp;&nbsp;&nbsp;谁不有憎者

&nbsp;&nbsp;&nbsp;&nbsp;如是此世行&nbsp;&nbsp;&nbsp;&nbsp;无智最下贱

&nbsp;&nbsp;&nbsp;&nbsp;各各为欲憎&nbsp;&nbsp;&nbsp;&nbsp;若妇诽谤夫

&nbsp;&nbsp;&nbsp;&nbsp;刹利梵志女&nbsp;&nbsp;&nbsp;&nbsp;及守护于姓

&nbsp;&nbsp;&nbsp;&nbsp;若犯于生法&nbsp;&nbsp;&nbsp;&nbsp;自在由于欲

如是。梵志。今无梵志学故梵志法。梵志越故梵志法来尔许时也。

于是。拘娑罗国众多梵志白曰。世尊。我已知。善逝。我已解。世尊。我今自归于佛．法及比丘众。唯愿世尊受我为优婆塞。从今日始。终身自归。乃至命尽。

佛说如是。彼拘娑罗国众多梵志及诸比丘闻佛所说。欢喜奉行。

中阿含经卷第三十九(十千六百九字)(第四分别诵)
