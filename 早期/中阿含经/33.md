## 中阿含经卷第三十三

东晋罽宾三藏瞿昙僧伽提婆译

#### （一三四）大品释问经第十八(第三念诵) <a name="134"></a>

[南传长部 第21经 帝释所问经](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E9%95%BF%E9%83%A8/21%E5%B8%9D%E9%87%8A%E6%89%80%E9%97%AE%E7%BB%8F.md)

[北传汉译长阿含卷一0之释提桓因问经](https://github.com/gwsice/buddhism/blob/master/%E6%97%A9%E6%9C%9F/%E9%95%BF%E9%98%BF%E5%90%AB%E7%BB%8F/10.md#shi-ti-huan-yin-wen-jing)

我闻如是。

一时。佛游摩竭陀国。在王舍城东。奈林村北。鞞陀提山因陀罗石室。

尔时。天王释闻佛游摩竭陀国。在王舍城东。奈林村北。鞞陀提山因陀罗石室。时。天王释告五结乐子。我闻世尊游摩竭陀国。在王舍城东。奈林村北。鞞陀提山因陀罗石室。五结。汝来共往见佛。

五结乐子白曰。唯然。于是。五结乐子挟琉璃琴从天王释行。三十三天闻天王释其意至重。欲往见佛。三十三天亦复侍从天王释行。于是。天王释及三十三天．五结乐子犹如力士屈伸臂顷。于三十三天忽没不现已。住摩竭陀国王舍城东。奈林村北。鞞陀提山。去石室不远。

尔时。鞞陀提山光耀极照。明如火[火\*僉]。彼山左右居民见之。便作是念。鞞陀提山火烧普然。

时。天王释住一处已。告曰。五结。世尊如是住无事处山林树下。乐居高岩。寂无音声。远离。无恶。无有人民。随顺燕坐。有大威德。诸天共俱。乐彼远离。燕坐安隐。快乐游行。我等未通。不应便前。五结。汝往先通。我等然后当进。

五结乐子白曰。唯然。于是。五结乐子受天王释教已。挟琉璃琴即先往至因陀罗石室。便作是念。知此处离佛不近不远。令佛知我。闻我音声。住彼处已。调琉璃琴。作欲相应偈．龙相应偈．沙门相应偈．阿罗诃相应偈。而歌颂曰。

&nbsp;&nbsp;&nbsp;&nbsp;贤礼汝父母&nbsp;&nbsp;&nbsp;&nbsp;月及耽浮楼

&nbsp;&nbsp;&nbsp;&nbsp;谓生汝殊妙&nbsp;&nbsp;&nbsp;&nbsp;令我发欢心

&nbsp;&nbsp;&nbsp;&nbsp;烦热求凉风&nbsp;&nbsp;&nbsp;&nbsp;渴欲饮冷水

&nbsp;&nbsp;&nbsp;&nbsp;如是我爱汝&nbsp;&nbsp;&nbsp;&nbsp;犹罗诃爱法

&nbsp;&nbsp;&nbsp;&nbsp;如收水甚难&nbsp;&nbsp;&nbsp;&nbsp;著欲亦复然

&nbsp;&nbsp;&nbsp;&nbsp;无量生共会&nbsp;&nbsp;&nbsp;&nbsp;如施与无著

&nbsp;&nbsp;&nbsp;&nbsp;池水清且凉&nbsp;&nbsp;&nbsp;&nbsp;底有金粟沙

&nbsp;&nbsp;&nbsp;&nbsp;如龙象热逼&nbsp;&nbsp;&nbsp;&nbsp;入此池水浴

&nbsp;&nbsp;&nbsp;&nbsp;犹如钩牵象&nbsp;&nbsp;&nbsp;&nbsp;我意为汝伏

&nbsp;&nbsp;&nbsp;&nbsp;所行汝不觉&nbsp;&nbsp;&nbsp;&nbsp;窈窕未得汝

&nbsp;&nbsp;&nbsp;&nbsp;我意极著汝&nbsp;&nbsp;&nbsp;&nbsp;烦冤烧我心

&nbsp;&nbsp;&nbsp;&nbsp;是故我不乐&nbsp;&nbsp;&nbsp;&nbsp;如人入虎口

&nbsp;&nbsp;&nbsp;&nbsp;如释子思禅&nbsp;&nbsp;&nbsp;&nbsp;常乐在于一

&nbsp;&nbsp;&nbsp;&nbsp;如牟尼得觉&nbsp;&nbsp;&nbsp;&nbsp;得汝妙净然

&nbsp;&nbsp;&nbsp;&nbsp;如牟尼所乐&nbsp;&nbsp;&nbsp;&nbsp;无上正尽觉

&nbsp;&nbsp;&nbsp;&nbsp;如是我所乐&nbsp;&nbsp;&nbsp;&nbsp;常求欲得汝

&nbsp;&nbsp;&nbsp;&nbsp;如病欲得药&nbsp;&nbsp;&nbsp;&nbsp;如饥欲得食

&nbsp;&nbsp;&nbsp;&nbsp;贤汝止我心&nbsp;&nbsp;&nbsp;&nbsp;犹如水灭火

&nbsp;&nbsp;&nbsp;&nbsp;若我所作福&nbsp;&nbsp;&nbsp;&nbsp;供养诸无著

&nbsp;&nbsp;&nbsp;&nbsp;彼是悉净妙&nbsp;&nbsp;&nbsp;&nbsp;我共汝受报

&nbsp;&nbsp;&nbsp;&nbsp;愿我共汝终&nbsp;&nbsp;&nbsp;&nbsp;不离汝独沽

&nbsp;&nbsp;&nbsp;&nbsp;我宁共汝死&nbsp;&nbsp;&nbsp;&nbsp;不用相离生

&nbsp;&nbsp;&nbsp;&nbsp;释为与我愿&nbsp;&nbsp;&nbsp;&nbsp;三十三天尊

&nbsp;&nbsp;&nbsp;&nbsp;汝人无上尊&nbsp;&nbsp;&nbsp;&nbsp;是我愿最坚

&nbsp;&nbsp;&nbsp;&nbsp;是故礼大雄&nbsp;&nbsp;&nbsp;&nbsp;稽首人最上

&nbsp;&nbsp;&nbsp;&nbsp;断绝诸爱刺&nbsp;&nbsp;&nbsp;&nbsp;我礼日之亲

于是。世尊从三昧起。赞叹五结乐子曰。善哉。善哉。五结。汝歌音与琴声相应。琴声与歌音相应。歌音不出琴声外。琴声不出歌音外。五结。汝颇忆昔时歌颂此欲相应偈．龙相应偈．沙门相应偈．阿罗诃相应偈耶。

五结乐子白曰。世尊。唯大仙人自当知之。大仙人。昔时世尊初得觉道。游郁鞞罗尼连禅河岸。阿阇和罗尼拘类树下。尔时。耽浮楼乐王女。名贤月色。有天名结。摩兜丽御车子。求欲彼女。大仙人。彼当求欲于彼女时。我亦复求欲得彼女。然。大仙人。求彼女时竟不能得。我于尔时住彼女后。便歌颂此欲相应偈．龙相应偈．沙门相应偈．阿罗诃相应偈。大仙人。我歌颂此偈时。彼女回顾。怡然含笑而语我曰。五结。我未曾见彼佛世尊。然我已从三十三天闻彼世尊．如来．无所著．等正觉．明行成为．善逝．世间解．无上士．道法御．天人师。号佛．众祐。五结。若汝能数称叹世尊者。可与汝共事大仙人。我唯一共会。自后不复见。

于是。天王释而作是念。五结乐子已令世尊从定觉起已。通我于善逝。彼时。天王释告曰。五结。汝即往彼。为我稽首佛足。问讯世尊圣体康强。安快无病。起居轻便。气力如常耶。作如是语。大仙人。天王释稽首佛足。问讯世尊圣体康强。安快无病。起居轻便。气力如常耶。大仙人。天王释及三十三天欲见世尊。

五结乐子白曰。唯然。

于是。五结乐子舍琉璃琴。叉手向佛。白曰。世尊。唯大仙人。天王释稽首佛足。问讯世尊圣体康强。安快无病。起居轻便。气力如常耶。大仙人。天王释及三十三天欲见世尊。

尔时。世尊告曰。五结。今天王释安隐快乐。及诸天．人．阿修罗．揵沓和．罗刹及余种种身安隐快乐。五结。天王释欲见我者。随其所欲。

于是。五结乐子闻佛所说。善受善持。稽首佛足。绕三匝而去。往诣天王释所。白曰。天王。我已为白世尊。世尊今待天王。唯愿天王自当知时。

于是。天王释及三十三天．五结乐子往诣佛所。时。天王释稽首佛足。再三自称名姓言。唯大仙人。我是天王释。我是天王释。

世尊告曰。如是。如是。拘翼。汝是天王释。

时。天王释再三自称名姓。稽首佛足。却住一面。三十三天及五结乐子亦稽首佛足。却住一面。时天王释白曰。唯大仙人。我去世尊近远坐耶。

世尊告曰。汝近我坐。所以者何。汝有大天眷属。于是。天王释稽首佛足。却坐一面。三十三天及五结乐子亦稽首佛足。却坐一面。尔时。因陀罗石室忽然广大。所以者何。佛之威神及诸天威德。

时。天王释坐已。白曰。唯大仙人。我于长夜欲见世尊。欲请问法。大仙人。往昔一时世尊游舍卫国。住石岩中。大仙人。我尔时自为及为三十三天。乘千象车。往至鞞沙门大王家。尔时。鞞沙门大王家有妾。名槃阇那。尔时。世尊入定寂然。彼妾叉手礼世尊足。大仙人。我语彼曰。妹。我今非往见世尊时。世尊入定。若世尊从定寤者。妹便为我稽首佛足。问讯世尊圣体康强。安快无病。起居轻便。气力如常耶。作如是说。唯大仙人。天王释稽首佛足。问讯世尊圣体康强。安快无病。起居轻便。气力如常耶。大仙人。彼妹为我稽首佛足。问讯世尊。世尊为忆不耶。

世尊告曰。拘翼。彼妹为汝稽首我足。具宣汝意。问讯于我。我亦忆。拘翼。当汝去时。闻此音声。便从定寤。

大仙人。昔时我闻。若如来．无所著．等正觉．明行成为．善逝．世间解．无上士．道法御．天人师。号佛．众祐出于世时。增诸天众。减阿修罗。大仙人。我自眼见世尊弟子比丘从世尊修习梵行。舍欲离欲。身坏命终。得至善处。生于天中。大仙人。瞿毗释女是世尊弟子。亦从世尊修习梵行。憎恶是女身。爱乐男形。转女人身。受男子形。舍欲离欲。身坏命终。得生妙处三十三天。为我作子。彼既生已。诸天悉知。瞿婆天子有大如意足。有大威德。有大福祐。有大威神。

大仙人。我复见有世尊弟子三比丘等。亦从世尊修习梵行。不舍离欲。身坏命终。生余下贱伎乐宫中。彼既生已。日日来至三十三天供事诸天。奉侍瞿婆天子。天子见彼已。而说颂曰。

&nbsp;&nbsp;&nbsp;&nbsp;与眼优婆私&nbsp;&nbsp;&nbsp;&nbsp;我字名瞿毗

&nbsp;&nbsp;&nbsp;&nbsp;奉敬佛及法&nbsp;&nbsp;&nbsp;&nbsp;净意供养众

&nbsp;&nbsp;&nbsp;&nbsp;我已蒙佛恩&nbsp;&nbsp;&nbsp;&nbsp;释子大祐德

&nbsp;&nbsp;&nbsp;&nbsp;妙生三十三&nbsp;&nbsp;&nbsp;&nbsp;彼知祐天子

&nbsp;&nbsp;&nbsp;&nbsp;见彼本比丘&nbsp;&nbsp;&nbsp;&nbsp;受生伎乐神

&nbsp;&nbsp;&nbsp;&nbsp;叉手面前立&nbsp;&nbsp;&nbsp;&nbsp;瞿婆为说偈

&nbsp;&nbsp;&nbsp;&nbsp;是本瞿昙子&nbsp;&nbsp;&nbsp;&nbsp;我本为人时

&nbsp;&nbsp;&nbsp;&nbsp;来至到我家&nbsp;&nbsp;&nbsp;&nbsp;饮食好供养

&nbsp;&nbsp;&nbsp;&nbsp;此本与圣等&nbsp;&nbsp;&nbsp;&nbsp;行无上梵行

&nbsp;&nbsp;&nbsp;&nbsp;今为他所使&nbsp;&nbsp;&nbsp;&nbsp;日来奉事天

&nbsp;&nbsp;&nbsp;&nbsp;我本承事汝&nbsp;&nbsp;&nbsp;&nbsp;闻圣善说法

&nbsp;&nbsp;&nbsp;&nbsp;得信成就戒&nbsp;&nbsp;&nbsp;&nbsp;妙生三十三

&nbsp;&nbsp;&nbsp;&nbsp;汝本受奉事&nbsp;&nbsp;&nbsp;&nbsp;行无上梵行

&nbsp;&nbsp;&nbsp;&nbsp;今为他所使&nbsp;&nbsp;&nbsp;&nbsp;日来奉事天

&nbsp;&nbsp;&nbsp;&nbsp;汝以何为面&nbsp;&nbsp;&nbsp;&nbsp;受持佛法已

&nbsp;&nbsp;&nbsp;&nbsp;反背不向法&nbsp;&nbsp;&nbsp;&nbsp;是眼觉善说

&nbsp;&nbsp;&nbsp;&nbsp;我昔见汝等&nbsp;&nbsp;&nbsp;&nbsp;今生下伎乐

&nbsp;&nbsp;&nbsp;&nbsp;自行非法行&nbsp;&nbsp;&nbsp;&nbsp;自生于非法

&nbsp;&nbsp;&nbsp;&nbsp;我本在居家&nbsp;&nbsp;&nbsp;&nbsp;观我今胜德

&nbsp;&nbsp;&nbsp;&nbsp;转女成天子&nbsp;&nbsp;&nbsp;&nbsp;自在五欲乐

&nbsp;&nbsp;&nbsp;&nbsp;彼诃瞿昙等&nbsp;&nbsp;&nbsp;&nbsp;厌已叹瞿昙

&nbsp;&nbsp;&nbsp;&nbsp;我今当进行&nbsp;&nbsp;&nbsp;&nbsp;天子真谛说

&nbsp;&nbsp;&nbsp;&nbsp;二于彼勤行&nbsp;&nbsp;&nbsp;&nbsp;忆瞿昙法律

&nbsp;&nbsp;&nbsp;&nbsp;知欲有灾患&nbsp;&nbsp;&nbsp;&nbsp;即彼舍离欲

&nbsp;&nbsp;&nbsp;&nbsp;彼为欲结缚&nbsp;&nbsp;&nbsp;&nbsp;即得舍远离

&nbsp;&nbsp;&nbsp;&nbsp;如象断羁靽&nbsp;&nbsp;&nbsp;&nbsp;度三十三天

&nbsp;&nbsp;&nbsp;&nbsp;因陀罗天梵&nbsp;&nbsp;&nbsp;&nbsp;一切皆来集

&nbsp;&nbsp;&nbsp;&nbsp;即彼坐上去&nbsp;&nbsp;&nbsp;&nbsp;雄猛舍尘欲

&nbsp;&nbsp;&nbsp;&nbsp;帝释见已厌&nbsp;&nbsp;&nbsp;&nbsp;胜天天中天

&nbsp;&nbsp;&nbsp;&nbsp;彼本生下贱&nbsp;&nbsp;&nbsp;&nbsp;度三十三天

&nbsp;&nbsp;&nbsp;&nbsp;厌已妙息言&nbsp;&nbsp;&nbsp;&nbsp;瞿婆后说曰

&nbsp;&nbsp;&nbsp;&nbsp;人中有佛胜&nbsp;&nbsp;&nbsp;&nbsp;释牟尼知欲

&nbsp;&nbsp;&nbsp;&nbsp;彼子中失念&nbsp;&nbsp;&nbsp;&nbsp;我诃更复得

&nbsp;&nbsp;&nbsp;&nbsp;于三中之一&nbsp;&nbsp;&nbsp;&nbsp;则生伎乐中

&nbsp;&nbsp;&nbsp;&nbsp;二成等正道&nbsp;&nbsp;&nbsp;&nbsp;在天定根乐

&nbsp;&nbsp;&nbsp;&nbsp;汝说如是法&nbsp;&nbsp;&nbsp;&nbsp;弟子无有惑

&nbsp;&nbsp;&nbsp;&nbsp;度漏断邪疑&nbsp;&nbsp;&nbsp;&nbsp;礼佛胜伏根

&nbsp;&nbsp;&nbsp;&nbsp;若彼觉诸法&nbsp;&nbsp;&nbsp;&nbsp;二得升进处

&nbsp;&nbsp;&nbsp;&nbsp;彼得升进已&nbsp;&nbsp;&nbsp;&nbsp;生于梵天中

&nbsp;&nbsp;&nbsp;&nbsp;我等知彼法&nbsp;&nbsp;&nbsp;&nbsp;大仙来至此

尔时。世尊便作是念。此鬼长夜无有谀谄。亦无欺诳。无幻质直。若有问者。尽欲知故。不欲触娆彼之所问亦复如是。我宁可说甚深阿毗昙。世尊知已。为天王释说此颂曰。

&nbsp;&nbsp;&nbsp;&nbsp;于现法乐故　　&nbsp;&nbsp;&nbsp;&nbsp;亦为后世乐

&nbsp;&nbsp;&nbsp;&nbsp;拘翼自恣问　　&nbsp;&nbsp;&nbsp;&nbsp;随意之所乐

&nbsp;&nbsp;&nbsp;&nbsp;彼彼之所问　　&nbsp;&nbsp;&nbsp;&nbsp;尽当为决断

&nbsp;&nbsp;&nbsp;&nbsp;世尊已见听　　&nbsp;&nbsp;&nbsp;&nbsp;日天求见义

&nbsp;&nbsp;&nbsp;&nbsp;在摩竭陀国　　&nbsp;&nbsp;&nbsp;&nbsp;贤婆娑婆问

于是。天王释白曰。世尊。天．人．阿修罗．揵沓和．罗刹及余种种身各各有几结耶。

世尊闻已。答曰。拘翼。天．人．阿修罗．揵沓和．罗刹及余种种身各各有二结。悭及嫉也。彼各各作是念。令我无杖．无结．无怨．无恚．无诤．无斗．无苦。安乐游行。彼虽作是念。然故有杖．有结．有怨．有恚．有诤．有斗．有苦。无安乐游行。

时。天王释闻已。白曰。唯然。世尊。唯然。善逝。唯然。大仙人。天．人．阿修罗．揵沓和．罗刹及余种种身各各有二结。彼作是念。令我无杖．无结．无怨．无恚．无诤．无斗．无苦。安乐游行。彼虽作是念。然故有杖有结．有怨．有恚．有诤．有斗．有苦。无安乐游行。唯然。世尊。唯然。善逝。唯然。大仙人。如佛所说法。我悉知之。我断疑度惑。无有犹豫。闻佛所说故。

时。天王释闻佛所说。欢喜奉行。

复问曰。大仙人。悭．嫉者。何因何缘。为从何生。由何而有。复何因由无悭．嫉耶。

世尊闻已。答曰。拘翼。悭．嫉者。因爱．不爱。缘爱．不爱。从爱．不爱生。由爱．不爱有。若无爱．不爱者。则无悭．嫉也。

时。天王释闻已。白曰。唯然。世尊。唯然。善逝。唯然。大仙人。悭．嫉者。因爱．不爱。缘爱．不爱。从爱．不爱生。由爱．不爱有。若无爱．不爱者。则无悭．嫉也。唯然。世尊。唯然。善逝。唯然。大仙人。如佛所说法。我悉知之。我断疑度惑。无有犹豫。闻佛所说故。

时。天王释闻佛所说。欢喜奉行。

复问曰。大仙人。爱．不爱者。何因何缘。为从何生。由何而有。复何因由无爱．不爱耶。

世尊闻已。答曰。拘翼。爱．不爱者。因欲缘欲。从欲而生。由欲故有。若无欲者。则无爱．不爱。

时。天王释闻已。白曰。唯然。世尊。唯然。善逝。唯然。大仙人。爱．不爱者。因欲缘欲。从欲而生。由欲故有。若无欲者。则无爱．不爱。唯然。世尊。唯然。善逝。唯然。大仙人。如佛所说法。我悉知之。我断疑度惑。无有犹豫。闻佛所说故。

时。天王释闻佛所说。欢喜奉行。

复问曰。大仙人。欲者。何因何缘。为从何生。由何而有。复何因由无有欲耶。

世尊闻已。答曰。拘翼。欲者。因念缘念。从念而生。由念故有。若无念者。则无有欲。

时。天王释闻已。白曰。唯然。世尊。唯然。善逝。唯然。大仙人。欲者。因念缘念。从念而生。由念故有。若无念者。则无有欲。唯然。世尊。唯然。善逝。唯然。大仙人。如佛所说法。我悉知之。我断疑度惑。无有犹豫。闻佛所说故。

时。天王释闻佛所说。欢喜奉行。

复问曰。大仙人。念者。何因何缘。为从何生。由何而有。复何因由无有念耶。

世尊闻已。答曰。拘翼。念者。因思缘思。从思而生。由思故有。若无思者。则无有念。由念故有欲。由欲故有爱．不爱。由爱．不爱故有悭．嫉。由悭．嫉故有刀杖．斗诤．憎嫉．谀谄．欺诳．妄言．两舌。心中生无量恶不善之法。如是此纯大苦阴生。若无思者。则无有念。若无念者。则无有欲。若无欲者。则无爱．不爱。若无爱．不爱者。则无悭．嫉。若无悭．嫉者。则无刀杖．斗诤．憎嫉．谀谄．欺诳．妄言．两舌。心中不生无量恶不善之法。如是此纯大苦阴灭。

时。天王释闻已。白曰。唯然。世尊。唯然。善逝。唯然。大仙人。念者。因思缘思。从思而生。由思故有。若无思者。则无有念。由念故有欲。由欲故有爱．不爱。由爱．不爱故有悭．嫉。由悭．嫉故有刀杖．斗诤．憎嫉．谀谄．欺诳．妄言．两舌。心中生无量恶不善之法。如是此纯大苦阴生。若无思者。则无有念。若无念者。则无有欲。若无欲者。则无爱．不爱。若无爱．不爱者。则无悭．嫉。若无悭．嫉者。则无刀杖．斗诤．憎嫉．谀谄．欺诳．妄言．两舌。心中不生无量恶不善之法。如是此纯大苦阴灭。唯然。世尊。唯然。善逝。唯然。大仙人。如佛所说法。我悉知之。我断疑度惑。无有犹豫。闻佛所说故。

时。天王释闻佛所说。欢喜奉行。

复问曰。大仙人。何者灭戏道迹。比丘何行趣向灭戏道迹耶。

世尊闻已。答曰。拘翼。灭戏道迹者。谓八支圣道。正见。乃至正定为八。拘翼。是谓灭戏道迹。比丘者。行此趣向灭戏道迹。

时。天王释闻已。白曰。唯然。世尊。唯然。善逝。唯然。大仙人。灭戏道迹者。谓八支圣道。正见乃至正定为八。大仙人。是为灭戏道迹。比丘者。行此趣向灭戏道迹。唯然。世尊。唯然。善逝。唯然。大仙人。如佛所说法。我悉知之。我断疑度惑。无有犹豫。闻佛所说故。

时。天王释闻佛所说。欢喜奉行。

复问曰。大仙人。比丘者。趣向灭戏道迹。断几法。行几法耶。

世尊闻已。答曰。拘翼。比丘者。趣向灭戏道迹。断三法。修行三法。云何为三。一曰念。二曰言。三曰求。拘翼。念者。我说有二种。可行．不可行。若念不可行者。我即断彼。若念可行者。我为彼知时。有念有智。为成就彼念故。言亦如是。拘翼。求者。我说亦有二种。可行．不可行。若求不可行者。我即断彼。若求可行者。我为彼知时。有念有智。成就彼求故。

时。天王释闻已。白曰。唯然。世尊。唯然。善逝。唯然。大仙人。比丘者。趣向灭戏道迹。断三法。修行三法。云何为三。一曰念。二曰言。三曰求。大仙人说念有二种。可行。不可行。若念增长恶不善法。减损善法者。大仙人便断彼。若念减损恶不善法。增长善法者。大仙人为彼知时。有念有智。成就彼念故。言亦如是。大仙人说求亦有二种。可行．不可行。若求增长恶不善法。减损善法者。大仙人便断彼。若求减损恶不善法。增长善法者。大仙人为彼知时。有念有智。成就彼求故。唯然。世尊。唯然。善逝。唯然。大仙人。如佛所说法。我悉知之。我断疑度惑。无有犹豫。闻佛所说故。

时。天王释闻佛所说。欢喜奉行。

复问曰。大仙人。比丘者。趣向灭戏道迹有几法。护从解脱行几法耶。

世尊闻已。答曰。拘翼。比丘者。趣向灭戏道迹有六法。护从解脱行六法也。云何为六。眼视色。耳闻声。鼻嗅香。舌尝味。身觉触。意知法。拘翼。眼视色者。我说有二种。可行．不可行。若眼视色不可行者。我即断彼。若眼视色可行者。我为彼知时。有念有智。成就彼故。如是耳闻声．鼻嗅香．舌尝味．身觉触．意知法者。我说亦有二种。可行．不可行。若意知法不可行者。我即断彼。若意知法可行者。我为彼知时。有念有智。成就彼故。

时。天王释闻已。白曰。唯然。世尊。唯然。善逝。唯然。大仙人。比丘者。趣向灭戏道迹者有六法。护从解脱行六法。云何为六。眼视色。耳闻声。鼻嗅香。舌尝味。身觉触。意知法。大仙人说眼视色者。有二种。可行．不可行。若眼视色增长恶不善法。减损善法者。大仙人即断彼。若眼视色减损恶不善法。增长善法者。大仙人为彼知时。有念有智。成就彼故。如是耳闻声．鼻嗅香．舌尝味．身觉触。大仙人说意知法者。亦有二种。可行．不可行。若意知法增长恶不善法。减损善法者。大仙人即断彼。若意知法减损恶不善法。增长善法者。大仙人为彼知时。有念有智。成就彼故。唯然。世尊。唯然。善逝。唯然。大仙人。如佛所说法。我悉知之。我断疑度惑。无有犹豫。闻佛所说故。

时。天王释闻佛所说。欢喜奉行。

复问曰。大仙人。比丘者。趣向灭戏道迹。命存一时顷。复断几法。行几法耶。

世尊闻已。答曰。拘翼。比丘者。趣向灭戏道迹。命存一时顷。复断三法。行三法。云何为三。一曰喜。二曰忧。三曰舍。拘翼。喜者。我说有二种。可行．不可行。若喜不可行者。我即断彼。若喜可行者。我为彼知时。有念有智。成就彼故。忧亦如是。拘翼。舍者。我说亦有二种。可行．不可行。若舍不可行者。我即断彼。若舍可行者。我为彼知时。有念有智。成就彼故。

时。天王释闻已。白曰。唯然。世尊。唯然。善逝。唯然。大仙人。比丘者。趣向灭戏道迹。命存一时顷。断三法。行三法。云何为三。一曰喜。二曰忧。三曰舍。大仙人说喜者。有二种。可行．不可行。若喜增长恶不善法。减损善法者。大仙人即断彼。若喜减损恶不善法。增长善法者。大仙人为彼知时。有念有智。成就彼故。忧亦如是。大仙人说舍者。亦有二种。可行．不可行。若舍增长恶不善法。减损善法者。大仙人即断彼。若舍减损恶不善法。增长善法者。大仙人为彼知时。有念有智。成就彼故。唯然。世尊。唯然。善逝。唯然。大仙人。如佛所说法。我悉知之。我断疑度惑。无有犹豫。闻佛所说故。

时。天王释闻佛所说。欢喜奉行。

复问曰。大仙人。一切沙门．梵志同一说．一欲．一爱．一乐．一意耶。

世尊闻已。答曰。拘翼。一切沙门．梵志不同一说．一欲．一爱．一乐．一意也。

时。天王释复问曰。大仙人。一切沙门．梵志以何等故。不同一说．一欲．一爱．一乐．一意耶。

世尊闻已。答曰。拘翼。此世有若干种界。有无量界。彼随所知界。即彼界随其力。随其方便。一向说此为真谛。余者虚妄。拘翼。是故一切沙门．梵志不同一说．一欲．一爱．一乐．一意耳。

时。天王释闻已。白曰。唯然。世尊。唯然。善逝。唯然。大仙人。此世有若干种界。有无量界。彼随所知界。即彼界随其力。随其方便。一向说此为真谛。余者虚妄。大仙人。以是故。一切沙门．梵志不同一说．一欲．一爱．一乐．一意耳。唯然。世尊。唯然。善逝。唯然。大仙人。如佛所说法。我悉知之。我断疑度惑。无有犹豫。闻佛所说故。

时。天王释闻佛所说。欢喜奉行。

复问曰。大仙人。一切沙门．梵志得至究竟。究竟白净．究竟梵行．究竟梵行讫耶。

世尊闻已。答曰。拘翼。不必一切沙门．梵志得至究竟。究竟白净．究竟梵行．究竟梵行讫。

时。天王释复问曰。大仙人。以何等故。不必一切沙门．梵志得至究竟。究竟白净．究竟梵行．究竟梵行讫耶。

世尊闻已。答曰。拘翼。若有沙门．梵志于无上爱尽。不正善心解脱者。彼不至究竟。不究竟白净。不究竟梵行。不究竟梵行讫。拘翼。若有沙门．梵志于无上爱尽。正善心解脱者。彼至究竟．究竟白净．究竟梵行．究竟梵行讫。

时。天王释闻已。白曰。唯然。世尊。唯然。善逝。唯然。大仙人。若有沙门．梵志于无上爱尽。不正善心解脱者。彼不至究竟。不究竟白净。不究竟梵行。不究竟梵行讫。大仙人。若有沙门．梵志。于无上爱尽。正善心解脱者。彼至究竟。究竟白净．究竟梵行．究竟梵行讫。唯然。世尊。唯然。善逝。唯然。大仙人。如佛所说法。我悉知之。我断疑度惑。无有犹豫。闻佛所说故。

时。天王释闻佛所说。善受善持。白曰。大仙人。我于长夜有疑惑刺。世尊今日而拔出之。所以者何。谓如来．无所著．等正觉故。

世尊问曰。拘翼。汝颇忆昔时曾问余沙门．梵志如此事耶。

时。天王释答曰。世尊。唯大仙人自当知之。大仙人。三十三天集在法堂。各怀愁戚。数数叹说。我等若值如来．无所著。等正觉者。必当往见。大仙人。然我等不得值如来．无所著．等正觉已。便行具足五欲功德。大仙人。我等放逸。行放逸已。大威德天子于极妙处。即便命终。大仙人。我见大威德天子于极妙处。即命终时。便生极厌。身毛皆竖。莫令我于此处速命终。

大仙人。我因此厌．因此忧戚故。若见余沙门．梵志在无事处山林树下。乐居高岩。寂无音声。远离。无恶。无有人民。随顺燕坐。彼乐远离。燕坐安隐。快乐游行。我见彼已。便谓是如来．无所著．等正觉。即往奉见。彼不识我。而问我言。汝为是谁。我时答彼。大仙人。我是天王释。大仙人。我是天王释。彼复问我。我曾见释。亦见释种姓。以何等故名为释。以何等故为释种姓。我便答彼。大仙人。若有来问我事者。我便随所能．随其力而答彼。是故我名为释。彼作是说。我等若随其事以问释者。释亦随其事答我。彼问我事。我不问彼。彼归命我。我不归命彼。大仙人。从彼沙门．梵志竟不得威仪法教。况复得如是问耶。

时。天王释而说颂曰。

&nbsp;&nbsp;&nbsp;&nbsp;释往释往已&nbsp;&nbsp;&nbsp;&nbsp;释今作是说

&nbsp;&nbsp;&nbsp;&nbsp;远离意所念&nbsp;&nbsp;&nbsp;&nbsp;除疑诸犹豫

&nbsp;&nbsp;&nbsp;&nbsp;久远行于世&nbsp;&nbsp;&nbsp;&nbsp;推求索如来

&nbsp;&nbsp;&nbsp;&nbsp;见沙门梵志&nbsp;&nbsp;&nbsp;&nbsp;在远离燕坐

&nbsp;&nbsp;&nbsp;&nbsp;谓是正尽觉&nbsp;&nbsp;&nbsp;&nbsp;往奉敬礼事

&nbsp;&nbsp;&nbsp;&nbsp;云何得升进&nbsp;&nbsp;&nbsp;&nbsp;如是我问彼

&nbsp;&nbsp;&nbsp;&nbsp;问已不能知&nbsp;&nbsp;&nbsp;&nbsp;圣道及道迹

&nbsp;&nbsp;&nbsp;&nbsp;世尊今为我&nbsp;&nbsp;&nbsp;&nbsp;若意有所疑

&nbsp;&nbsp;&nbsp;&nbsp;所念及所思&nbsp;&nbsp;&nbsp;&nbsp;其意之所行

&nbsp;&nbsp;&nbsp;&nbsp;知心隐及现&nbsp;&nbsp;&nbsp;&nbsp;明者为我说

&nbsp;&nbsp;&nbsp;&nbsp;尊佛尊为师&nbsp;&nbsp;&nbsp;&nbsp;尊无著牟尼

&nbsp;&nbsp;&nbsp;&nbsp;尊断诸结使&nbsp;&nbsp;&nbsp;&nbsp;自度度众生

&nbsp;&nbsp;&nbsp;&nbsp;觉者第一觉&nbsp;&nbsp;&nbsp;&nbsp;御者最上御

&nbsp;&nbsp;&nbsp;&nbsp;息者尊妙息&nbsp;&nbsp;&nbsp;&nbsp;大仙自度度

&nbsp;&nbsp;&nbsp;&nbsp;故我礼天尊&nbsp;&nbsp;&nbsp;&nbsp;稽首人最上

&nbsp;&nbsp;&nbsp;&nbsp;断绝诸爱刺&nbsp;&nbsp;&nbsp;&nbsp;我礼日之亲

于是。世尊问曰。拘翼。汝颇忆昔时。得如是离。得如是欢喜。谓于我得法喜耶。

时。天王释答曰。世尊。唯大仙人自当知之。大仙人。昔一时天及阿修罗而共斗战。大仙人。天及阿修罗共斗战时。我作是念。令天得胜破阿修罗。诸天食及阿修罗食。尽令三十三天食。大仙人。天及阿修罗共斗战时。天便得胜。破阿修罗。诸天食及阿修罗食。尽令三十三天食。大仙人。尔时有离有喜。杂刀杖．结怨．斗诤．憎嫉。不得神通。不得觉道。不得涅槃。大仙人。今日得离得喜。不杂刀杖．结怨．斗诤．憎嫉。得通得觉。亦得涅槃。

世尊问曰。拘翼。汝何因得离得喜。谓于我得法喜耶。

时。天王释答曰。大仙人。我作是念。我于此命终。生于人间。彼若有族。极大富乐。资财无量。畜牧．产业不可称计。封户．食邑种种具足。谓刹利长者族．梵志长者族．居士长者族及余族。极大富乐。资财无量。畜牧．产业不可称计。封户．食邑种种具足。生如是族已。成就诸根。如来所说法．律有得信者。得信已。剃除须发。著袈裟衣。至信．舍家．无家．学道。学智。学智已。若得智者。便得究竟智。得究竟边。学智。学智已。若得智．不得究竟智者。若有诸天。有大福祐。色像巍巍。光耀炜烨极有威力。安隐快乐。长住宫殿。生于最上。我生彼中。

于是。天王释而说颂曰。

&nbsp;&nbsp;&nbsp;&nbsp;舍离于天身　　&nbsp;&nbsp;&nbsp;&nbsp;来下生人间

&nbsp;&nbsp;&nbsp;&nbsp;不愚痴入胎　　&nbsp;&nbsp;&nbsp;&nbsp;随我意所乐

&nbsp;&nbsp;&nbsp;&nbsp;得身具足已　　&nbsp;&nbsp;&nbsp;&nbsp;逮质直正道

&nbsp;&nbsp;&nbsp;&nbsp;行具足梵行　　&nbsp;&nbsp;&nbsp;&nbsp;常乐于乞食

学智。学智已。若得智者。便得究竟智。得究竟边。学智。学智已。若得智．不得究竟智者。当作最上妙天。诸天闻名。色究竟天。往生彼中。大仙人。愿当得阿那含。大仙人。我今定得须陀洹。

世尊问曰。拘翼。汝何因得此极好．极高．极广差降。而自称说得须陀洹耶。

时。天王释以偈答曰。

&nbsp;&nbsp;&nbsp;&nbsp;不更有余尊　　&nbsp;&nbsp;&nbsp;&nbsp;唯世尊境界

&nbsp;&nbsp;&nbsp;&nbsp;得最上差降　　&nbsp;&nbsp;&nbsp;&nbsp;未曾有此处

&nbsp;&nbsp;&nbsp;&nbsp;大仙我此坐　　&nbsp;&nbsp;&nbsp;&nbsp;即于此天身

&nbsp;&nbsp;&nbsp;&nbsp;我更得增寿　　&nbsp;&nbsp;&nbsp;&nbsp;如是自眼见

说此法时。天王释远尘离垢。诸法法眼生。及八万诸天亦远尘离垢。诸法法眼生。于是。天王释见法得法。觉白净法。断疑度惑。更无余尊。不复从他。无有犹豫。已住果证。于世尊法得无所畏。即从坐起。稽首佛足。白曰。世尊。我今自归佛．法及比丘众。唯愿世尊受我为优婆塞。从今日始。终身自归。乃至命尽。

于是。天王释称叹五结乐子曰。善哉。善哉。汝五结大益于我。所以者何。由汝故。佛从定寤。以汝先使世尊从定寤故。令我等后得见佛。五结。我从此归。以耽浮楼伎乐王女贤月色嫁与汝作妇。及其父乐王本国拜与汝作伎乐王。

于是。天王释告三十三天曰。汝等共来。若我等本为梵天王。住梵天上。再三恭敬礼事者。彼今尽为世尊恭敬礼事。所以者何。世尊梵天。梵天当造化最尊生众生众生有及当有彼所。可知尽知。可见尽见。

于是。天王释及三十三天．五结乐子若本为梵天。住梵天上。再三恭敬礼事者。彼尽为世尊恭敬礼事。稽首如来．无所著．等正觉。于是。天王释及三十三天．五结乐子再为世尊恭敬礼事。稽首佛足。绕三匝已。即于彼处忽没不现。

尔时。梵天色像巍巍。光耀炜烨。夜将向旦。往诣佛所。稽首佛足。却住一面。即时以偈白世尊曰。

&nbsp;&nbsp;&nbsp;&nbsp;为多饶益义　　&nbsp;&nbsp;&nbsp;&nbsp;见利义曰天

&nbsp;&nbsp;&nbsp;&nbsp;贤住摩竭国　　&nbsp;&nbsp;&nbsp;&nbsp;婆娑婆问事

大仙人说此法时。天王释远尘离垢。诸法法眼生。及八万诸天亦远尘离垢。诸法法眼生。于是。世尊告梵天曰。如是。如是。梵天所说。

&nbsp;&nbsp;&nbsp;&nbsp;为多饶益义　　&nbsp;&nbsp;&nbsp;&nbsp;见利义曰天

&nbsp;&nbsp;&nbsp;&nbsp;贤住摩竭国　　&nbsp;&nbsp;&nbsp;&nbsp;婆娑婆问事

梵天。我说法时。天王释远尘离垢。诸法法眼生。及八万诸天亦远尘离垢。诸法法眼生。

佛说如是。时。天王释及三十三天．五结乐子并大梵天闻佛所说。欢喜奉行。

释问经第十八竟(七千三百六十八字)。

#### （一三五）中阿含大品善生经第十九(第三念诵) <a name="shan-sheng-jing"></a> <a name="135"></a>

[南传长部 第31经 尸迦罗越经](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E9%95%BF%E9%83%A8/31%20%EF%BC%88%E6%95%99%E6%8E%88%EF%BC%89%E5%B0%B8%E8%BF%A6%E7%BD%97%E8%B6%8A%E7%BB%8F.md)

[汉译长阿含卷第一六之善生经](https://github.com/gwsice/buddhism/blob/master/%E6%97%A9%E6%9C%9F/%E9%95%BF%E9%98%BF%E5%90%AB%E7%BB%8F/11.md#shan-sheng-jing)

我闻如是。

一时。佛游王舍城。在饶虾蟆林。

尔时。善生居士子。父临终时。因六方故。遗敕其子。善教善诃曰。善生。我命终后。汝当叉手向六方礼。东方若有众生者。我尽恭敬．供养．礼事彼。我尽恭敬．供养．礼事彼已。彼亦当恭敬．供养．礼事我。如是南方．西方．北方．下方．上方。若有众生者。我尽恭敬．供养．礼事彼。我尽恭敬．供养．礼事彼已。彼亦当恭敬．供养．礼事我。

善生居士子闻父教已。白父曰。唯。当如尊敕。

于是。善生居士子。父命终后。平旦沐浴。著新刍磨衣。手执生拘舍叶。往至水边。叉手向六方礼。东方若有众生者。我尽恭敬．供养．礼事彼。我尽恭敬．供养．礼事彼已。彼亦当恭敬．供养．礼事我。如是南方．西方．北方．下方．上方。若有众生者。我尽恭敬．供养．礼事彼。我尽恭敬．供养．礼事彼已。彼亦当恭敬．供养．礼事我。

彼时。世尊过夜平旦。著衣持钵。入王舍城而行乞食。世尊入王舍城乞食时。遥见善生居士子平旦沐浴。著新刍磨衣。手执生拘舍叶。往至水边。叉手向六方礼。东方若有众生者。我尽恭敬．供养．礼事彼。我尽恭敬．供养．礼事彼已。彼亦当恭敬．供养．礼事我。如是南方．西方．北方．下方．上方。若有众生者。我尽恭敬．供养．礼事彼。我尽恭敬．供养．礼事彼已。彼亦当恭敬．供养．礼事我。

世尊见已。往至善生居士子所。问曰。居士子。受何沙门．梵志教。教汝恭敬．供养．礼事。平旦沐浴。著新刍磨衣。手执生拘舍叶。往至水边。叉手向六方礼。东方若有众生者。我尽恭敬．供养．礼事彼。我尽恭敬．供养．礼事彼已。彼亦当恭敬．供养．礼事我。如是南方．西方．北方．下方．上方。若有众生者。我尽恭敬．供养．礼事彼。我尽恭敬．供养．礼事彼已。彼亦当恭敬．供养．礼事我耶。

善生居士子答曰。世尊。我不受余沙门．梵志教也。世尊。我父临命终时。因六方故。遗敕于我。善教善诃曰。善生。我命终后。汝当叉手向六方礼。东方若有众生者。我尽恭敬．供养．礼事彼。我尽恭敬．供养．礼事彼已。彼亦当恭敬．供养．礼事我。如是南方．西方．北方．下方．上方。若有众生者。我尽恭敬．供养．礼事彼。我尽恭敬．供养．礼事彼已。彼亦当恭敬．供养．礼事我。世尊。我受父遗教。恭敬．供养．礼事故。平旦沐浴。著新刍磨衣。手执生拘舍叶。往至水边。叉手向六方礼。东方若有众生者。我尽恭敬．供养．礼事彼。我尽恭敬。供养．礼事彼已。彼亦当恭敬．供养．礼事我。如是南方．西方．北方．下方．上方。若有众生者。我尽恭敬．供养．礼事彼。我尽恭敬．供养．礼事彼已。彼亦当恭敬．供养．礼事我。

世尊闻已。告曰。居士子。我说有六方。不说无也。居士子。若有人善别六方。离四方恶不善业垢。彼于现法可敬可重。身坏命终。必至善处。上生天中。居士子。众生有四种业．四种秽。云何为四。居士子。杀生者。是众生业种．秽种。不与取．邪淫．妄言者。是众生业种．秽种。于是。世尊说此颂曰。

&nbsp;&nbsp;&nbsp;&nbsp;杀生不与取　　&nbsp;&nbsp;&nbsp;&nbsp;邪淫犯他妻

&nbsp;&nbsp;&nbsp;&nbsp;所言不真实　　&nbsp;&nbsp;&nbsp;&nbsp;慧者不称誉

居士子。人因四事故。便得多罪。云何为四。行欲．行恚．行怖．行痴。于是。世尊说此颂曰。

&nbsp;&nbsp;&nbsp;&nbsp;欲恚怖及痴　　&nbsp;&nbsp;&nbsp;&nbsp;行恶非法行

&nbsp;&nbsp;&nbsp;&nbsp;彼必灭名称　　&nbsp;&nbsp;&nbsp;&nbsp;如月向尽没

居士子。人因四事故。便得多福。云何为四。不行欲．不行恚．不行怖．不行痴。于是。世尊说此颂曰。

&nbsp;&nbsp;&nbsp;&nbsp;断欲无恚怖　　&nbsp;&nbsp;&nbsp;&nbsp;无痴行法行

&nbsp;&nbsp;&nbsp;&nbsp;彼名称普闻　　&nbsp;&nbsp;&nbsp;&nbsp;如月渐盛满

居士子。求财物者。当知有六非道。云何为六。一曰种种戏求财物者为非道。二曰非时行求财物者为非道。三曰饮酒放逸求财物者为非道。四曰亲近恶知识求财物者为非道。五曰常喜妓乐求财物者为非道。六曰懒惰求财物者为非道。

居士子。若人种种戏者。当知有六灾患。云何为六。一者负则生怨。二者失则生耻。三者负则眠不安。四者令怨家怀喜。五者使宗亲怀忧。六者在众所说人不信用。居士子。人博戏者。不经营作事。作事不营。则功业不成。未得财物。则不能得。本有财物。便转消耗。

居士子。人非时行者。当知有六灾患。云何为六。一者不自护。二者不护财物。三者不护妻子。四者为人所疑。五者多生苦患。六者为人所谤。居士子。人非时行者。不经营作事。作事不营。则功业不成。未得财物。则不能得。本有财物。便转消耗。

居士子。若人饮酒放逸者。当知有六灾患。一者现财物失。二者多有疾患。三者增诸斗诤。四者隐藏发露。五者不称不护。六者灭慧生痴。居士子。人饮酒放逸者。不经营作事。作事不营。则功业不成。未得财物。则不能得。本有财物。便转消耗。

居士子。若人亲近恶知识者。当知有六灾患。云何为六。一者亲近贼。二者亲近欺诳。三者亲近狂醉。四者亲近放恣。五者逐会嬉戏。六者以此为亲友。以此为伴侣。居士子。若人亲近恶知识者。不经营作事。作事不营。则功业不成。未得财物。则不能得。本有财物。便转消耗。

居士子。若人喜伎乐者。当知有六灾患。云何为六。一者喜闻歌。二者喜见舞。三者喜往作乐。四者喜见弄铃。五者喜拍两手。六者喜大聚会。居士子。若人喜伎乐者。不经营作事。作事不营。则功业不成。未得财物。则不能得。本有财物。便转消耗。

居士子。若有懒惰者。当知有六灾患。云何为六。一者大早不作业。二者大晚不作业。三者大寒不作业。四者大热不作业。五者大饱不作业。六者大饥不作业。居士子。若人懒惰者不经营作事。作事不营则功业不成。未得财物则不能得。本有财物便转消耗。于是世尊说此颂曰。

&nbsp;&nbsp;&nbsp;&nbsp;种种戏逐色&nbsp;&nbsp;&nbsp;&nbsp;嗜酒喜作乐

&nbsp;&nbsp;&nbsp;&nbsp;亲近恶知识&nbsp;&nbsp;&nbsp;&nbsp;懒惰不作业

&nbsp;&nbsp;&nbsp;&nbsp;放恣不自护&nbsp;&nbsp;&nbsp;&nbsp;此处坏败人

&nbsp;&nbsp;&nbsp;&nbsp;行来不防护&nbsp;&nbsp;&nbsp;&nbsp;邪淫犯他妻

&nbsp;&nbsp;&nbsp;&nbsp;心中常结怨&nbsp;&nbsp;&nbsp;&nbsp;求愿无有利

&nbsp;&nbsp;&nbsp;&nbsp;饮酒念女色&nbsp;&nbsp;&nbsp;&nbsp;此处坏败人

&nbsp;&nbsp;&nbsp;&nbsp;重作不善行&nbsp;&nbsp;&nbsp;&nbsp;佷戾不受教

&nbsp;&nbsp;&nbsp;&nbsp;骂沙门梵志&nbsp;&nbsp;&nbsp;&nbsp;颠倒有邪见

&nbsp;&nbsp;&nbsp;&nbsp;凶暴行黑业&nbsp;&nbsp;&nbsp;&nbsp;此处坏败人

&nbsp;&nbsp;&nbsp;&nbsp;自乏无财物&nbsp;&nbsp;&nbsp;&nbsp;饮酒失衣被

&nbsp;&nbsp;&nbsp;&nbsp;负债如涌泉&nbsp;&nbsp;&nbsp;&nbsp;彼必坏门族

&nbsp;&nbsp;&nbsp;&nbsp;数往至酒炉&nbsp;&nbsp;&nbsp;&nbsp;亲近恶朋友

&nbsp;&nbsp;&nbsp;&nbsp;应得财不得&nbsp;&nbsp;&nbsp;&nbsp;是伴党为乐

&nbsp;&nbsp;&nbsp;&nbsp;多有恶朋友&nbsp;&nbsp;&nbsp;&nbsp;常随不善伴

&nbsp;&nbsp;&nbsp;&nbsp;今世及后世&nbsp;&nbsp;&nbsp;&nbsp;二俱得败坏

&nbsp;&nbsp;&nbsp;&nbsp;人习恶转减&nbsp;&nbsp;&nbsp;&nbsp;习善转兴盛

&nbsp;&nbsp;&nbsp;&nbsp;习胜者转增&nbsp;&nbsp;&nbsp;&nbsp;是故当习胜

&nbsp;&nbsp;&nbsp;&nbsp;习升则得升&nbsp;&nbsp;&nbsp;&nbsp;常逮智慧升

&nbsp;&nbsp;&nbsp;&nbsp;转获清净戒&nbsp;&nbsp;&nbsp;&nbsp;及与微妙上

&nbsp;&nbsp;&nbsp;&nbsp;昼则喜眠卧&nbsp;&nbsp;&nbsp;&nbsp;夜则好游行

&nbsp;&nbsp;&nbsp;&nbsp;放逸常饮酒&nbsp;&nbsp;&nbsp;&nbsp;居家不得成

&nbsp;&nbsp;&nbsp;&nbsp;大寒及大热&nbsp;&nbsp;&nbsp;&nbsp;谓有懒惰人

&nbsp;&nbsp;&nbsp;&nbsp;至竟不成业&nbsp;&nbsp;&nbsp;&nbsp;终不获财利

&nbsp;&nbsp;&nbsp;&nbsp;若寒及大热&nbsp;&nbsp;&nbsp;&nbsp;不计犹如草

&nbsp;&nbsp;&nbsp;&nbsp;若人作是业&nbsp;&nbsp;&nbsp;&nbsp;彼终不失乐

居士子。有四不亲而似亲。云何为四。一者知事非亲似如亲。二者面前爱言非亲似如亲。三者言语非亲似如亲。四者恶趣伴非亲似如亲。居士子。因四事故。知事非亲似如亲。云何为四。一者以知事夺财。二者以少取多。三者或以恐怖。四者或为利狎习。于是世尊说此颂曰。

&nbsp;&nbsp;&nbsp;&nbsp;人以知为事　　&nbsp;&nbsp;&nbsp;&nbsp;言语至柔软

&nbsp;&nbsp;&nbsp;&nbsp;怖为利狎习　　&nbsp;&nbsp;&nbsp;&nbsp;知非亲如亲

&nbsp;&nbsp;&nbsp;&nbsp;常当远离彼　　&nbsp;&nbsp;&nbsp;&nbsp;如道有恐怖

居士子。因四事故。面前爱言非亲似如亲。云何为四。一者制妙事。二者教作恶。三者面前称誉。四者背说其恶。于是世尊说此颂曰。

&nbsp;&nbsp;&nbsp;&nbsp;若制妙善法　　&nbsp;&nbsp;&nbsp;&nbsp;教作恶不善

&nbsp;&nbsp;&nbsp;&nbsp;对面前称誉　　&nbsp;&nbsp;&nbsp;&nbsp;背后说其恶

&nbsp;&nbsp;&nbsp;&nbsp;若知妙及恶　　&nbsp;&nbsp;&nbsp;&nbsp;亦复觉二说

&nbsp;&nbsp;&nbsp;&nbsp;是亲不可亲　　&nbsp;&nbsp;&nbsp;&nbsp;知彼人如是

&nbsp;&nbsp;&nbsp;&nbsp;常当远离彼　　&nbsp;&nbsp;&nbsp;&nbsp;如道有恐怖

居士子。因四事故言语非亲似如亲。云何为四。一者认过去事。二者必辩当来事。三者虚不真说。四者现事必灭。我当作不作认说。于是世尊说此颂曰。

&nbsp;&nbsp;&nbsp;&nbsp;认过及未来　　&nbsp;&nbsp;&nbsp;&nbsp;虚论现灭事

&nbsp;&nbsp;&nbsp;&nbsp;当作不作说　　&nbsp;&nbsp;&nbsp;&nbsp;知非亲如亲

&nbsp;&nbsp;&nbsp;&nbsp;常当远离彼　　&nbsp;&nbsp;&nbsp;&nbsp;如道有恐怖

居士子。因四事故。恶趣伴非亲似如亲。云何为四。一者教种种戏。二者教非时行。三者教令饮酒。四者教亲近恶知识。于是世尊说此颂曰。

&nbsp;&nbsp;&nbsp;&nbsp;教若干种戏　　&nbsp;&nbsp;&nbsp;&nbsp;饮酒犯他妻

&nbsp;&nbsp;&nbsp;&nbsp;习下不习胜　　&nbsp;&nbsp;&nbsp;&nbsp;彼灭如月尽

&nbsp;&nbsp;&nbsp;&nbsp;常当远离彼　　&nbsp;&nbsp;&nbsp;&nbsp;如道有恐怖

居士子。善亲当知有四种。云何为四。一者同苦乐。当知是善亲。二者愍念。当知是善亲。三者求利。当知是善亲。四者饶益。当知是善亲。居士子。因四事故同苦乐。当知是善亲。云何为四。一者为彼舍己。二者为彼舍财。三者为彼舍妻子。四者所说堪忍。于是世尊说此颂曰。

&nbsp;&nbsp;&nbsp;&nbsp;舍欲财妻子　　&nbsp;&nbsp;&nbsp;&nbsp;所说能堪忍

&nbsp;&nbsp;&nbsp;&nbsp;知亲同苦乐　　&nbsp;&nbsp;&nbsp;&nbsp;慧者当狎习

居士子。因四事故愍念。当知是善亲。云何为四。一者教妙法。二者制恶法。三者面前称说。四者却怨家。于是世尊说此颂曰。

&nbsp;&nbsp;&nbsp;&nbsp;教妙善制恶　　&nbsp;&nbsp;&nbsp;&nbsp;面称却怨家

&nbsp;&nbsp;&nbsp;&nbsp;知善亲愍念　　&nbsp;&nbsp;&nbsp;&nbsp;慧者当狎习

居士子。因四事故求利。当知是善亲。云何为四。一者密事发露。二者密不覆藏。三者得利为喜。四者不得利不忧。于是世尊说此颂曰。

&nbsp;&nbsp;&nbsp;&nbsp;密事露不藏　　&nbsp;&nbsp;&nbsp;&nbsp;利喜无不忧

&nbsp;&nbsp;&nbsp;&nbsp;知善亲求利　　&nbsp;&nbsp;&nbsp;&nbsp;慧者当狎习

居士子。因四事故饶益。当知是善亲。云何为四。一者知财物尽。二者知财物尽已便给与物。三者见放逸教诃。四者常以愍念。于是世尊说此颂曰。

&nbsp;&nbsp;&nbsp;&nbsp;知财尽与物　　&nbsp;&nbsp;&nbsp;&nbsp;放逸教愍念

&nbsp;&nbsp;&nbsp;&nbsp;知善亲饶益　　&nbsp;&nbsp;&nbsp;&nbsp;慧者当狎习

居士子。圣法律中有六方。东方．南方．西方．北方．下方．上方。居士子。如东方者。如是子观父母。子当以五事奉敬供养父母。云何为五。一者增益财物。二者备办众事。三者所欲则奉。四者自恣不违。五者所有私物尽以奉上。子以此五事奉敬供养父母。父母亦以五事善念其子。云何为五。一者爱念儿子。二者供给无乏。三者令子不负债。四者婚娶称可。五者父母可意所有财物尽以付子。父母以此五事善念其子。居士子。如是东方二俱分别。居士子。圣法律中东方者。谓子父母也。居士子。若慈孝父母者。必有增益则无衰耗。

居士子。如南方者。如是弟子观师。弟子当以五事恭敬供养于师。云何为五。一者善恭顺。二者善承事。三者速起。四者所作业善。五者能奉敬师。弟子以此五事恭敬供养于师。师亦以五事善念弟子。云何为五。一者教技术。二者速教。三者尽教所知。四者安处善方。五者付嘱善知识。师以此五事善念弟子。居士子。如是南方二俱分别。居士子。圣法律中南方者。谓弟子师也。居士子。若人慈顺于师者。必有增益则无衰耗。

居士子。如西方者。如是夫观妻子。夫当以五事爱敬供给妻子。云何为五。一者怜念妻子。二者不轻慢。三者为作璎珞严具。四者于家中得自在。五者念妻亲亲。夫以此五事爱敬供给妻子。妻子当以十三事善敬顺夫。云何十三。一者重爱敬夫。二者重供养夫。三者善念其夫。四者摄持作业。五者善摄眷属。六者前以瞻侍。七者后以爱行。八者言以诚实。九者不禁制门。十者见来赞善。十一者敷设床待。十二者施设净美丰饶饮食。十三者供养沙门梵志。妻子以此十三事善敬顺夫。居士子。如是西方二俱分别。居士子。圣法律中西方者。谓夫妻子也。居士子。若人慈愍妻子者。必有增益则无衰耗。

居士子。如北方者。如是大家观奴婢使人。大家当以五事愍念给恤奴婢使人。云何为五。一者随其力而作业。二者随时食之。三者随时饮之。四者及日休息。五者病给汤药。大家以此五事愍念给恤奴婢使人。奴婢使人当以九事善奉大家。云何为九。一者随时作业。二者专心作业。三者一切作业。四者前以瞻侍。五者后以爱行。六者言以诚实。七者急时不远离。八者行他方时则便赞叹。九者称大家庶几。奴婢使人以此九事善奉大家。居士子。如是北方二俱分别。居士子。圣法律中北方者。谓大家奴婢使人也。居士子。若有人慈愍奴婢使人者。必有增益则无衰耗。

居士子。如下方者。如是亲友观亲友臣。亲友当以五事爱敬供给亲友臣。云何为五。一者爱敬。二者不轻慢。三者不欺诳。四者施与珍宝。五者拯念亲友臣。亲友以此五事爱敬供给亲友臣。亲友臣亦以五事善念亲友。云何为五。一者知财物尽。二者知财物尽已供给财物。三者见放逸教诃。四者爱念。五者急时可归依。亲友臣以此五事善念亲友。居士子。如是下方二俱分别。居士子。圣法律中下方者。谓亲友亲友臣也。居士子。若人慈愍亲友臣者。必有增益则无衰耗。

居士子。如上方者。如是施主观沙门梵志。施主当以五事尊敬供养沙门梵志。云何为五。一者不禁制门。二者见来赞善。三者敷设床待。四者施设净美丰饶饮食。五者拥护如法。施主以此五事尊敬供养沙门梵志。沙门梵志亦以五事善念施主。云何为五。一者教信行信念信。二者教禁戒。三者教博闻。四者教布施。五者教慧行慧立慧。沙门梵志以此五事善念施主。居士子。如是上方二俱分别。居士子。圣法律中上方者。谓施主沙门梵志也。居士子。若人尊奉沙门梵志者。必有增益则无衰耗。

居士子。有四摄事。云何为四。一者惠施。二者爱言。三者行利。四者等利。于是世尊说此颂曰。

&nbsp;&nbsp;&nbsp;&nbsp;惠施及爱言&nbsp;&nbsp;&nbsp;&nbsp;常为他行利

&nbsp;&nbsp;&nbsp;&nbsp;众生等同利&nbsp;&nbsp;&nbsp;&nbsp;名称普远至

&nbsp;&nbsp;&nbsp;&nbsp;此则摄持世&nbsp;&nbsp;&nbsp;&nbsp;犹如御车人

&nbsp;&nbsp;&nbsp;&nbsp;若无摄持者&nbsp;&nbsp;&nbsp;&nbsp;母不因其子

&nbsp;&nbsp;&nbsp;&nbsp;得供养恭敬&nbsp;&nbsp;&nbsp;&nbsp;父因子亦然

&nbsp;&nbsp;&nbsp;&nbsp;若有此法摄&nbsp;&nbsp;&nbsp;&nbsp;故得大福祐

&nbsp;&nbsp;&nbsp;&nbsp;照远犹日光&nbsp;&nbsp;&nbsp;&nbsp;速利翻捷疾

&nbsp;&nbsp;&nbsp;&nbsp;不粗说聪明&nbsp;&nbsp;&nbsp;&nbsp;如是得名称

&nbsp;&nbsp;&nbsp;&nbsp;定获无功高&nbsp;&nbsp;&nbsp;&nbsp;速利翻捷疾

&nbsp;&nbsp;&nbsp;&nbsp;成就信尸赖&nbsp;&nbsp;&nbsp;&nbsp;如是得名称

&nbsp;&nbsp;&nbsp;&nbsp;常起不懒惰&nbsp;&nbsp;&nbsp;&nbsp;喜施人饮食

&nbsp;&nbsp;&nbsp;&nbsp;将去调御正&nbsp;&nbsp;&nbsp;&nbsp;如是得名称

&nbsp;&nbsp;&nbsp;&nbsp;亲友臣同恤&nbsp;&nbsp;&nbsp;&nbsp;爱乐有齐限

&nbsp;&nbsp;&nbsp;&nbsp;谓摄在亲中&nbsp;&nbsp;&nbsp;&nbsp;殊妙如师子

&nbsp;&nbsp;&nbsp;&nbsp;初当学技术&nbsp;&nbsp;&nbsp;&nbsp;于后求财物

&nbsp;&nbsp;&nbsp;&nbsp;后求财物已&nbsp;&nbsp;&nbsp;&nbsp;分别作四分

&nbsp;&nbsp;&nbsp;&nbsp;一分作饮食&nbsp;&nbsp;&nbsp;&nbsp;一分作田业

&nbsp;&nbsp;&nbsp;&nbsp;一分举藏置&nbsp;&nbsp;&nbsp;&nbsp;急时赴所须

&nbsp;&nbsp;&nbsp;&nbsp;耕作商人给&nbsp;&nbsp;&nbsp;&nbsp;一分出息利

&nbsp;&nbsp;&nbsp;&nbsp;第五为取妇&nbsp;&nbsp;&nbsp;&nbsp;第六作屋宅

&nbsp;&nbsp;&nbsp;&nbsp;家若具六事&nbsp;&nbsp;&nbsp;&nbsp;不增快得乐

&nbsp;&nbsp;&nbsp;&nbsp;彼必饶钱财&nbsp;&nbsp;&nbsp;&nbsp;如海中水流

&nbsp;&nbsp;&nbsp;&nbsp;彼如是求财&nbsp;&nbsp;&nbsp;&nbsp;犹如蜂采花

&nbsp;&nbsp;&nbsp;&nbsp;长夜求钱财&nbsp;&nbsp;&nbsp;&nbsp;当自受快乐

&nbsp;&nbsp;&nbsp;&nbsp;出财莫令远&nbsp;&nbsp;&nbsp;&nbsp;亦勿令普漫

&nbsp;&nbsp;&nbsp;&nbsp;不可以财与&nbsp;&nbsp;&nbsp;&nbsp;凶暴及豪强

&nbsp;&nbsp;&nbsp;&nbsp;东方为父母&nbsp;&nbsp;&nbsp;&nbsp;南方为师尊

&nbsp;&nbsp;&nbsp;&nbsp;西方为妻子&nbsp;&nbsp;&nbsp;&nbsp;北方为奴婢

&nbsp;&nbsp;&nbsp;&nbsp;下方亲友臣&nbsp;&nbsp;&nbsp;&nbsp;上沙门梵志

&nbsp;&nbsp;&nbsp;&nbsp;愿礼此诸方&nbsp;&nbsp;&nbsp;&nbsp;二俱得大称

&nbsp;&nbsp;&nbsp;&nbsp;礼此诸方已&nbsp;&nbsp;&nbsp;&nbsp;施主得生天

佛说如是。善生居士子闻佛所说。欢喜奉行。

善生经第十九竟(四千二百五十五字)。

中阿含经卷第三十三(万一千六百二十三字)
