## 中阿含经卷第三十一

东晋罽宾三藏瞿昙僧伽提婆译

#### （一三二）大品赖吒和罗经第十六(第三念诵)

[南传中部 第82经 赖吒恕罗经](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E4%B8%AD%E9%83%A8/082%20%E8%B5%96%E5%90%92%E6%81%95%E7%BD%97%E7%BB%8F.md)

我闻如是。

一时。佛游拘楼瘦。与大比丘众俱。往至鍮芦吒。住鍮芦吒村北尸摄和园中。

尔时。鍮芦吒梵志．居士闻。沙门瞿昙释种子舍释宗族。出家学道。游拘楼瘦。与大比丘众俱。来至此鍮芦吒。住鍮芦吒村北尸摄和园中。彼沙门瞿昙有大名称。周闻十方。沙门瞿昙如来．无所著．等正觉．明行成为．善逝．世间解．无上士．道法御．天人师。号佛．众祐。彼于此世。天及魔．梵．沙门．梵志。从人至天。自知自觉。自作证成就游。彼若说法。初妙．中妙．竟亦妙。有义有文。具足清净。显现梵行。若见如来．无所著．等正觉。尊重礼拜。供养承事者。快得善利。我等应共往见沙门瞿昙礼拜供养。

鍮芦吒梵志．居士闻已。各与等类眷属相随。从鍮芦吒出。北行至尸摄和园。欲见世尊礼拜．供养。往诣佛已。彼鍮芦吒梵志．居士或稽首佛足。却坐一面。或问讯佛。却坐一面。或叉手向佛。却坐一面。或遥见佛已。默然而坐。彼时。鍮芦吒梵志．居士各坐已定。佛为说法。劝发渴仰。成就欢喜。无量方便为彼说法。劝发渴仰。成就欢喜已。默然而住。时。鍮芦吒梵志．居士。佛为说法。劝发渴仰。成就欢喜已。各从坐起。稽首佛足。绕佛三匝而去。

彼时。赖吒和罗居士子故坐不起。于是。赖吒和罗居士子。鍮芦吒梵志．居士去后不久。即从坐起。偏袒著衣。叉手向佛。白曰。世尊。如我知佛所说法者。若我在家。为锁所锁。不得尽形寿清净行梵行。世尊。愿我得从世尊出家学道而受具足。得作比丘。净修梵行。

世尊问曰。居士子。父母听汝于正法．律中至信．舍家．无家．学道耶。

赖吒和罗居士子白曰。世尊。父母未听我于正法．律中至信．舍家．无家．学道。

世尊告曰。居士子。若父母不听汝于正法．律中至信．舍家．无家．学道者。我不得度汝出家学道。亦不得受具足。

赖吒和罗居士子白曰。世尊。我当方便从父母求。必令听我于正法．律中至信．舍家．无家．学道。

世尊告曰。居士子。随汝所欲。

于是。赖吒和罗居士子闻佛所说。善受善持。稽首佛足。绕三匝还归。白曰。二尊。如我知佛所说法者。若我在家。为锁所锁。不得尽形寿清净行梵行。唯愿二尊听我于正法．律中至信．舍家．无家．学道。

赖吒和罗父母告曰。赖吒和罗。我今唯有汝一子。极爱怜念。意常爱乐。见无厌足。若汝命终。我尚不欲相弃舍也。况生别离不见汝耶。

赖吒和罗居士子复至再三白曰。二尊。如我知佛所说法者。若我在家。为锁所锁。不得尽形寿清净行梵行。唯愿二尊听我于正法．律中至信．舍家．无家．学道。

赖吒和罗居士子父母亦至再三告曰。赖吒和罗。我今唯有汝一子。极爱怜念。意常爱乐。见无厌足。若汝命终。我尚不欲相弃舍也。况生别离不见汝耶。

于是。赖吒和罗居士子即时卧地。从今不起。不饮不食。乃至父母听我于正法．律中至信．舍家．无家．学道。于是。赖吒和罗居士子一日不食。至二．三．四．多日不食。

于是。赖吒和罗居士子父母往至子所。告曰。赖吒和罗。汝至柔软。身体极好。常坐卧好床。汝今不知苦耶。赖吒和罗。汝可速起。行欲布施。快修福业。所以者何。赖吒和罗。世尊境界甚难甚难。出家学道亦复甚难。尔时。赖吒和罗居士子默然不答。

于是。赖吒和罗居士子父母往至赖吒和罗亲亲及诸臣所。而作是语。汝等共来至赖吒和罗所。劝令从地起。

赖吒和罗居士子亲亲及诸臣等即便共至赖吒和罗所。语曰。赖吒和罗。汝至柔软。身体极好。常坐卧好床。汝今不知苦耶。赖吒和罗。汝可速起。行欲布施。快修福业。所以者何。世尊境界甚难甚难。出家学道亦复甚难。彼时。赖吒和罗居士子默然不答。

于是。赖吒和罗居士子父母至赖吒和罗居士子善知识．同伴．同时所。而作是语。汝等共来至赖吒和罗所。劝令从地起。

于是。赖吒和罗居士子善知识．同伴．同时即共往诣赖吒和罗居士子所。而作是语。赖吒和罗。汝至柔软。身体极好。常坐卧好床。汝今不知苦耶。赖吒和罗。汝可速起。行欲布施。快修福业。所以者何。赖吒和罗。世尊境界甚难甚难。出家学道亦复甚难。彼时。赖吒和罗居士子默然不答。

于是。赖吒和罗居士子善知识．同伴．同时往至赖吒和罗居士子父母所。作如是语。可听赖吒和罗于正法．律中至信．舍家．无家．学道。若其乐者。于此生中。故可相见。若不乐者。必自来还归父母所。今若不听。定死无疑。当何所益。

于是。赖吒和罗居士子父母闻已。语赖吒和罗居士子善知识．同伴．同时曰。我今听赖吒和罗于正法．律中至信．舍家．无家．学道。若学道来还。故可见也。

赖吒和罗居士子善知识．同伴．同时即共往诣赖吒和罗所。便作是语。居士子。父母听汝于正法．律中至信．舍家．无家．学道。若学道已。还见父母。

赖吒和罗居士子闻是语已。便大欢喜。生爱生乐。从地而起。渐养其身。身平复已。从鍮芦吒出。往诣佛所。稽首佛足。白曰。世尊。父母听我于正法．律中至信．舍家．无家．学道。唯愿世尊。听从世尊出家学道而受具足。得作比丘。

于是。世尊度赖吒和罗居士子出家学道。授其具足。授具足已。于鍮芦吒随住数时。于后则便摄衣持钵。游行展转。往至舍卫国。住胜林给孤独园。尊者赖吒和罗出家学道。受具足已。在远离独住。心无放逸。修行精勤。彼在远离独住。心无放逸。修行精勤已。族姓子所为剃除须发。著袈裟衣。至信．舍家．无家．学道者。唯无上梵行讫。于现法中自知自觉。自作证成就游。生已尽。梵行已立。所作已办。不更受有。知如真。尊者赖吒和罗知法已。至得阿罗诃。

于是。尊者赖吒和罗得阿罗诃已后或九年十年。而作是念。我本已许出家学道还见父母。我今宁可还赴本要。于是。尊者赖吒和罗往诣佛所。稽首佛足。却坐一面。白曰。世尊。我本有要。出家学道已。还见父母。世尊。我今辞行。往见父母。赴其本要。

尔时。世尊便作是念。此赖吒和罗族姓子。若使舍戒。罢道行欲如本者。必无是处。世尊知已。告曰。汝去未度者度。未解脱者令得解脱。未灭讫者令得灭讫。赖吒和罗。今随汝意。

彼时。尊者赖吒和罗闻佛所说。善受善持。即从坐起。稽首佛足。绕三匝而去。至己房中。收举卧具。著衣持钵。游行展转。往至鍮芦吒。住鍮芦吒村北尸摄和园。于是。尊者赖吒和罗过夜平旦。著衣持钵。入鍮芦吒而行乞食。尊者赖吒和罗作如是念。世尊称叹次第乞食。我今宁可于此鍮芦吒次第乞食。尊者赖吒和罗便于鍮芦吒次第乞食。展转至本家。

彼时。尊者赖吒和罗父在中门住。修理须发。尊者赖吒和罗父遥见尊者赖吒和罗来。便作是语。此秃沙门为黑所缚。断种无子。破坏我家。我有一子。极爱怜念。意常忍乐。见无厌足。彼将去度。当莫与食。

尊者赖吒和罗自于父家不得布施。但得啧[口\*數]。此秃沙门为黑所缚。断种无子。破坏我家。我有一子。极爱怜念。意常爱乐。见无厌足。彼将去度。当莫与食。尊者赖吒和罗知已。便速出去。

彼时。尊者赖吒和罗父家婢使以箕盛臭烂饮食。欲弃著粪聚中。尊者赖吒和罗见父婢使以箕盛臭烂饮食。欲弃著粪聚中。便作是语。汝妹。若此烂饮食法应弃者。可著我钵中。我当食之。

彼时。尊者赖吒和罗父家婢使以箕中臭烂饮食泻著钵中。泻著钵中时取其二相识。其音声及其手足。取二相已。即往至尊者赖吒和罗父所。而作是语。尊今当知。尊子赖吒和罗还来至此鍮芦吒。可往见之。尊者赖吒和罗父闻已。大欢喜踊跃。左手摄衣。右手摩抆须发。疾往诣尊者赖吒和罗所。

彼时。尊者赖吒和罗向壁食此臭烂食。尊者赖吒和罗父见尊者赖吒和罗向壁食此臭烂食。作如是说。汝赖吒和罗。汝至柔软。身体极好。常食好食。赖吒和罗。汝云何乃食此臭烂食耶。赖吒和罗。汝以何意来此鍮芦吒。而不能还至父母家耶。

尊者赖吒和罗白曰。居士。我入父家不得布施。但得啧[口\*數]。此秃沙门为黑所缚。断种无子。破坏我家。我唯有一子。至爱怜念。意常爱乐。见无厌足。彼将去度。当莫与食。我闻此已。便速出去。

尊者赖吒和罗父即辞谢曰。赖吒和罗可忍。赖吒和罗可忍。我实不知赖吒和罗还入父家。于是。尊者赖吒和罗父敬心扶抱尊者赖吒和罗。将入于内。敷座令坐。尊者赖吒和罗即便就坐。

于是。其父见尊者赖吒和罗坐已。往至妇所。而作是语。卿今当知。赖吒和罗族姓子今来还家。可速办饮食。

尊者赖吒和罗母闻已。大欢喜踊跃。速办饮食。办饮食已。疾辇钱出。著中庭地。聚作大积。彼大钱积。一面立人。一面坐人。各不相见。作大钱积已。往诣尊者赖吒和罗所。作如是语。赖吒和罗。是汝母分所有钱财。汝父钱财无量。百千不可复计。今尽付汝。赖吒和罗。汝可舍戒罢道。行欲布施。快修福业。所以者何。世尊境界甚难甚难。出家学道亦复甚难。

尊者赖吒和罗白其母曰。我今欲有所说。能见听不。

尊者赖吒和罗母语曰。居士子。汝有所说。我当听之。

尊者赖吒和罗白其母曰。当作新布囊。用盛满钱。以车载之。至恒伽江。泻著深处。所以者何。因此钱故。令人忧苦．愁戚．啼哭。不得快乐。

于是。尊者赖吒和罗母而作是念。以此方便不能令子赖吒和罗舍戒罢道。我宁可至其本妇所。作如是语。诸新妇等。汝可以先所著璎珞严饰其身。赖吒和罗族姓子本在家时极所爱念。以此璎珞速严身已。汝等共往至赖吒和罗族姓子所。各抱一足而作是说。不审贤郎有何天女胜于我者。而令贤郎舍我为彼修梵行耶。

于是。其母即至尊者赖吒和罗其本妇所。作如是语。诸新妇等。汝可以先所著璎珞严饰其身。赖吒和罗族姓子本在家时极所爱念。以此璎珞速严身已。汝等共往至赖吒和罗族姓子所。各抱一足而作是说。不审贤郎有何天女胜于我者。而令贤郎舍我为彼修梵行耶。

彼时。尊者赖吒和罗其本妇等即各以先所著璎珞严饰其身。尊者赖吒和罗本在家时极所爱念。以此璎珞严饰身已。往诣尊者赖吒和罗所。各抱一足而作是说。不审贤郎有何天女胜于我者。而令贤郎舍我为彼修梵行耶。

尊者赖吒和罗语本妇曰。诸妹。当知我不为天女故修于梵行。所为修梵行者。彼义已得。佛教所作今已成办。

尊者赖吒和罗诸妇等却住一面。啼泣垂泪而作是语。我非贤郎妹。然贤郎唤我为妹。

于是。尊者赖吒和罗回还顾视。白父母曰。居士。若施食者便以时施。何为相娆。

尔时。父母即从坐起。自行澡水。以上味肴馔。种种丰饶。食啖含消。手自斟酌。极令饱满。食讫收器。行澡水竟。取一小床。别坐听法。尊者赖吒和罗为父母说法。劝发渴仰。成就欢喜。无量方便为彼说法。劝发渴仰。成就欢喜已。即从坐起立。说颂曰。

&nbsp;&nbsp;&nbsp;&nbsp;观此严饰形　　&nbsp;&nbsp;&nbsp;&nbsp;珍宝璎珞等

&nbsp;&nbsp;&nbsp;&nbsp;右磐萦其发　　&nbsp;&nbsp;&nbsp;&nbsp;绀黛画眉目

&nbsp;&nbsp;&nbsp;&nbsp;此欺愚痴人　　&nbsp;&nbsp;&nbsp;&nbsp;不诳度彼岸

&nbsp;&nbsp;&nbsp;&nbsp;以众好彩色　　&nbsp;&nbsp;&nbsp;&nbsp;庄严臭秽身

&nbsp;&nbsp;&nbsp;&nbsp;此欺愚痴人　　&nbsp;&nbsp;&nbsp;&nbsp;不诳度彼岸

&nbsp;&nbsp;&nbsp;&nbsp;众香遍涂体　　&nbsp;&nbsp;&nbsp;&nbsp;雌黄黄其足

&nbsp;&nbsp;&nbsp;&nbsp;此欺愚痴人　　&nbsp;&nbsp;&nbsp;&nbsp;不诳度彼岸

&nbsp;&nbsp;&nbsp;&nbsp;身服净妙衣　　&nbsp;&nbsp;&nbsp;&nbsp;庄严犹幻化

&nbsp;&nbsp;&nbsp;&nbsp;此欺愚痴人　　&nbsp;&nbsp;&nbsp;&nbsp;不诳度彼岸

&nbsp;&nbsp;&nbsp;&nbsp;断绝鹿鞙繦　　&nbsp;&nbsp;&nbsp;&nbsp;及破坏鹿门

&nbsp;&nbsp;&nbsp;&nbsp;我舍离饵去　　&nbsp;&nbsp;&nbsp;&nbsp;谁乐于鹿缚

尊者赖吒和罗说此颂已。以如意足乘虚而去。至鍮芦吒林入彼林中。于鞞醯勒树下敷尼师檀。结加趺坐。尔时。拘牢婆王及诸群臣前后围绕。坐于正殿。咨嗟称叹尊者赖吒和罗。若我闻赖吒和罗族姓子来此鍮芦吒者。我必往见。

于是。拘牢婆王告猎师曰。汝去案行鍮芦吒林。我欲出猎。猎师受教。即便案行鍮芦吒林。于是。猎师案行鍮芦吒林。见尊者赖吒和罗在鞞醯勒树下。敷尼师檀。结加趺坐。便作是念。所为拘牢婆王及诸群臣共坐正殿。咨嗟称叹者。今已在此。

尔时。猎师案行鍮芦吒林已。还诣拘牢婆王所。白曰。大王。当知我已案行鍮芦吒林。随大王意。大王本所为与诸群臣共坐正殿。咨嗟称叹尊者赖吒和罗。若我闻赖吒和罗族姓子来此鍮芦吒者。我必往见。尊者赖吒和罗族姓子今在鍮芦吒林中鞞醯勒树下。敷尼师檀。结加趺坐。大王欲见者。便可往也。

拘牢婆王闻已。告御者曰。汝速严驾。我今欲往见赖吒和罗。

御者受教。即速严驾。讫还白曰。大王。当知严驾已办。随大王意。

于是。拘牢婆王即乘车出。往至鍮芦吒林。遥见尊者赖吒和罗。即便下车。步进往至尊者赖吒和罗所。尊者赖吒和罗见拘牢婆王来。而作是说。大王。今来欲自坐耶。

拘牢婆王曰。今我虽到自己境界。然我意欲令赖吒和罗族姓子请我令坐。

尊者赖吒和罗即请拘牢婆王曰。今有别座。大王可坐。

于是。拘牢婆王与尊者赖吒和罗共相问讯。却坐一面。语赖吒和罗。若为家衰故出家学道耶。若为无财物故行学道者。赖吒和罗。拘牢婆王家多有财物。我出财物与赖吒和罗。劝赖吒和罗舍戒罢道。行欲布施。快修福业。所以者何。赖吒和罗。师教甚难。出家学道亦复甚难。

尊者赖吒和罗闻已。语曰。大王。今以不净请我。非清净请。

拘牢婆王闻已。问曰。我当云何以清净请赖吒和罗。非以不净耶。

尊者赖吒和罗语曰。大王。应如是语。赖吒和罗。我国人民安隐快乐。无恐怖．无斗诤。亦无棘刺．无苦使役。米谷丰饶。乞食易得。赖吒和罗住我国中。我当护如法。大王。如是以净请我。非以不净。

拘牢婆王闻已。语曰。我今以净请赖吒和罗。非以不净。我国人民安隐快乐。无恐怖．无斗诤。亦无棘刺．无苦使役。米谷丰饶。乞食易得。赖吒和罗住我国中。我当护如法。

复次。赖吒和罗。有四种衰。谓衰衰故。剃除须发。著袈裟衣。至信．舍家．无家．学道。云何为四。病衰．老衰．财衰．亲衰。赖吒和罗。云何病衰。或有一人长病疾患。极重甚苦。彼作是念。我长病疾患。极重甚苦。我实有欲。不能行欲。我今宁可剃除须发。著袈裟衣。至信．舍家．无家．学道。彼于后时以病衰故。剃除须发。著袈裟衣。至信．舍家．无家．学道。是为病衰。

赖吒和罗。云何老衰。或有一人年耆根熟。寿过垂讫。彼作是念。我年耆根熟。寿过垂讫。我实有欲。不能行欲。我今宁可剃除须发。著袈裟衣。至信．舍家．无家．学道。彼于后时以老衰故。剃除须发。著袈裟衣。至信．舍家．无家．学道。是谓老衰。

赖吒和罗。云何财衰。或有一人贫穷无力。彼作是念。我贫穷无力。我今宁可剃除须发。著袈裟衣。至信．舍家．无家．学道。彼于后时以财衰故。剃除须发。著袈裟衣。至信．舍家．无家．学道。是谓财衰。

赖吒和罗。云何亲衰。或有一人亲里断种。死亡没尽。彼作是念。我亲里断种。死亡没尽。我今宁可剃除须发。著袈裟衣。至信．舍家．无家．学道。彼于后时以亲衰故。剃除须发。著袈裟衣。至信．舍家．无家．学道。是谓亲衰。

赖吒和罗昔时无病。安隐成就。平等食道。不冷不热。平正安乐。顺次不诤由是之故。食啖含消。安隐得化。赖吒和罗非以病衰故。剃除须发。著袈裟衣。至信．舍家．无家．学道。

赖吒和罗往昔之时。年幼童子。发黑清净。身体盛壮。尔时作倡伎乐。极以自娱。庄严其身。常喜游戏。彼时亲属皆不欲使令其学道。父母啼泣。忧戚懊恼。亦不听汝出家学道。然汝剃除须发。著袈裟衣。至信．舍家．无家．学道。赖吒和罗不以老衰故。剃除须发。著袈裟衣。至信．舍家．无家．学道。

赖吒和罗。此鍮芦吒第一家．最大家．最胜家．最上家。谓财物也。赖吒和罗。不以财衰故。剃除须发。著袈裟衣。至信．舍家．无家．学道。

赖吒和罗。此鍮芦吒林间。大豪亲族亲皆存在。赖吒和罗不以亲衰故。剃除须发。著袈裟衣。至信．舍家．无家．学道。

赖吒和罗。此四种衰。或有衰者。剃除须发。著袈裟衣。至信．舍家．无家．学道。我见赖吒和罗都无此衰。可使赖吒和罗剃除须发。著袈裟衣。至信．舍家．无家．学道。赖吒和罗。知见何等。为闻何等。剃除须发。著袈裟衣。至信．舍家．无家．学道。

尊者赖吒和罗答曰。大王。世尊知．见．如来．无所著等正觉为说四事。我欲忍乐是。我知见闻是。是故剃除须发。著袈裟衣。至信．舍家．无家．学道。云何为四。大王。此世无护。无可依恃。此世一切趣向老法。此世非常。要当舍去。此世无满。无有厌足。为爱走使。

拘牢婆王问曰。赖吒和罗。向之所说。大王。此世无护。无可依恃。赖吒和罗。我有儿孙．兄弟．枝党．象军．车军．马军．步军。皆能射御。严毅勇猛。王子力士钵逻骞提摩诃能伽有占相．有策虑．有计算．有善知书．有善谈论。有君臣．有眷属。持咒知咒。彼随诸方。有恐怖者能制止之。若赖吒和罗所说。大王。此世无护。无可依恃。赖吒和罗。向所说。此有何义耶。

尊者赖吒和罗答曰。大王。我今问王。随所解答。大王。此身颇有病耶。

拘牢婆王答曰。赖吒和罗。今我此身常有风病。

尊者赖吒和罗问曰。大王。风病发时。生极重甚苦者。大王。尔时可得语彼儿孙．兄弟．象军．马军．车军．步军皆能射御。严毅勇猛。王子力士鍮逻骞提摩诃能伽。占相．策虑．计算．知书．善能谈论．君臣．眷属。持咒知咒。汝等共来暂代我受极重甚苦。令我无病得安乐耶。

拘牢婆王答曰。不也。所以者何。我自作业。因业缘业。独受极苦。甚重苦也。

尊者赖吒和罗语曰。大王。以是故。世尊说此世无护。无可依恃。我欲忍乐是。我知见闻是。是故剃除须发。著袈裟衣。至信．舍家．无家．学道。

拘牢婆王语曰。若赖吒和罗所说。大王。此世无护。无可依恃。赖吒和罗。我亦欲是忍乐于是。所以者何。此世真实无护。无可依恃。

拘牢婆王复问曰。若赖吒和罗所说。大王。此世一切趣向老法。赖吒和罗向所说。此复有何义。

尊者赖吒和罗答曰。大王。我今问王。随所解答。若大王年或二十四．或二十五者。于意云何。尔时速疾何如于今。尔时筋力．形体．颜色何如于今。

拘牢婆王答曰。赖吒和罗。若我时年或二十四．或二十五。自忆尔时。速疾．筋力．形体．颜色无胜我者。赖吒和罗。我今极老。诸根衰熟。寿过垂讫。年满八十。不复能起。

尊者赖吒和罗语曰。大王。以是故。世尊说此世一切趣向老法。我欲忍乐是。我知见闻是。是故剃除须发。著袈裟衣。至信．舍家．无家．学道。

拘牢婆王语曰。若赖吒和罗所说。大王。此世一切趣向老法。我亦欲是忍乐于是。所以者何。此世真实一切趣向老法。

拘牢婆王复问曰。若赖吒和罗所说。大王。此世无常。要当舍去。赖吒和罗向所说。此复有何义。

尊者赖吒和罗语曰。大王。我今问王。随所解答。大王。有丰拘楼国及丰后宫．丰仓库耶。

拘牢婆王答曰。如是。

尊者赖吒和罗复问曰。大王。有丰拘楼国及丰后宫．丰仓库者。若时有法来不可依。忍乐破坏。一切世无不归死者。尔时丰拘楼国及丰后宫．丰仓库者。可得从此世持至后世耶。

拘牢婆王答曰。不也。所以者何。我独无二。亦无伴侣从此世至后世也。

尊者赖吒和罗语曰。大王。以是故。世尊说此世无常。要当舍去。我欲忍乐是。我知见闻是。是故剃除须发。著袈裟衣。至信．舍家．无家．学道。

拘牢婆王语曰。若赖吒和罗所说。大王。此世无常。要当舍去。者。我亦欲是忍乐于是。所以者何。此世真实无常。要当舍去。

拘牢婆王复问曰。若赖吒和罗所说。大王。此世无满。无有厌足。为爱走使。赖吒和罗向所说。此复有何义。

尊者赖吒和罗答曰。大王。我今问王。随所解答。大王。有丰拘楼国及丰后宫．丰仓库耶。

拘牢婆王答曰。如是。

尊者赖吒和罗复问曰。大王。有丰拘楼国及丰后宫．丰仓库者。若于东方有一人来。可信可任。不欺诳世。来语王言。我从东方来。见彼国土极大富乐。多有人民。大王。可得彼国尔所财物．人民．力役。欲得彼国整御之耶。

拘牢婆王答曰。赖吒和罗。若我知有如是丰国。尔所财物．人民．力役。得彼人民整御治者。我必取之。

如是南方．西方．北方。从大海彼岸若有人来。可信可任。不欺诳世。来语王言。我从大海彼岸来。见彼国土极大富乐。多有人民。大王。可得彼国尔所财物．人民．力役。欲得彼国整御之耶。

拘牢婆王答曰。赖吒和罗。若我知有如是丰国。尔所财物．人民．力役。得彼人民整御治者。我必取之。

尊者赖吒和罗语曰。大王。以是故。世尊说此世无满。无有厌足。为爱走使。我欲忍乐是。我知见闻是。是故剃除须发。著袈裟衣。至信．舍家．无家．学道。

拘牢婆王语曰。若赖吒和罗所说。大王。此世无满。无有厌足。为爱走使。我亦欲是忍乐于是。所以者何。此世真实无满。无有厌足。为爱走使。

尊者赖吒和罗语曰。大王。世尊知．见．如来．无所著．等正觉为我说此四事。我知忍乐是。我知见闻是。是故剃除须发。著袈裟衣。至信．舍家．无家．学道。

于是。尊者赖吒和罗说此颂曰。

&nbsp;&nbsp;&nbsp;&nbsp;我见世间人　　&nbsp;&nbsp;&nbsp;&nbsp;有财痴不施

&nbsp;&nbsp;&nbsp;&nbsp;得财复更求　　&nbsp;&nbsp;&nbsp;&nbsp;悭贪积聚物

&nbsp;&nbsp;&nbsp;&nbsp;王者得天下　　&nbsp;&nbsp;&nbsp;&nbsp;整御随其力

&nbsp;&nbsp;&nbsp;&nbsp;海内无厌足　　&nbsp;&nbsp;&nbsp;&nbsp;复求于海外

&nbsp;&nbsp;&nbsp;&nbsp;王及诸人民　　&nbsp;&nbsp;&nbsp;&nbsp;未离欲命尽

&nbsp;&nbsp;&nbsp;&nbsp;散发妻子哭　　&nbsp;&nbsp;&nbsp;&nbsp;呜呼苦难伏

&nbsp;&nbsp;&nbsp;&nbsp;衣被而埋藏　　&nbsp;&nbsp;&nbsp;&nbsp;或积薪火烧

&nbsp;&nbsp;&nbsp;&nbsp;缘行至后世　　&nbsp;&nbsp;&nbsp;&nbsp;烧已无慧念

&nbsp;&nbsp;&nbsp;&nbsp;死后财不随　　&nbsp;&nbsp;&nbsp;&nbsp;妻子及奴婢

&nbsp;&nbsp;&nbsp;&nbsp;贫富俱共同　　&nbsp;&nbsp;&nbsp;&nbsp;愚智亦复然

&nbsp;&nbsp;&nbsp;&nbsp;智者不怀忧　　&nbsp;&nbsp;&nbsp;&nbsp;唯愚抱悒戚

&nbsp;&nbsp;&nbsp;&nbsp;是故智慧胜　　&nbsp;&nbsp;&nbsp;&nbsp;逮得正觉道

&nbsp;&nbsp;&nbsp;&nbsp;深著于有有　　&nbsp;&nbsp;&nbsp;&nbsp;愚痴作恶行

&nbsp;&nbsp;&nbsp;&nbsp;于法非法行　　&nbsp;&nbsp;&nbsp;&nbsp;以力强夺他

&nbsp;&nbsp;&nbsp;&nbsp;少智习效他　　&nbsp;&nbsp;&nbsp;&nbsp;愚多作恶行

&nbsp;&nbsp;&nbsp;&nbsp;趣胎至后世　　&nbsp;&nbsp;&nbsp;&nbsp;数数受生死

&nbsp;&nbsp;&nbsp;&nbsp;已受出生世　　&nbsp;&nbsp;&nbsp;&nbsp;独作众恶事

&nbsp;&nbsp;&nbsp;&nbsp;如贼他所缚　　&nbsp;&nbsp;&nbsp;&nbsp;自作恶所害

&nbsp;&nbsp;&nbsp;&nbsp;如是此众生　　&nbsp;&nbsp;&nbsp;&nbsp;至到于后世

&nbsp;&nbsp;&nbsp;&nbsp;为己所作业　　&nbsp;&nbsp;&nbsp;&nbsp;自作恶所害

&nbsp;&nbsp;&nbsp;&nbsp;如果熟自堕　　&nbsp;&nbsp;&nbsp;&nbsp;老少亦如斯

&nbsp;&nbsp;&nbsp;&nbsp;欲庄美爱乐　　&nbsp;&nbsp;&nbsp;&nbsp;心趣好恶色

&nbsp;&nbsp;&nbsp;&nbsp;为欲所缚害　　&nbsp;&nbsp;&nbsp;&nbsp;因欲恐怖生

&nbsp;&nbsp;&nbsp;&nbsp;王我见此觉　　&nbsp;&nbsp;&nbsp;&nbsp;知是沙门妙

尊者赖吒和罗所说如是。拘牢婆王闻尊者赖吒和罗所说。欢喜奉行。

赖吒和罗经第十六竟(六千七百七十七字)。

中阿含经卷第三十一(第三念诵)
