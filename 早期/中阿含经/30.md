## 中阿含经卷第三十

东晋罽宾三藏瞿昙僧伽提婆译

#### （一二六）大品行欲经第十(第三念诵) <a name="126"></a>

我闻如是。

一时。佛游舍卫国。在胜林给孤独园。

尔时。给孤独居士往诣佛所。稽首佛足。却坐一面。白曰。世尊。世中为有几人行欲。

世尊告曰。居士。世中凡有十人行欲。云何为十。居士。有一行欲人。非法无道求索财物。彼非法无道求财物已。不自养安隐及父母．妻子．奴婢．作使。亦不供养沙门．梵志。令升上与乐俱而受乐报。生天长寿。如是有一行欲人也。复次。居士。有一行欲人。非法无道求索财物。彼非法无道求财物已。能自养安隐及父母．妻子．奴婢．作使。而不供养沙门．梵志。令升上与乐俱而受乐报。生天长寿。如是有一行欲人也。复次。居士。有一行欲人。非法无道求索财物。彼非法无道求财物已。能自养安隐及父母．妻子．奴婢．作使。亦供养沙门．梵志。令升上与乐俱而受乐报。生天长寿。如是有一行欲人也。

复次。居士。有一行欲人。法非法求索财物。彼法非法求财物已。不自养安隐及父母．妻子．奴婢．作使。亦不供养沙门．梵志。令升上与乐俱而受乐报。生天长寿。如是有一行欲人也。复次。居士。有一行欲人。法非法求索财物。彼法非法求财物已。能自养安隐及父母．妻子．奴婢．作使。而不供养沙门．梵志。令升上与乐俱而受乐报。生天长寿。如是有一行欲人也。复次。居士。有一行欲人。法非法求索财物。彼法非法求财物已。能自养安隐及父母．妻子．奴婢．作使。亦供养沙门．梵志。令升上与乐俱而受乐报。生天长寿。如是有一行欲人也。

复次。居士。有一行欲人。如法以道求索财物。彼如法以道求财物已。不自养安隐及父母．妻子．奴婢．作使。亦不供养沙门．梵志。令升上与乐俱而受乐报。生天长寿。如是有一行欲人也。复次。居士。有一行欲人。如法以道求索财物。彼如法以道求财物已。能自养安隐及父母．妻子．奴婢．作使。而不供养沙门．梵志。令升上与乐俱而受乐报。生天长寿。如是有一行欲行人也。

复次。居士。有一行欲人。如法以道求索财物。彼如法以道求财物已。能自养安隐及父母．妻子．奴婢．作使。亦供养沙门．梵志。令升上与乐俱而受乐报。生天长寿。得财物已。染著缚缴。缴已染著。不见灾患。不知出要而用。如是有一行欲人也。复次。居士。有一行欲人。如法以道求索财物。彼如法以道求财物已。能自养安隐及父母．妻子．奴婢．作使。亦供养沙门．梵志。令升上与乐俱而受乐报。生天长寿。得财物已。不染不著。不缚不缴。不缴已染著。见灾患。知出要而用。如是有一行欲人也。

居士。若有一行欲人。非法无道求索财物。彼非法无道求财物已。不自养安隐及父母．妻子．奴婢．作使。亦不供养沙门．梵志。令升上与乐俱而受乐报。生天长寿者。此行欲人于诸行欲人为最下也。居士。若有一行欲人。法非法求索财物。彼法非法求财物已。自养安隐及父母．妻子．奴婢．作使。亦供养沙门．梵志。令升上与乐俱而受乐报。生天长寿者。此行欲人于诸行欲人为最上也。

居士。若有一行欲人。如法以道求索财物。彼如法以道求财物已。自养安隐及父母．妻子．奴婢．作使。亦供养沙门．梵志。令升上与乐俱而受乐报。生天长寿。得财物已。不染不著。不缚不缴。不缴已染著。见灾患。知出要而用者。此行欲人于诸行欲人为最第一．最大．最上．最胜．最尊。为最妙也。犹如因牛有乳。因乳有酪。因酪有生酥。因生酥有熟酥。因熟酥有酥精。酥精者。为最第一．最大．最上．最胜．最尊。为最妙也。如是。居士。此行欲人于诸行欲人为最第一．最大．最上．最胜．最尊。为最妙也。

于是。世尊说此颂曰。

&nbsp;&nbsp;&nbsp;&nbsp;若非法求财　　&nbsp;&nbsp;&nbsp;&nbsp;及法非法求

&nbsp;&nbsp;&nbsp;&nbsp;不供不自用　　&nbsp;&nbsp;&nbsp;&nbsp;亦不施为福

&nbsp;&nbsp;&nbsp;&nbsp;二俱皆有恶　　&nbsp;&nbsp;&nbsp;&nbsp;于行欲最下

&nbsp;&nbsp;&nbsp;&nbsp;若如法求财　　&nbsp;&nbsp;&nbsp;&nbsp;自身勤所得

&nbsp;&nbsp;&nbsp;&nbsp;供他及自用　　&nbsp;&nbsp;&nbsp;&nbsp;亦以施为福

&nbsp;&nbsp;&nbsp;&nbsp;二俱皆有德　　&nbsp;&nbsp;&nbsp;&nbsp;于行欲最上

&nbsp;&nbsp;&nbsp;&nbsp;若得出要慧　　&nbsp;&nbsp;&nbsp;&nbsp;行欲住在家

&nbsp;&nbsp;&nbsp;&nbsp;见灾患知足　　&nbsp;&nbsp;&nbsp;&nbsp;节俭用财物

&nbsp;&nbsp;&nbsp;&nbsp;彼得出欲慧　　&nbsp;&nbsp;&nbsp;&nbsp;于行欲最上

佛说如是。给孤独居士及诸比丘闻佛所说。欢喜奉行。

行欲经第十竟(千二百五十三字)。

#### （一二七）中阿含大品福田经第十一(第三念诵) <a name="127"></a>

[南传增支部 二集 第36经](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E5%A2%9E%E6%94%AF%E9%83%A8/02%20%E4%BA%8C%E9%9B%86%201.md#36)

[杂阿含经 卷35 992经](https://github.com/gwsice/buddhism/blob/master/%E6%97%A9%E6%9C%9F/%E6%9D%82%E9%98%BF%E5%90%AB%E7%BB%8F/35.md#992)

我闻如是。

一时。佛游舍卫国。在胜林给孤独园。

尔时。给孤独居士往诣佛所。稽首佛足。却坐一面。白曰。世尊。世中为有几福田人。

世尊告曰。居士。世中凡有二种福田人。云何为二。一者学人。二者无学人。学人有十八。无学人有九。居士。云何十八学人。信行．法行．信解脱．见到．身证．家家．一种．向须陀洹．得须陀洹．向斯陀含．得斯陀含．向阿那含．得阿那含．中般涅槃．生般涅槃．行般涅槃．无行般涅槃．上流色究竟。是谓十八学人。居士。云何九无学人。思法．升进法．不动法．退法．不退法．护法护则不退。不护则退．实住法．慧解脱．俱解脱。是谓九无学人。

于是。世尊说此颂曰。

&nbsp;&nbsp;&nbsp;&nbsp;世中学无学　　&nbsp;&nbsp;&nbsp;&nbsp;可尊可奉敬

&nbsp;&nbsp;&nbsp;&nbsp;彼能正其身　　&nbsp;&nbsp;&nbsp;&nbsp;口意亦复然

&nbsp;&nbsp;&nbsp;&nbsp;居士是良田　　&nbsp;&nbsp;&nbsp;&nbsp;施彼得大福

佛说如是。给孤独居士及诸比丘闻佛所说。欢喜奉行。

福田经第十一竟(二百六十七字)。

#### （一二八）中阿含大品优婆塞经第十二(第三念诵) <a name="128"></a>

我闻如是。

一时。佛游舍卫国。在胜林给孤独园。

尔时。给孤独居士与大优婆塞众五百人俱。往诣尊者舍梨子所。稽首作礼。却坐一面。五百优婆塞亦为作礼。却坐一面。给孤独居士及五百优婆塞坐一面已。尊者舍梨子为彼说法。劝发渴仰。成就欢喜。无量方便为彼说法。劝发渴仰。成就欢喜已。即从座起。往诣佛所。稽首佛足。却坐一面。尊者舍梨子去后不久。给孤独居士及五百优婆塞亦诣佛所。稽首佛足。却坐一面。

尊者舍梨子及众坐已定。世尊告曰。舍梨子。若汝知白衣圣弟子善护行五法及得四增上心。现法乐居。易不难得。舍梨子。汝当记别圣弟子地狱尽。畜生．饿鬼及诸恶处亦尽。得须陀洹。不堕恶法。定趣正觉。极受七有。天上人间七往来已而得苦边。

舍梨子。云何白衣圣弟子善护行五法。白衣圣弟子者。离杀．断杀。弃舍刀杖。有惭有愧。有慈悲心。饶益一切乃至蜫虫。彼于杀生净除其心。白衣圣弟子善护行。此第一法。

复次。舍梨子。白衣圣弟子离不与取．断不与取。与而后取。乐于与取。常好布施。欢喜无吝。不望其报。不以偷所覆。常自护已。彼于不与取净除其心。白衣圣弟子善护行。此第二法。

复次。舍梨子。白衣圣弟子离邪淫．断邪淫。彼或有父所护。或母所护。或父母所护。或兄弟所护。或姊妹所护。或妇父母所护。或亲亲所护。或同姓所护。或为他妇女。有鞭罚恐怖。及有名雇债至华鬘亲。不犯如是女。彼于邪淫净除其心。白衣圣弟子善护行。此第三法。

复次。舍梨子。白衣圣弟子离妄言．断妄言。真谛言。乐真谛。住真谛不移动。一切可信。不欺世间。彼于妄言净除其心。白衣圣弟子善护行。此第四法。

复次。舍梨子。白衣圣弟子离酒．断酒。彼于饮酒净除其心。白衣圣弟子善护行。此第五法。

舍梨子。白衣圣弟子云何得四增上心。现法乐居。易不难得。白衣圣弟子念如来。彼如来．无所著．等正觉．明行成为．善逝．世间解．无上士．道法御．天人师。号佛．众祐。如是念如来已。若有恶欲即便得灭。心中有不善．秽污．愁苦．忧戚亦复得灭。白衣圣弟子攀缘如来。心靖得喜。若有恶欲即便得灭。心中有不善．秽污．愁苦．忧戚亦复得灭。白衣圣弟子得第一增上心。现法乐居。易不难得。

复次。舍梨子。白衣圣弟子念法。世尊善说法。必至究竟。无烦无热。常有不移动。如是观．如是觉．如是知．如是念法已。若有恶欲即便得灭。心中有不善．秽污．愁苦．忧戚亦复得灭。白衣圣弟子攀缘法。心靖得喜。若有恶欲即便得灭。心中有不善．秽污．愁苦．忧戚亦复得灭。白衣圣弟子得此第二增上心。

复次。舍梨子。白衣圣弟子念众。如来圣众善趣正趣。向法次法。顺行如法。彼众实有阿罗诃．趣阿罗诃。有阿那含．趣阿那含。有斯陀含．趣斯陀含。有须陀洹．趣须陀洹。是谓四双八辈。谓如来众成就尸赖。成就三昧。成就般若。成就解脱。成就解脱知见。可敬可重。可奉可供。世良福田。彼如是念如来众。若有恶欲即便得灭。心中有不善．秽污．愁苦．忧戚亦复得灭。白衣圣弟子攀缘如来众。心靖得喜。若有恶欲即便得灭。心中有不善．秽污．愁苦．忧戚亦复得灭。白衣圣弟子是谓得第三增上心。现法乐居。易不难得。

复次。舍梨子。白衣圣弟子自念尸赖。此尸赖不缺不穿。无秽无浊。住如地不虚妄。圣所称誉。具善受持。彼如是自念尸赖。若有恶欲即便得灭。心中有不善．秽污．愁苦．忧戚亦复得灭。白衣圣弟子攀缘尸赖。心靖得喜。若有恶欲即便得灭。心中有不善．秽污．愁苦．忧戚亦复得灭。白衣圣弟子是谓得第四增上心。现法乐居。易不难得。

舍梨子。若汝知白衣圣弟子善护行此五法。得此四增上心。现法乐居。易不难得者。舍梨子。汝记别白衣圣弟子地狱尽。畜生．饿鬼及诸恶处亦尽。得须陀洹。不堕恶法。定趣正觉。极受七有。天上人间七往来已而得苦边。于是。世尊说此颂曰。

&nbsp;&nbsp;&nbsp;&nbsp;慧者住在家　　&nbsp;&nbsp;&nbsp;&nbsp;见地狱恐怖

&nbsp;&nbsp;&nbsp;&nbsp;因受持圣法　　&nbsp;&nbsp;&nbsp;&nbsp;除去一切恶

&nbsp;&nbsp;&nbsp;&nbsp;不杀害众生　　&nbsp;&nbsp;&nbsp;&nbsp;知而能舍离

&nbsp;&nbsp;&nbsp;&nbsp;真谛不妄言　　&nbsp;&nbsp;&nbsp;&nbsp;不盗他财物

&nbsp;&nbsp;&nbsp;&nbsp;自有妇知足　　&nbsp;&nbsp;&nbsp;&nbsp;不乐他人妻

&nbsp;&nbsp;&nbsp;&nbsp;舍离断饮酒　　&nbsp;&nbsp;&nbsp;&nbsp;心乱狂痴本

&nbsp;&nbsp;&nbsp;&nbsp;常当念正觉　　&nbsp;&nbsp;&nbsp;&nbsp;思惟诸善法

&nbsp;&nbsp;&nbsp;&nbsp;念众观尸赖　　&nbsp;&nbsp;&nbsp;&nbsp;从是得欢喜

&nbsp;&nbsp;&nbsp;&nbsp;欲行其布施　　&nbsp;&nbsp;&nbsp;&nbsp;当以望其福

&nbsp;&nbsp;&nbsp;&nbsp;先施于息心　　&nbsp;&nbsp;&nbsp;&nbsp;如是成果报

&nbsp;&nbsp;&nbsp;&nbsp;我今说息心　　&nbsp;&nbsp;&nbsp;&nbsp;舍梨当善听

&nbsp;&nbsp;&nbsp;&nbsp;若有黑及白　　&nbsp;&nbsp;&nbsp;&nbsp;赤色之与黄

&nbsp;&nbsp;&nbsp;&nbsp;尨色爱乐色　　&nbsp;&nbsp;&nbsp;&nbsp;牛及诸鸽鸟

&nbsp;&nbsp;&nbsp;&nbsp;随彼所生处　　&nbsp;&nbsp;&nbsp;&nbsp;良御牛在前

&nbsp;&nbsp;&nbsp;&nbsp;身力成具足　　&nbsp;&nbsp;&nbsp;&nbsp;善速往来快

&nbsp;&nbsp;&nbsp;&nbsp;取彼之所能　　&nbsp;&nbsp;&nbsp;&nbsp;莫以色为非

&nbsp;&nbsp;&nbsp;&nbsp;如是此人间　　&nbsp;&nbsp;&nbsp;&nbsp;若有所生处

&nbsp;&nbsp;&nbsp;&nbsp;刹帝丽梵志　　&nbsp;&nbsp;&nbsp;&nbsp;居士本工师

&nbsp;&nbsp;&nbsp;&nbsp;随彼所生处　　&nbsp;&nbsp;&nbsp;&nbsp;长老净持戒

&nbsp;&nbsp;&nbsp;&nbsp;世无著善逝　　&nbsp;&nbsp;&nbsp;&nbsp;施彼得大果

&nbsp;&nbsp;&nbsp;&nbsp;愚痴无所知　　&nbsp;&nbsp;&nbsp;&nbsp;无慧无所闻

&nbsp;&nbsp;&nbsp;&nbsp;施彼得果少　　&nbsp;&nbsp;&nbsp;&nbsp;无光无所照

&nbsp;&nbsp;&nbsp;&nbsp;若光有所照　　&nbsp;&nbsp;&nbsp;&nbsp;有慧佛弟子

&nbsp;&nbsp;&nbsp;&nbsp;信向善逝者　　&nbsp;&nbsp;&nbsp;&nbsp;根生善坚住

&nbsp;&nbsp;&nbsp;&nbsp;彼是生善处　　&nbsp;&nbsp;&nbsp;&nbsp;如意往人家

&nbsp;&nbsp;&nbsp;&nbsp;最后得涅槃　　&nbsp;&nbsp;&nbsp;&nbsp;如是各有缘

佛说如是。尊者舍梨子及诸比丘．给孤独居士．五百优婆塞闻佛所说。欢喜奉行。

优婆塞经第十二竟(千五百四十九字)。

#### （一二九）中阿含大品怨家经第十三(第三念诵) <a name="129"></a>

我闻如是。

一时。佛游舍卫国。在胜林给孤独园。

尔时。世尊告诸比丘。有七怨家法而作怨家。谓男女辈嗔恚时来。云何为七。怨家者。不欲令怨家有好色。所以者何。怨家者。不乐怨家有好色。人有嗔恚。习嗔恚。嗔恚所覆。心不舍嗔恚。彼虽好沐浴。名香涂身。然色故恶。所以者何。因嗔恚所覆。心不舍嗔恚故。是谓第一怨家法而作怨家。谓男女辈嗔恚时来。

复次。怨家者。不欲令怨家安隐眠。所以者何。怨家者。不乐怨家安隐眠。人有嗔恚。习嗔恚。嗔恚所覆。心不舍嗔恚。彼虽卧以御床。敷以氍氀．毾[毯-炎 登]。覆以锦绮罗縠。有儭体被。两头安枕。加陵伽波和逻波遮悉多罗那。然故忧苦眠。所以者何。因嗔恚所覆。心不舍嗔恚故。是谓第二怨家法而作怨家。谓男女辈嗔恚时来。

复次。怨家者。不欲令怨家得大利。所以者何。怨家者。不乐怨家得大利。人有嗔恚。习嗔恚。嗔恚所覆。心不舍嗔恚。彼应得利而不得利。应不得利而得利。彼此二法更互相违。大得不利。所以者何。因嗔恚所覆。心不舍嗔恚故。是谓第三怨家法而作怨家。谓男女辈嗔恚时来。

复次。怨家者。不欲令怨家有朋友。所以者何。怨家者。不乐怨家有朋友。人有嗔恚。习嗔恚。嗔恚所覆。心不舍嗔恚。彼若有亲朋友。舍离避去。所以者何。因嗔恚所覆。心不舍嗔恚故。是谓第四怨家法而作怨家。谓男女辈嗔恚时来。

复次。怨家者。不欲令怨家有称誉。所以者何。怨家者。不乐怨家有名称。人有嗔恚。习嗔恚。嗔恚所覆。心不舍嗔恚。彼恶名丑声周闻诸方。所以者何。因嗔恚所覆。心不舍嗔恚故。是谓第五怨家法而作怨家。谓男女辈嗔恚时来。

复次。怨家者。不欲令怨家极大富。所以者何。怨家者。不乐怨家极大富。人有嗔恚。习嗔恚。嗔恚所覆。心不舍嗔恚。彼作如是身．口．意行。使彼大失财物。所以者何。因嗔恚所覆。心不舍嗔恚故。是谓第六怨家法而作怨家。谓男女辈嗔恚时来。

复次。怨家者。不欲令怨家身坏命终。必至善处。生于天上。所以者何。怨家者。不乐怨家往至善处。人有嗔恚。习嗔恚。嗔恚所覆。心不舍嗔恚。身．口．意恶行。彼身．口．意恶行已。身坏命终。必至恶处。生地狱中。所以者何。因嗔恚所覆。心不舍嗔恚故。是谓第七怨家法而作怨家。谓男女辈嗔恚时来。此七怨家法而作怨家。谓男女辈嗔恚时来。

于是。世尊说此颂曰。

&nbsp;&nbsp;&nbsp;&nbsp;嗔者得恶色　　&nbsp;&nbsp;&nbsp;&nbsp;眠卧苦不安

&nbsp;&nbsp;&nbsp;&nbsp;应获得大财　　&nbsp;&nbsp;&nbsp;&nbsp;反更得不利

&nbsp;&nbsp;&nbsp;&nbsp;亲亲善朋友　　&nbsp;&nbsp;&nbsp;&nbsp;远离嗔恚人

&nbsp;&nbsp;&nbsp;&nbsp;数数习嗔恚　　&nbsp;&nbsp;&nbsp;&nbsp;恶名流诸方

&nbsp;&nbsp;&nbsp;&nbsp;嗔作身口业　　&nbsp;&nbsp;&nbsp;&nbsp;恚缠行意业

&nbsp;&nbsp;&nbsp;&nbsp;人为恚所覆　　&nbsp;&nbsp;&nbsp;&nbsp;失一切财物

&nbsp;&nbsp;&nbsp;&nbsp;嗔恚生不利　　&nbsp;&nbsp;&nbsp;&nbsp;嗔恚生心秽

&nbsp;&nbsp;&nbsp;&nbsp;恐怖生于内　　&nbsp;&nbsp;&nbsp;&nbsp;人所不能觉

&nbsp;&nbsp;&nbsp;&nbsp;嗔者不知义　　&nbsp;&nbsp;&nbsp;&nbsp;嗔者不晓法

&nbsp;&nbsp;&nbsp;&nbsp;无目盲闇塞　　&nbsp;&nbsp;&nbsp;&nbsp;谓乐嗔恚人

&nbsp;&nbsp;&nbsp;&nbsp;恚初发恶色　　&nbsp;&nbsp;&nbsp;&nbsp;犹火始起烟

&nbsp;&nbsp;&nbsp;&nbsp;从是生憎嫉　　&nbsp;&nbsp;&nbsp;&nbsp;缘是诸人嗔

&nbsp;&nbsp;&nbsp;&nbsp;若嗔者所作　　&nbsp;&nbsp;&nbsp;&nbsp;善行及不善

&nbsp;&nbsp;&nbsp;&nbsp;于后嗔恚止　　&nbsp;&nbsp;&nbsp;&nbsp;烦热如火烧

&nbsp;&nbsp;&nbsp;&nbsp;所谓烦热业　　&nbsp;&nbsp;&nbsp;&nbsp;及诸法所缠

&nbsp;&nbsp;&nbsp;&nbsp;彼彼我今说　　&nbsp;&nbsp;&nbsp;&nbsp;汝等善心听

&nbsp;&nbsp;&nbsp;&nbsp;嗔者逆害父　　&nbsp;&nbsp;&nbsp;&nbsp;及于诸兄弟

&nbsp;&nbsp;&nbsp;&nbsp;亦杀姊与妹　　&nbsp;&nbsp;&nbsp;&nbsp;嗔者多所残

&nbsp;&nbsp;&nbsp;&nbsp;所生及长养　　&nbsp;&nbsp;&nbsp;&nbsp;得见此世间

&nbsp;&nbsp;&nbsp;&nbsp;因彼得存命　　&nbsp;&nbsp;&nbsp;&nbsp;此母嗔亦害

&nbsp;&nbsp;&nbsp;&nbsp;无羞无惭愧　　&nbsp;&nbsp;&nbsp;&nbsp;嗔缠无所言

&nbsp;&nbsp;&nbsp;&nbsp;人为恚所覆　　&nbsp;&nbsp;&nbsp;&nbsp;口无所不说

&nbsp;&nbsp;&nbsp;&nbsp;造作痴罪逆　　&nbsp;&nbsp;&nbsp;&nbsp;而自夭其命

&nbsp;&nbsp;&nbsp;&nbsp;作时不自觉　　&nbsp;&nbsp;&nbsp;&nbsp;因嗔生恐怖

&nbsp;&nbsp;&nbsp;&nbsp;系著自己身　　&nbsp;&nbsp;&nbsp;&nbsp;爱乐无极已

&nbsp;&nbsp;&nbsp;&nbsp;虽爱念己身　　&nbsp;&nbsp;&nbsp;&nbsp;嗔者亦自害

&nbsp;&nbsp;&nbsp;&nbsp;以刀而自刺　　&nbsp;&nbsp;&nbsp;&nbsp;或从岩自投

&nbsp;&nbsp;&nbsp;&nbsp;或以绳自绞　　&nbsp;&nbsp;&nbsp;&nbsp;及服诸毒药

&nbsp;&nbsp;&nbsp;&nbsp;如是像嗔恚　　&nbsp;&nbsp;&nbsp;&nbsp;是死依于恚

&nbsp;&nbsp;&nbsp;&nbsp;彼彼一切断　　&nbsp;&nbsp;&nbsp;&nbsp;用慧能觉了

&nbsp;&nbsp;&nbsp;&nbsp;小小不善业　　&nbsp;&nbsp;&nbsp;&nbsp;慧者了能除

&nbsp;&nbsp;&nbsp;&nbsp;当堪耐是行　　&nbsp;&nbsp;&nbsp;&nbsp;欲令无恶色

&nbsp;&nbsp;&nbsp;&nbsp;无恚亦无忧　　&nbsp;&nbsp;&nbsp;&nbsp;除烟无贡高

&nbsp;&nbsp;&nbsp;&nbsp;调御断嗔恚　　&nbsp;&nbsp;&nbsp;&nbsp;灭讫无有漏

佛说如是。彼诸比丘闻佛所说。欢喜奉行。

怨家经第十三竟(千一百十五字)。

#### （一三○）中阿含大品教昙弥经第十四(第三念诵) <a name="130"></a>

我闻如是。

一时。佛游舍卫国。在胜林给孤独园。

尔时。尊者昙弥为生地尊长。作佛图主。为人所宗。凶暴急弊。极为粗恶。骂詈责数于诸比丘。因此故生地诸比丘皆舍离去。不乐住此。于是。生地诸优婆塞见生地诸比丘皆舍离去。不乐住此。便作是念。此生地诸比丘以何意故。皆舍离去。不乐住此。生地诸优婆塞闻此生地尊者昙弥。生地尊长。作佛图主。为人所宗。凶暴急弊。极为粗恶。骂詈责数于诸比丘。因此故生地诸比丘皆舍离去。不乐住此。生地诸优婆塞闻已。即共往诣尊者昙弥所。驱逐昙弥。令出生地诸寺中去。

于是尊者昙弥。为生地诸优婆塞所驱。令出生地诸寺中去。即摄衣持钵游行。往诣舍卫国。展转进至舍卫国。住胜林给孤独园。于是。尊者昙弥往诣佛所。稽首佛足。却坐一面。白曰。世尊。我于生地诸优婆塞无所污．无所说．无所犯然生地诸优婆塞横驱逐我。令出生地诸寺中去。

彼时世尊告曰。止止昙弥。何须说此。

尊者昙弥叉手向佛再白曰。世尊。我于生地诸优婆塞。无所污．无所说．无所犯。然生地诸优婆塞横驱逐我。令出生地诸寺中去。

世尊亦再告曰。昙弥。往昔之时。此阎浮洲有诸商人。乘船入海持视岸鹰行。彼入大海不远便放视岸鹰。若视岸鹰得至大海岸者。终不还船。若视岸鹰不得至大海岸者。便来还船。如是昙弥。为生地优婆塞所驱逐。令出生地诸寺故。便还至我所。止止昙弥。何须复说此。

尊者昙弥复三白曰。世尊我于生地诸优婆塞。无所污．无所说．无所犯。然生地诸优婆塞横驱逐我。令出生地诸寺中去。

世尊亦复三告曰。昙弥。汝住沙门法。为生地诸优婆塞所驱逐。令出生地诸寺耶。

于是。尊者昙弥即从座起。叉手向佛。白曰。世尊。云何沙门住沙门法。

世尊告曰。昙弥。昔时有人寿八万岁。昙弥。人寿八万岁时。此阎浮洲极大富乐。多有人民。村邑相近。如鸡一飞。昙弥。人寿八万岁时。女年五百岁乃嫁。昙弥。人寿八万岁时。有如是病。大便．小便．欲．不食．老。昙弥。人寿八万岁时。有王名高罗婆。聪明智慧。为转轮王。有四种军。整御天下。如法法王成就七宝。彼七宝者。轮宝．象宝．马宝．珠宝．女宝．居士宝．主兵臣宝。是为七。具足千子。颜貌端政。勇猛无畏。能伏他众。彼必统领此一切地乃至大海。不以刀杖。以法治化。令得安隐。

昙弥。高罗婆王有树。名善住尼拘类王。昙弥。善住尼拘类树王而有五枝。第一枝者。王所食及皇后。第二枝者。太子食及诸臣。第三枝者。国人民食。第四枝者。沙门．梵志食。第五枝者。禽兽所食。昙弥。善住尼拘类树王果大如二升瓶。味如淳蜜丸。昙弥。善住尼拘类树王果无有护者。亦无更相偷。有一人来。饥渴极羸。颜色憔悴。欲得食果。往至善住尼拘类树王所。饱啖果已。毁折其枝。持果归去。善住尼拘类树王。有一天依而居之。彼作是念。阎浮洲人异哉。无恩无有反复。所以者何。从善住尼拘类树王饱啖果已。毁折其枝。持果归去。宁令善住尼拘类树王无果不生果。善住尼拘类树王即无果。亦不生果。

复有一人来。饥渴极羸。颜色憔悴。欲得啖果。往诣善住尼拘类树王所。见善住尼拘类树王无果。亦不生果。即便往诣高罗婆王所。白曰。天王。当知善住尼拘类树王无果。亦不生果。高罗婆王闻已。犹如力士屈伸臂顷。如是高罗婆王于拘楼瘦没。至三十三天。住天帝释前。白曰。拘翼。当知善住尼拘类树王无果。亦不生果。于是。天帝释及高罗婆王犹如力士屈伸臂顷。如是天帝释及高罗婆王于三十三天中没。至拘楼瘦。去善住尼拘类树王不远住。天帝释作如其像如意足。以如其像如意足化作大水暴风雨。作大水暴风雨已。善住尼拘类树王拔根倒竖。

于是。善住尼拘类树王居止树天。因此故。忧苦愁戚。啼泣垂泪。在天帝释前立。天帝释问曰。天。汝何意忧苦愁戚。啼泣垂泪。在我前立耶。彼天白曰。拘翼。当知大水暴风雨。善住尼拘类树王拔根倒竖。时。天帝释告彼树天曰。天。汝树天住树天法。大水暴风雨。善住尼拘类树王拔根倒竖耶。树天白曰。拘翼。云何树天住树天法耶。天帝释告曰。天。若使人欲得树根。持树根去。欲得树茎．树枝．树叶．树华．树果持去者。树天不应嗔恚。不应憎嫉。心不应恨。树天舍意而住树天。如是树天住树天法。

天复白曰。拘翼。我树天不住树天法。从今日始树天住树天法。愿善住尼拘类树王还复如本。于是。天帝释作如其像如意足。作如其像如意足已。复化作大水暴风雨。化作大水暴风雨已。善住尼拘类树王即复如故。如是。昙弥。若有比丘骂者不骂。嗔者不嗔。破者不破。打者不打。如是。昙弥。沙门住沙门法。

于是。尊者昙弥即从坐起。偏袒著衣。叉手向佛。啼泣垂泪。白曰。世尊。我非沙门住沙门法。从今日始沙门住沙门法。

世尊告曰。昙弥。昔有大师。名曰善眼。为外道仙人之所师宗。舍离欲爱。得如意足。昙弥。善眼大师有无量百千弟子。昙弥。善眼大师为诸弟子说梵世法。昙弥。若善眼大师为说梵世法时。诸弟子等有不具足奉行法者。彼命终已。或生四王天。或生三十三天。或生[火\*僉]磨天。或生兜率哆天。或生化乐天。或生他化乐天。昙弥。若善眼大师为说梵世法时。诸弟子等设有具足奉行法者。彼修四梵室。舍离于欲。彼命终已。得生梵天。昙弥。彼时善眼大师而作是念。我不应与弟子等同俱至后世。共生一处。我今宁可更修增上慈。修增上慈已。命终得生晃昱天中。

昙弥。彼时善眼大师则于后时更修增上慈。修增上慈已。命终得生晃昱天中。昙弥。善眼大师及诸弟子学道不虚。得大果报。如善眼大师。如是牟犁破群那．阿罗那遮婆罗门．瞿陀梨舍哆．害提婆罗摩纳．储提摩丽桥鞞陀逻。及萨哆富楼奚哆。

昙弥。七富楼奚哆师亦有无量百千弟子。昙弥。七富楼奚哆师为诸弟子说梵世法。若七富楼奚哆师为说梵世法时。诸弟子等有不具足奉行法者。彼命终已。或生四王天。或生三十三天。或生[火\*僉]磨天。或生兜率哆天。或生化乐天。或生他化乐天。若七富楼奚哆师为说梵世法时。诸弟子等设有具足奉行法者。彼修四梵室。舍离于欲。彼命终已。得生梵天。昙弥。七富楼奚哆师而作是念。我不应与弟子等同俱至后世。共生一处。我今宁可更修增上慈。修增上慈已。命终得生晃昱天中。

昙弥。彼时七富楼奚哆师则于后时更修增上慈。修增上慈已。命终得生晃昱天中。昙弥。七富楼奚哆师及诸弟子学道不虚。得大果报。昙弥。若有骂彼七师及无量百千眷属。打破嗔恚责数者。必受无量罪。若有一成就正见佛弟子比丘得小果。骂詈打破嗔恚责数者。此受罪多于彼。是故。昙弥。汝等各各更迭相护。所以者何。离此过已。更无有失。

于是。世尊说此偈曰。

须涅．牟梨破群那．　阿逻那遮婆罗门．　瞿陀梨舍哆．　害提婆罗摩纳．　储提摩丽桥鞞陀逻．　萨哆富楼奚哆

&nbsp;&nbsp;&nbsp;&nbsp;此在过去世　　&nbsp;&nbsp;&nbsp;&nbsp;七师有名德

&nbsp;&nbsp;&nbsp;&nbsp;无爱缚乐悲　　&nbsp;&nbsp;&nbsp;&nbsp;欲结尽过去

&nbsp;&nbsp;&nbsp;&nbsp;彼有诸弟子　　&nbsp;&nbsp;&nbsp;&nbsp;无量百千数

&nbsp;&nbsp;&nbsp;&nbsp;彼亦离欲结　　&nbsp;&nbsp;&nbsp;&nbsp;须臾不究竟

&nbsp;&nbsp;&nbsp;&nbsp;若彼外仙人　　&nbsp;&nbsp;&nbsp;&nbsp;善护行苦行

&nbsp;&nbsp;&nbsp;&nbsp;心中怀憎嫉　　&nbsp;&nbsp;&nbsp;&nbsp;骂者受罪多

&nbsp;&nbsp;&nbsp;&nbsp;若一得正见　　&nbsp;&nbsp;&nbsp;&nbsp;佛子住小果

&nbsp;&nbsp;&nbsp;&nbsp;骂詈责打破　　&nbsp;&nbsp;&nbsp;&nbsp;受罪多于彼

&nbsp;&nbsp;&nbsp;&nbsp;是故汝昙弥　　&nbsp;&nbsp;&nbsp;&nbsp;各各更相护

&nbsp;&nbsp;&nbsp;&nbsp;所以更相护　　&nbsp;&nbsp;&nbsp;&nbsp;重罪无过是

&nbsp;&nbsp;&nbsp;&nbsp;如是甚重苦　　&nbsp;&nbsp;&nbsp;&nbsp;亦为圣所恶

&nbsp;&nbsp;&nbsp;&nbsp;必得受恶色　　&nbsp;&nbsp;&nbsp;&nbsp;横取邪见处

&nbsp;&nbsp;&nbsp;&nbsp;此是最下人　　&nbsp;&nbsp;&nbsp;&nbsp;圣法之所说

&nbsp;&nbsp;&nbsp;&nbsp;谓未离淫欲　　&nbsp;&nbsp;&nbsp;&nbsp;得微妙五根

&nbsp;&nbsp;&nbsp;&nbsp;信精进念处　　&nbsp;&nbsp;&nbsp;&nbsp;正定及正观

&nbsp;&nbsp;&nbsp;&nbsp;如是得此苦　　&nbsp;&nbsp;&nbsp;&nbsp;前所受其殃

&nbsp;&nbsp;&nbsp;&nbsp;自受其殃已　　&nbsp;&nbsp;&nbsp;&nbsp;于后便害他

&nbsp;&nbsp;&nbsp;&nbsp;若能自护者　　&nbsp;&nbsp;&nbsp;&nbsp;彼为能护外

&nbsp;&nbsp;&nbsp;&nbsp;是故当自护　　&nbsp;&nbsp;&nbsp;&nbsp;慧者无央乐

佛说如是。尊者昙弥及诸比丘闻佛所说。欢喜奉行。

教昙弥经第十四竟(二千四百二十四字)。

#### （一三一）中阿含大品降魔经第十五(第三念诵) <a name="xiang-mo-jing"></a> <a name="131"></a>

[南传中部 第50经 魔诃责经](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E4%B8%AD%E9%83%A8/050%20%E9%AD%94%E8%AF%83%E8%B4%A3%E7%BB%8F.md)

我闻如是。

一时。佛游婆奇瘦。在鼍山怖林鹿野园中。

尔时。尊者大目犍连教授为佛而作禅屋。露地经行。彼时。魔王化作细形。入尊者大目揵连腹中。于是。尊者大目犍连即作是念。我今腹中犹如食豆。我宁可入如其像定。以如其像定自观其腹。是时。尊者大目犍连至经行道头。敷尼师檀。结跏趺坐。入如其像定。以如其像定自观其腹。尊者大目犍连便知魔王在其腹中。

尊者大目犍连即从定寤。语魔王曰。汝波旬出。汝波旬出。莫触娆如来。亦莫触娆如来弟子。莫于长夜无义无饶益。必生恶处。受无量苦。

彼时。魔王便作是念。此沙门不见不知而作是说。汝波旬出。汝波旬出。莫触娆如来。亦莫触娆如来弟子。莫于长夜无义无饶益。必生恶处。受无量苦。汝之尊师有大如意足。有大威德。有大福祐。有大威神。彼犹不能速知速见。况复弟子能知见耶。

尊者大目揵连复语魔王。我复知汝意。汝作是念。此沙门不知不见而作是说。汝波旬出。汝波旬出。莫触娆如来。亦莫触娆如来弟子。莫于长夜无义无饶益。必生恶处。受无量苦。汝之尊师有大如意足。有大威德。有大福祐。有大威神。彼犹不能如是速知速见。况复弟子能知见耶。

彼魔波旬复作是念。今此沙门知见我故。而作是说耳。于是。魔波旬化作细形。从口中出。在尊者大目犍连前立。

尊者大目揵连告曰。波旬。昔有如来名觉砾拘荀大无所著．等正觉。我时作魔。名曰恶。我有妹。名黑。汝是彼子。波旬。因此事故。汝是我[外\*男]甥。波旬。觉砾拘荀大如来．无所著．等正觉有二大弟子。一者名音。二者名想。波旬。以何义故。尊者音名音耶。波旬。尊者音住梵天上。以常音声满千世界。更无有弟子音声与彼等者．相似者．胜者。波旬。以是义故。尊者音名音也。

波旬。复以何义尊者想名想耶。波旬。尊者想所依游行村邑。过夜平旦。著衣持钵。入村乞食。善护其身。善摄诸根。立于正念。彼乞食已。食讫。中后收举衣钵。澡洗手足。以尼师檀著于肩上。至无事处。或至山林树下。或至闲居静处。敷尼师檀。结加趺坐。速入想知灭定。彼时。若有放牛羊人．取樵草人。或行路人。入彼山林。见入想知灭定。便作是念。今此沙门于无事处坐而命终。我等宁可以燥樵．草拾已。积聚覆其身上而耶维之。即拾樵．草积覆其身。以火然之。便舍而去。彼尊者想过夜平旦。从定寤起。抖擞衣服。所依村邑游行。如常著衣。持钵入村乞食。善护其身。善摄诸根。立于正念。彼放牛羊人．取樵草人。或行路人。入彼山林人先见者。便作是念。今此沙门在无事处坐坐而命终。我等昨已拾燥樵．草积覆其身。以火烧之。然已而去。然此贤者更复想也。波旬。以是义故。尊者想名想也。

波旬。彼时恶魔便作是念。此秃沙门以黑所缚。断种无子。彼学禅。伺．增伺．数数伺。犹若如驴。竟日负重。系在枥上。不得麦食。为彼麦故。伺．增伺．数数伺。如是。此秃沙门为黑所缚。断种无子。学禅。伺．增伺．数数伺。犹如猫子在鼠穴边。欲捕鼠故。伺．增伺．数数伺。如是。此秃沙门为黑所缚。断种无子。彼学禅。伺．增伺．数数伺。犹如鸺狐在燥樵积间。为捕鼠故。伺．增伺．数数伺。如是。此秃沙门为黑所缚。断种无子。学禅。伺．增伺．数数伺。犹如鹤鸟在水岸边。为捕鱼故。伺．增伺．数数伺。如是。此秃沙门为黑所缚。断种无子。学禅。伺．增伺．数数伺。

彼何所伺。为何义伺。求何等伺。彼调乱狂发败坏。我不知彼何所从来。亦不知彼何所从去。亦不知住止。不知死不知生。我宁可教敕梵志．居士。汝等共来骂詈精进沙门。打破责数。所以者何。或骂打破责数时。傥能起恶心。令我得其便。波旬。彼时恶魔便教敕梵志．居士。彼梵志．居士骂詈精进沙门。打破责数。彼梵志．居士或以木打。或以石掷。或以杖挝。或伤精进沙门头。或裂坏衣。或破应器。尔时。梵志．居士若有死者。因此缘此。身坏命终。必至恶处。生地狱中。彼生已。作是念。我应受此苦。当复更受极苦过是。所以者何。以我等向精进沙门行恶行故。

波旬。觉砾拘荀大如来．无所著．等正觉弟子用伤其头。裂坏其衣。破其应器已。往诣觉砾拘荀大如来．无所著．等正觉所。尔时。觉砾拘荀大如来．无所著．等正觉无量百千眷属围绕而为说法。觉砾拘荀大如来．无所著．等正觉遥见弟子头伤．衣裂．钵破而来。见已。告诸比丘。汝等见不。恶魔教敕梵志．居士。汝等共来骂詈精进沙门。打破啧数。所以者何。或骂打破责数时。傥能起恶心。令我得其便。比丘。汝等当以心与慈俱。遍满一方成就游。如是二三四方。四维上下。普周一切。心与慈俱。无结无怨。无恚无诤。极广甚大。无量善修。遍满一切世间成就游。如是悲．喜心与舍俱。无结无怨。无恚无诤。极广甚大。无量善修。遍满一切世间成就游。令恶魔求便不能得便。

波旬。觉砾拘荀大如来．无所著．等正觉以此教教诸弟子。彼即受教。心与慈俱。遍满一方成就游。如是二三四方。四维上下。普周一切。心与慈俱。无结无怨。无恚无诤。极广甚大。无量善修。遍满一切世间成就游。如是悲喜心与舍俱。无结无怨无恚无诤。极广甚大。无量善修。遍满一切世间成就游。以此故。彼恶魔求便不能得便。

波旬。彼时恶魔复作是念。我以此事求精进沙门便。而不能得。我宁可教敕梵志．居士。汝等共来奉敬．供养．礼事精进沙门。或以奉敬．供养．礼事精进沙门。傥能起恶心。令我得其便。波旬。彼梵志．居士为恶魔所教敕已。即共奉敬．供养．礼事精进沙门。以衣敷地而作是说。精进沙门可于上行。精进沙门难行而行。令我长夜得利饶益。安隐快乐。梵志．居士以发布地而作是说。精进沙门可于上行。精进沙门难行而行。令我长夜得利饶益。安隐快乐。梵志．居士以手捧持种种饮食。住道边待而作是说。精进沙门受是食是。可持是去。随意而用。令我长夜得利饶益。安隐快乐。诸信梵志．居士见精进沙门。敬心扶抱。将入于内。持种种财物与精进沙门。作如是说。受是用是。可持是去。随意所用。尔时。梵志．居士若有死者。因此缘此。身坏命终。必至善处。生于天上。生已。作是念。我应受是乐。当复更受极乐胜是。所以者何。以我等向精进沙门行善行故。

波旬。觉砾拘荀大如来．无所著．等正觉弟子得奉敬．供养．礼事已。往诣觉砾拘荀大如来．无所著．等正觉所。是时。觉砾拘荀大如来．无所著．等正觉无量百千眷属围绕而为说法。觉砾拘荀大如来．无所著．等正觉遥见弟子得奉敬．供养．礼事而来。见已。告诸比丘。汝等见不。恶魔教敕梵志．居士。汝等共来奉敬．供养．礼事精进沙门．或以奉敬．供养．礼事精进沙门。傥能起恶心。令我得其便。比丘。汝等当观诸行无常。观兴衰法。观无欲。观舍离。观灭。观断。令恶魔求便而不能得。波旬。觉砾拘荀大如来．无所著．等正觉以此教教诸弟子。彼即受教。观一切行无常。观兴衰法。观无欲。观舍离。观灭。观断。令恶魔求便而不能得。

波旬。彼时恶魔复作是念。我以此事求精进沙门便。而不能得。我宁可化作年少形。手执大杖。住其道边。打尊者音头。令破血流污面。波旬。觉砾拘荀大如来．无所著．等正觉于后所依村邑游行。彼于平旦著衣持钵。入村乞食。尊者音在后侍从。波旬。尔时。恶魔化作年少形。手执大杖。住在道边。击尊者音头破血流污面。波旬。尊者音破头流血已。随从觉砾拘荀大如来．无所著．等正觉后。犹影不离。

波旬。觉砾拘荀大如来．无所著．等正觉至村邑已。极其身力右旋顾视。犹如龙视。不恐不怖。不惊不惧而观诸方。波旬。觉砾拘荀大如来．无所著．等正觉见尊者音头破血流污面。随佛后行。如影不离。便作是说。此恶魔凶暴。大有威力。此恶魔不知厌足。波旬。觉砾拘荀大如来．无所著．等正觉说语未讫。彼时。恶魔便于彼处。其身即堕无缺大地狱。波旬。此大地狱而有四名。一者无缺。二者百钉。三者逆刺。四者六更。彼大地狱其中有卒。往至恶魔所。语恶魔曰。汝今当知。若钉钉等共合者。当知满百年。

于是。魔波旬闻说此已。即便心悸。恐怖惊惧。身毛皆竖。向尊者大目揵连即说颂曰。

&nbsp;&nbsp;&nbsp;&nbsp;云何彼地狱　　&nbsp;&nbsp;&nbsp;&nbsp;恶魔昔在中

&nbsp;&nbsp;&nbsp;&nbsp;娆害佛梵行　　&nbsp;&nbsp;&nbsp;&nbsp;及犯彼比丘

尊者大目揵连即时以偈答魔波旬曰。

&nbsp;&nbsp;&nbsp;&nbsp;地狱名无缺　　&nbsp;&nbsp;&nbsp;&nbsp;恶魔曾在中

&nbsp;&nbsp;&nbsp;&nbsp;娆害佛梵行　　&nbsp;&nbsp;&nbsp;&nbsp;及犯彼比丘

&nbsp;&nbsp;&nbsp;&nbsp;彼铁钉有百　　&nbsp;&nbsp;&nbsp;&nbsp;一切各逆刺

&nbsp;&nbsp;&nbsp;&nbsp;地狱名无缺　　&nbsp;&nbsp;&nbsp;&nbsp;恶魔昔在中

&nbsp;&nbsp;&nbsp;&nbsp;若有不知者　　&nbsp;&nbsp;&nbsp;&nbsp;比丘佛弟子

&nbsp;&nbsp;&nbsp;&nbsp;必得如是苦　　&nbsp;&nbsp;&nbsp;&nbsp;受黑业之报

&nbsp;&nbsp;&nbsp;&nbsp;若干种园观　　&nbsp;&nbsp;&nbsp;&nbsp;人者在于地

&nbsp;&nbsp;&nbsp;&nbsp;食自然粳米　　&nbsp;&nbsp;&nbsp;&nbsp;居止在北洲

&nbsp;&nbsp;&nbsp;&nbsp;大须弥山岩　　&nbsp;&nbsp;&nbsp;&nbsp;善修之所熏

&nbsp;&nbsp;&nbsp;&nbsp;修习于解脱　　&nbsp;&nbsp;&nbsp;&nbsp;受持最后身

&nbsp;&nbsp;&nbsp;&nbsp;跱立在大泉　　&nbsp;&nbsp;&nbsp;&nbsp;宫殿住至劫

&nbsp;&nbsp;&nbsp;&nbsp;金色可爱乐　　&nbsp;&nbsp;&nbsp;&nbsp;犹火[火\*僉]晃昱

&nbsp;&nbsp;&nbsp;&nbsp;作诸众妓乐　　&nbsp;&nbsp;&nbsp;&nbsp;往诣帝释所

&nbsp;&nbsp;&nbsp;&nbsp;本以一屋舍　　&nbsp;&nbsp;&nbsp;&nbsp;善觉了为施

&nbsp;&nbsp;&nbsp;&nbsp;若释在前行　　&nbsp;&nbsp;&nbsp;&nbsp;升毗阇延殿

&nbsp;&nbsp;&nbsp;&nbsp;见释大欢喜　　&nbsp;&nbsp;&nbsp;&nbsp;天女各各舞

&nbsp;&nbsp;&nbsp;&nbsp;若见比丘来　　&nbsp;&nbsp;&nbsp;&nbsp;还顾有惭愧

&nbsp;&nbsp;&nbsp;&nbsp;若毗阇延殿　　&nbsp;&nbsp;&nbsp;&nbsp;见比丘问义

&nbsp;&nbsp;&nbsp;&nbsp;大仙颇能知　　&nbsp;&nbsp;&nbsp;&nbsp;爱尽得解脱

&nbsp;&nbsp;&nbsp;&nbsp;比丘即为答　　&nbsp;&nbsp;&nbsp;&nbsp;问者如其义

&nbsp;&nbsp;&nbsp;&nbsp;拘翼我能知　　&nbsp;&nbsp;&nbsp;&nbsp;爱尽得解脱

&nbsp;&nbsp;&nbsp;&nbsp;闻彼之所答　　&nbsp;&nbsp;&nbsp;&nbsp;释得欢喜乐

&nbsp;&nbsp;&nbsp;&nbsp;比丘多饶益　　&nbsp;&nbsp;&nbsp;&nbsp;所说如其义

&nbsp;&nbsp;&nbsp;&nbsp;若毗阇延殿　　&nbsp;&nbsp;&nbsp;&nbsp;问帝释天王

&nbsp;&nbsp;&nbsp;&nbsp;此殿名何等　　&nbsp;&nbsp;&nbsp;&nbsp;汝释摄持城

&nbsp;&nbsp;&nbsp;&nbsp;释答大仙人　　&nbsp;&nbsp;&nbsp;&nbsp;名毗阇延哆

&nbsp;&nbsp;&nbsp;&nbsp;是谓千世界　　&nbsp;&nbsp;&nbsp;&nbsp;于千世界中

&nbsp;&nbsp;&nbsp;&nbsp;无有胜此殿　　&nbsp;&nbsp;&nbsp;&nbsp;如毗阇延哆

&nbsp;&nbsp;&nbsp;&nbsp;天王天帝释　　&nbsp;&nbsp;&nbsp;&nbsp;自在随所游

&nbsp;&nbsp;&nbsp;&nbsp;爱乐那游哆　　&nbsp;&nbsp;&nbsp;&nbsp;化作一行百

&nbsp;&nbsp;&nbsp;&nbsp;毗阇延殿内　　&nbsp;&nbsp;&nbsp;&nbsp;释得自在游

&nbsp;&nbsp;&nbsp;&nbsp;毗阇延大殿　　&nbsp;&nbsp;&nbsp;&nbsp;足指能震动

&nbsp;&nbsp;&nbsp;&nbsp;天王眼所观　　&nbsp;&nbsp;&nbsp;&nbsp;释得自在游

&nbsp;&nbsp;&nbsp;&nbsp;若鹿子母堂　　&nbsp;&nbsp;&nbsp;&nbsp;筑基极深坚

&nbsp;&nbsp;&nbsp;&nbsp;难动不可震　　&nbsp;&nbsp;&nbsp;&nbsp;如意足能摇

&nbsp;&nbsp;&nbsp;&nbsp;彼有琉璃地　　&nbsp;&nbsp;&nbsp;&nbsp;圣人之所履

&nbsp;&nbsp;&nbsp;&nbsp;滑泽乐更触　　&nbsp;&nbsp;&nbsp;&nbsp;布柔软绵褥

&nbsp;&nbsp;&nbsp;&nbsp;爱语共和合　　&nbsp;&nbsp;&nbsp;&nbsp;天王常欢喜

&nbsp;&nbsp;&nbsp;&nbsp;善能作妓乐　　&nbsp;&nbsp;&nbsp;&nbsp;音节善谐和

&nbsp;&nbsp;&nbsp;&nbsp;谓天来会聚　　&nbsp;&nbsp;&nbsp;&nbsp;而说须陀洹

&nbsp;&nbsp;&nbsp;&nbsp;若干无量千　　&nbsp;&nbsp;&nbsp;&nbsp;及百诸那术

&nbsp;&nbsp;&nbsp;&nbsp;至三十三天　　&nbsp;&nbsp;&nbsp;&nbsp;慧眼者说法

&nbsp;&nbsp;&nbsp;&nbsp;闻彼所说法　　&nbsp;&nbsp;&nbsp;&nbsp;欢喜而奉行

&nbsp;&nbsp;&nbsp;&nbsp;我亦有是法　　&nbsp;&nbsp;&nbsp;&nbsp;如仙人所说

&nbsp;&nbsp;&nbsp;&nbsp;谓至梵天上　　&nbsp;&nbsp;&nbsp;&nbsp;问彼梵天事

&nbsp;&nbsp;&nbsp;&nbsp;梵故有此见　　&nbsp;&nbsp;&nbsp;&nbsp;谓见昔时有

&nbsp;&nbsp;&nbsp;&nbsp;我住有常存　　&nbsp;&nbsp;&nbsp;&nbsp;恒有不变易

&nbsp;&nbsp;&nbsp;&nbsp;梵天为答彼　　&nbsp;&nbsp;&nbsp;&nbsp;大仙我无见

&nbsp;&nbsp;&nbsp;&nbsp;谓见昔时有　　&nbsp;&nbsp;&nbsp;&nbsp;我恒常不变

&nbsp;&nbsp;&nbsp;&nbsp;我见此境界　　&nbsp;&nbsp;&nbsp;&nbsp;诸梵皆过去

&nbsp;&nbsp;&nbsp;&nbsp;我今何由说　　&nbsp;&nbsp;&nbsp;&nbsp;恒常不变易

&nbsp;&nbsp;&nbsp;&nbsp;我见此世间　　&nbsp;&nbsp;&nbsp;&nbsp;正觉之所说

&nbsp;&nbsp;&nbsp;&nbsp;随所因缘生　　&nbsp;&nbsp;&nbsp;&nbsp;所往而转还

&nbsp;&nbsp;&nbsp;&nbsp;火无有思念　　&nbsp;&nbsp;&nbsp;&nbsp;我烧愚痴人

&nbsp;&nbsp;&nbsp;&nbsp;火然若愚触　　&nbsp;&nbsp;&nbsp;&nbsp;必自然得烧

&nbsp;&nbsp;&nbsp;&nbsp;如是汝波旬　　&nbsp;&nbsp;&nbsp;&nbsp;触娆于如来

&nbsp;&nbsp;&nbsp;&nbsp;久作不善行　　&nbsp;&nbsp;&nbsp;&nbsp;受报亦当久

&nbsp;&nbsp;&nbsp;&nbsp;魔汝莫厌佛　　&nbsp;&nbsp;&nbsp;&nbsp;莫娆害比丘

&nbsp;&nbsp;&nbsp;&nbsp;一比丘降魔　　&nbsp;&nbsp;&nbsp;&nbsp;住在于怖林

&nbsp;&nbsp;&nbsp;&nbsp;彼鬼愁忧戚　　&nbsp;&nbsp;&nbsp;&nbsp;目连之所诃

&nbsp;&nbsp;&nbsp;&nbsp;恐怖无智慧　　&nbsp;&nbsp;&nbsp;&nbsp;即于彼处没

尊者大目揵连所说如是。彼魔波旬闻尊者大目揵连所说。欢喜奉行。

降魔经第十五竟(三千二百七十四字)。

中阿含经卷第三十(九千五百一十五字)
