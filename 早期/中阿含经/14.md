## 中阿含经卷第十四

东晋罽宾三藏瞿昙僧伽提婆译

#### （六七）中阿含王相应品大天奈林经第三(第二小土城诵)

[南传中部 第83经 大天捺林经](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E4%B8%AD%E9%83%A8/083%20%E5%A4%A7%E5%A4%A9%E6%8D%BA%E6%9E%97%E7%BB%8F.md)

我闻如是。

一时。佛游鞞陀提国。与大比丘众俱。往至弥萨罗。住大天奈林中。

尔时。世尊行道中路欣然而笑。尊者阿难见世尊笑。叉手向佛。白曰。世尊。何因缘笑。诸如来．无所著．等正觉若无因缘。终不妄笑。愿闻其意。

彼时。世尊告曰。阿难。在昔异时此弥萨罗奈林之中。于彼有王。名曰大天。为转轮王。聪明智慧。有四种军。整御天下。由己自在。如法法王成就七宝。得人四种如意之德。阿难。彼大天王成就七宝。为何谓耶。谓轮宝．象宝．马宝．珠宝．女宝．居士宝．主兵臣宝。是谓为七。

阿难。彼大天王云何名为成就轮宝。阿难。时。大天王于月十五日说从解脱时。沐浴澡洗。升正殿上。有天轮宝从东方来。轮有千辐。一切具足。清净自然。非人所造。色如火[火*僉]。光明昱烁。大天王见已。欢喜踊跃。心自念曰。生贤轮宝。生妙轮宝。我亦曾从古人闻之。若顶生刹利王于月十五日说从解脱时。沐浴澡洗。升正殿上。有天轮宝从东方来。轮有千辐。一切具足。清净自然。非人所造。色如火[火*僉]。光明昱烁。彼必当作转轮王也。我将无作转轮王耶。

阿难。昔大天王将欲自试天轮宝。时。集四种军象军．马军．车军．步军。集四种军已。诣天轮宝所。以左手抚轮。右手转之。而作是语。随天轮宝。随天轮宝之所转去。阿难。彼天轮宝转已即去。向于东方。时。大天王亦自随后及四种军。若天轮宝有所住处。时大天王即彼止宿及四种军。于是。东方诸小国王。彼皆来诣大天王所。白曰。天王。善来。天王。此诸国土极大丰乐。多有人民。尽属天王。唯愿天王以法教之。我等亦当辅佐天王。于是。大天王告诸小王曰。卿等各各自领境界。皆当以法。莫以非法。无令国中有诸恶业．非梵行人。

阿难。彼天轮宝过东方去。度东大海。回至南方．西方．北方。阿难。随天轮宝周回转去时。大天王亦自随后及四种军。若天轮宝有所住处。时大天王即彼止宿及四种军。于是。北方诸小国王。彼皆来诣大天王所白曰。天王。善来。天王。此诸国土极大丰乐。多有人民。尽属天王。唯愿天王以法教之。我等亦当辅佐天王。于是。大天王告诸小王曰。卿等各各自领境界。皆当以法。莫以非法。无令国中有诸恶业．非梵行人。阿难。彼天轮宝过北方去。度北大海。即时速还至本王城。彼大天王坐正殿上断理财物。时。天轮宝住于虚空。是谓大天王成就如是天轮之宝。

阿难。彼大天王云何名为成就象宝。阿难。时。大天王而生象宝。彼象极白而有七支。其象名曰于娑贺。大天王见已。欢喜踊跃。若可调者。极令贤善。阿难。彼大天王则于后时告象师曰。汝速御象。令极善调。若象调已。便来白我。尔时。象师受王教已。至象宝所。速御象宝。令极善调。彼时象宝受极御治。疾得善调。犹昔良象寿无量百千岁。以无量百千岁受极御治。疾得善调。彼象宝者亦复如是。受极御治。疾得善调。阿难。尔时。象师速御象宝。令极善调。象宝调已。便诣大天王所。白曰。天王。当知我以极御治之。象宝已调。随天王意。阿难。昔大天王试象宝时。平旦日出。至象宝所。乘彼象宝。游一切地乃至大海。即时速还至本王城。是谓大天王成就如是白象之宝。

阿难。彼大天王云何名为成就马宝。阿难。时。大天王而生马宝。彼马宝者。极绀青色。头像如乌。以毛严身。名髦马王。天王见已。欢喜踊跃。若可调者。极令贤善。阿难。彼大天王则于后时告马师曰。汝速御马。令极善调。若马调已。便来白我。尔时。马师受王教已。至马宝所。速御马宝。令极善调。彼时马宝受极御治。疾得善调。犹昔良马寿无量百千岁。以无量百千岁受极御治。疾得善调。彼马宝者亦复如是。受极御治。疾得善调。阿难。尔时。马师速御马宝。令极善调。马宝调已。便诣大天王所。白曰。天王。当知我以极御治之。马宝已调。随天王意。阿难。昔大天王试马宝时。平旦日出。至马宝所。乘彼马宝。游一切地乃至大海。即时速还至本王城。是谓大天王成就如是绀马之宝。

阿难。彼大天王云何名为成就珠宝。阿难。时。大天王而生珠宝。彼珠宝者。明净自然。无有造者。八楞无垢。极好磨治。贯以五色绳。青．黄．赤．白．黑。阿难。时。大天王内宫殿中欲得灯明。即用珠宝。阿难。昔大天王试珠宝时。便集四种军象军．马军．车军．步军。集四种军已。于夜闇中竖立高幢。安珠置上。出至园观。珠之光耀照四种军。明之所及方半由延。是谓大天王成就如是明珠之宝。

阿难。彼大天王云何名为成就女宝。阿难。时。大天王而生女宝。彼女宝者。身体光泽。曒洁明净。美色过人。少不及天。姿容端正。睹者欢悦。口出芬馥青莲华香。身诸毛孔出栴檀馨。冬则身温。夏则身凉。彼女至心承事于王。发言悦乐。所作捷疾。聪明智慧。欢喜行善。彼女念王。常不离心。况身．口行。是谓大天王成就如是美女之宝。

阿难。彼大天王云何成就居士之宝。阿难。时。大天王生居士宝。彼居士宝极大丰富。资财无量。多有畜牧．封户．食邑。种种具足福业之报。而得天眼。见诸宝藏。空．有悉见。见有守护无守护者。金藏．钱藏。作以不作皆悉见之。阿难。彼居士宝诣大天王。白曰。天王。若欲得金及钱宝者。天王莫忧。我自知时。阿难。昔大天王试居士宝时。彼王乘船。入恒水中。告曰。居士。我欲得金及以钱宝。居士白曰。天王。愿船至岸。时。大天王告曰。居士。正欲此中得。正欲此中得。居士白曰。天王。愿令船住。阿难。时。居士宝至船前头。长跪申手。便于水中举四藏。出金藏．钱藏．作藏．不作藏。白曰。天王。随意所欲。金及钱宝恣其所用。用已余者。还著水中。是谓大天王成就如是居士之宝。

阿难。彼大天王云何成就主兵臣宝。阿难。时。大天王生主兵宝。彼主兵臣聪明智慧。辩才巧言。多识分别。主兵臣宝为大天王设现世义。劝安立之。设后世义。劝安立之。设现世义．后世义。劝安立之。彼主兵臣为大天王。欲合军众。便能合之。欲解便解。欲令大天王四种军众不使疲乏。及劝助之。诸臣亦然。是谓大天王成就如是主兵臣宝。阿难。是谓大天王成就七宝。

阿难。彼大天王云何得人四种如意之德。彼大天王寿命极长八万四千岁。为童子嬉戏八万四千岁。作小国王八万四千岁。为大国王八万四千岁。剃除须发。著袈裟衣。至信．舍家．无家．学道．学仙人王修行梵行。在此弥萨罗。住大天奈林中。阿难。若大天王寿命极长八万四千岁。为童子嬉戏八万四千岁。作小国王八万四千岁。为大国王八万四千岁。剃除须发。著袈裟衣。至信．舍家．无家．学道。学仙人王修行梵行。在此弥萨罗。住大天奈林中者。是谓大天王第一如意之德。

复次。阿难。彼大天王无有疾病。成就平等食味之道。不冷不热。安隐无诤。由是之故。其所饮食而得安消。阿难。若大天王无有疾病。成就平等食味之道。不冷不热。安隐无诤。由是之故。其所饮食而得安消者。是谓大天王第二如意之德。

复次。阿难。彼大天王身体光泽。曒洁明净。美色过人。小不及天。端正姝好。睹者欢悦。阿难。若大天王身体光泽。曒洁明净。美色过人。小不及天。端正姝好。睹者欢悦。是谓大天王第三如意之德。

复次。阿难。彼大天王常于爱念梵志．居士。如父念子。梵志．居士亦复敬重于大天王。如子敬父。阿难。昔大天王在园观中告御者曰。徐徐御车。我欲久视梵志．居士。梵志．居士亦告御者。徐徐御车。我等欲久视大天王。阿难。若大天王常于爱念梵志．居士。如父念子。梵志．居士亦复敬重于大天王。如子敬父者。是谓大天王第四如意之德。阿难。是谓大天王得人四种如意之德。

阿难。彼大天王则于后时告剃须人。汝若见我头生白发者。便可启我。于是。剃须人受王教已。而于后时沐浴王头。见生白发。见已。启曰。天王。当知天使已至。头生白发。彼大天王复告剃须人。汝持金镊徐拔白发。著吾手中。时。剃须人闻王教已。即以金镊徐拔白发。著王手中。阿难。彼大天王手捧白发而说颂曰。

&nbsp;&nbsp;&nbsp;&nbsp;我头生白发　　&nbsp;&nbsp;&nbsp;&nbsp;寿命转衰减

&nbsp;&nbsp;&nbsp;&nbsp;天使已来至　　&nbsp;&nbsp;&nbsp;&nbsp;我今学道时

阿难。彼大天王见白发已。告太子曰。太子。当知天使已至。头生白发。太子。我已得人间欲。今当复求天上之欲。太子。我欲剃除须发。著袈裟衣。至信．舍家．无家．学道。太子。我今以此四天下付授于汝。汝当如法治化。莫以非法。无令国中有诸恶业．非梵行人。大子。汝后若见天使已至。头生白发者。汝当复以此国政授汝太子。善教敕之。授太子国已。汝亦当复剃除须发。著袈裟衣。至信．舍家．无家．学道。太子。我今为汝转此相继之法。汝亦当复转此相继之法。莫令人民堕在极边。太子。云何我今为汝转此相继之法。汝亦当复转此相继之法。莫令人民堕在极边。太子。若此国中传授法绝。不复续者。是名人民堕在极边。太子。以是之故。我今为汝转。太子。我已为汝转此相继之法。汝亦当复转此相继之法。莫令人民堕在极边。

阿难。彼大天王以此国政付授太子。善教敕已。便剃除须发。著袈裟衣。至信．舍家．无家．学道。学仙人王修行梵行。在此弥萨罗大天奈林中。彼亦转轮王。成就七宝。得人四种如意之德。云何成就七宝。得人四种如意之德。如前所说七宝。得人四种如意之德。

阿难。彼转轮王亦于后时告剃须人。汝若见我头生白发者。便可启我。于是。剃须人受王教已。而于后时沐浴王头。见生白发。见已。启曰。天王。当知天使已至。头生白发。彼转轮王复告剃须人。汝持金镊徐拔白发。著吾手中。时。剃须人闻王教已。即以金镊徐拔白发。著王手中。阿难。彼转轮王手捧白发而说颂曰。

&nbsp;&nbsp;&nbsp;&nbsp;我头生白发　　&nbsp;&nbsp;&nbsp;&nbsp;寿命转衰减

&nbsp;&nbsp;&nbsp;&nbsp;天使已来至　　&nbsp;&nbsp;&nbsp;&nbsp;我今学道时

阿难。彼转轮王见白发已。告太子曰。太子。当知天使已至。头生白发。太子。我已得人间欲。今当复求天上之欲。太子。我欲剃除须发。著袈裟衣。至信．舍家．无家．学道。我今以此四天下付授于汝。汝当如法治化。莫以非法。无令国中有诸恶业．非梵行人。太子。汝后若见天使已至。头生白发者。汝亦当复以此国政授汝太子。善教敕之。授太子国已。汝亦当复剃除须发。著袈裟衣。至信．舍家．无家．学道。太子。我今为汝转此相继之法。汝亦当复转此相继之法。莫令人民堕在极边。太子。云何我今为汝转此相继之法。汝亦当复转此相继之法。莫令人民堕在极边。太子。若此国中传授法绝。不复续者。是名人民堕在极边。太子。以是之故。我今为汝转。太子。我已为汝转此相继之法。汝亦当复转此相继之法。莫令人民堕在极边。

阿难。彼转轮王以此国政付授太子。善教敕已。便剃除须发。著袈裟衣。至信．舍家．无家．学道。学仙人王修行梵行。在此弥萨罗大天奈林中。

阿难。是为从子至子。从孙至孙。从族至族。从见至见。展转八万四千转轮王。剃除须发。著袈裟衣。至信．舍家．无家．学道。学仙人王修行梵行。在此弥萨罗大天奈林中。彼最后王名曰尼弥。如法法王。行法如法。而为太子．后妃．婇女及诸臣民．沙门．梵志乃至蜫虫。奉持法斋。月八日．十四日．十五日修行布施。施诸穷乏沙门．梵志．贫穷．孤独．远来乞者。以饮食．衣被．车乘．华鬘．散华．涂香．屋舍．床褥．氍氀．綩綖．给使．明灯。

彼时。三十三天集坐善法讲堂。咨嗟称叹尼弥王曰。诸贤。鞞陀提人有大善利。有大功德。所以者何。彼最后王名曰尼弥。如法法王。行法如法。而为太子．后妃．婇女及诸臣民．沙门．梵志。乃至蜫虫。奉持法斋。月八日．十四日．十五日修行布施。施诸穷乏沙门．梵志．贫穷．孤独．远来乞者。以饮食．衣被．车乘．华鬘．散华．涂香．屋舍．床褥．氍氀．綩綖．给使．明灯。

时。天帝释亦在众中。于是。天帝释告三十三天曰。诸贤。汝等欲得即在此见尼弥王耶。三十三天白曰。拘翼我等欲得即在此见彼尼弥王。尔时。帝释犹如力士屈申臂顷。于三十三天上忽没不现。已来至此尼弥王殿。于是。尼弥王见天帝释。见已。问曰。汝为是谁。帝释答曰。大王。闻有天帝释耶。答曰。闻有帝释。告曰。我即是也。大王有大善利。有大功德。所以者何。三十三天为汝集坐善法讲堂。咨嗟称叹曰。诸贤。鞞陀提人有大善利。有大功德。所以者何。彼最后王名曰尼弥。如法法王。行法如法。而为太子．后妃．婇女及诸臣民．沙门．梵志。乃至蜫虫。奉持法斋。月八日．十四日．十五日修行布施。施诸穷乏沙门．梵志．贫穷．孤独．远来乞者。以饮食．衣被．车乘．华鬘．散华．涂香．屋舍．床褥．氍氀．綩綖．给使．明灯。大王。欲见三十三天耶。答曰。欲见。帝释复告尼弥王曰。我还天上。当敕严驾千象车来。大王乘车娱乐游戏升于天上。时。尼弥王为天帝释默然而受。

于是。帝释知尼弥王默然受已。犹如力士屈申臂顷。于尼弥王殿忽没不现。已还至彼三十三天。帝释到已。告御者曰。汝速严驾千象车。往迎尼弥王。到已。白曰。大王。当知天帝释遣此千象车来迎于大王。可乘此车娱乐游戏升于天上。王乘车已。复白王曰。王欲令我从何道送。为从恶受恶报道。为从妙受妙报道耶。

于是。御者受帝释教已。即便严驾千象车。往至尼弥王所。到已。白曰。大王。当知帝释遣此千象车来迎于大王。可乘此车娱乐游戏升于天上。时。尼弥王升彼车已。御者复白王。欲令我从何道送。为从恶受恶报道。为从妙受妙报道耶。时。尼弥王告御者曰。汝于两道中间送我。恶受恶报。妙受妙报。于是。御者便于两道中间送王。恶受恶报。妙受妙报。于是。三十三天遥见尼弥王来。见已称善。善来。大王。善来。大王。可与三十三天共住娱乐。时。尼弥王为三十三天而说颂曰。

&nbsp;&nbsp;&nbsp;&nbsp;犹如假借乘　　&nbsp;&nbsp;&nbsp;&nbsp;一时暂求车

&nbsp;&nbsp;&nbsp;&nbsp;此处亦复然　　&nbsp;&nbsp;&nbsp;&nbsp;谓为他所有

&nbsp;&nbsp;&nbsp;&nbsp;我还弥萨罗　　&nbsp;&nbsp;&nbsp;&nbsp;当作无量善

&nbsp;&nbsp;&nbsp;&nbsp;因是生天上　　&nbsp;&nbsp;&nbsp;&nbsp;作福为资粮

阿难。昔大天王者汝谓异人耶。莫作是念。当知即是我也。阿难。我昔从子至子。从孙至孙。从族至族。从我展转八万四千转轮王。剃除须发。著袈裟衣。至信．舍家．无家．学道．学仙人王修行梵行。在此弥萨罗大天奈林中。阿难。我尔时为自饶益。亦饶益他。饶益多人。愍伤世间。为天．为人求义及饶益。求安隐快乐。尔时说法不至究竟。不究竟白净。不究竟梵行。不究竟梵行讫。尔时不离生老病死．啼哭忧戚。亦未能得脱一切苦。

阿难。我今出世。如来．无所著．等正觉．明行成为．善逝．世间解．无上士．道法御．天人师。号佛．众祐。我今为自饶益。亦饶益他。饶益多人。愍伤世间。为天．为人求义及饶益。求安隐快乐。我今说法得至究竟。究竟白净。究竟梵行。究竟梵行讫。我今得离生老病死。啼哭忧戚。我今已得脱一切苦。

阿难。我今为汝转相继法。汝亦当复转相继法。莫令佛种断。阿难。云何我今为汝转相继法。汝亦当复转相继法。莫令佛种断。谓八支圣道。正见。乃至正定为八。阿难。是谓我今为汝转相继法。汝亦当复转相继法。莫令佛种断。

佛说如是。尊者阿难及诸比丘闻佛所说。欢喜奉行。

大天奈林经第三竟(四千七百三十九字)。

#### （六八）中阿含王相应品大善见王经第四(第二小土城诵) <a name="da-shan-jian-wang-jing"></a>

[南传长部 第17经 大善见王经](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E9%95%BF%E9%83%A8/17%20%E5%A4%A7%E5%96%84%E8%A7%81%E7%8E%8B%E7%BB%8F.md)

我闻如是。

一时。佛游拘尸城。住和跋单力士娑罗林中。

尔时。世尊最后欲取般涅槃时。告曰。阿难。汝往至双娑罗树间。可为如来北首敷床。如来中夜当般涅槃。

尊者阿难受如来教。即诣双树。于双树间而为如来北首敷床。敷床已讫。还诣佛所。稽首礼足。却住一面。白曰。世尊。已为如来于双树间北首敷床。唯愿世尊自当知时。于是。世尊将尊者阿难至双树间。四叠郁多罗僧以敷床上。襞僧伽梨作枕。右胁而卧。足足相累。最后欲取般涅槃。

时。尊者阿难执拂侍佛。尊者阿难叉手向佛。白曰。世尊。更有余大城。一名瞻波。二名舍卫。三名鞞舍离。四名王舍城。五名波罗奈。六名加维罗卫。世尊不于彼般涅槃。何故正在此小土城。诸城之中此最为下。

是时。世尊告曰。阿难。汝莫说此为小土城。诸城之中此最为下。所以者何。乃过去时。此拘尸城名拘尸王城。极大丰乐。多有人民。阿难。拘尸王城长十二由延。广七由延。阿难。造立楼橹。高如一人。或二．三．四。至高七人。阿难。拘尸王城于外周匝有堑七重。其堑则以四宝砖垒金．银．琉璃及水精。其底布以四种宝沙金．银．琉璃及水精。阿难。拘尸王城周匝外有垣墙七重。其墙亦以四宝砖垒金．银．琉璃及水精。阿难。拘尸王城周匝七重。行四宝多罗树金．银．琉璃及水精。金多罗树银叶华实。银多罗树金叶华实。琉璃多罗树水精叶华实。水精多罗树琉璃叶华实。

阿难。彼多罗树间作种种华池青莲华池。红莲．赤莲．白莲华池。阿难。其华池岸四宝砖垒金．银．琉璃及水精。其底布以四种宝沙金．银．琉璃及水精。阿难。彼池中有四宝梯陛金．银．琉璃及水精。金陛银蹬．银陛金蹬。琉璃陛水精蹬。水精陛琉璃蹬。阿难。彼池周匝有四宝钩栏金．银．琉璃及水精。金栏银钩。银栏金钩。琉璃栏水精钩。水精栏琉璃钩。阿难。彼池覆以罗网。铃悬其间。彼铃四宝金．银．琉璃及水精。金铃银舌。银铃金舌。琉璃铃水精舌。水精铃琉璃舌。

阿难。于彼池中殖种种水华青莲华。红莲．赤莲．白莲华。常水常华。无守视者。通一切人。阿难。于彼池岸殖种种陆华修摩那华．婆师华．瞻卜华．修揵提华．摩头揵提华．阿提牟哆华．波罗头华。

阿难。其华池岸有众多女。身体光泽。曒洁明净。美色过人。少不及天。姿容端正。睹者欢悦。众宝璎珞。严饰具足。彼行惠施。随其所须。饮食．衣被．车乘．屋舍．床褥．氍氀．给使．明灯。悉以与之。

阿难。其多罗树叶。风吹之时。有极上妙音乐之声。犹五种妓工师作乐。极妙上好谐和之音。阿难。其多罗树叶。风吹之时。亦复如是。阿难。拘尸城中设有弊恶极下之人。其有欲得五种妓乐者。即共往至多罗树间。皆得自恣。极意娱乐。阿难。拘尸王城常有十二种声。未曾断绝。象声．马声．车声．步声．吹螺声．鼓声．薄洛鼓声．伎鼓声．歌声．舞声．饮食声．惠施声。

阿难。拘尸城中有王。名大善见。为转轮王。聪明智慧。有四种军整御天下。由己自在。如法法王成就七宝。得人四种如意之德。云何成就七宝。得人四种如意之德。如前所说七宝．四种人如意之德。阿难。于是。拘尸王城梵志．居士。多取珠宝．钳婆罗宝。载诣大善见王。白曰。天王。此多珠宝．钳婆罗宝。天王当为见慈愍故。愿垂纳受。大善见王告梵志．居士曰。卿等送献。我所不须。吾亦自有。

阿难。复有八万四千诸小国王诣大善见王。白曰。天王。我等欲为天王作殿。大善见王告诸小王。卿等欲为我作正殿。我所不须。自有正殿。八万四千诸小国王皆叉手向。再三白曰。天王。我等欲为天王作殿。我等欲为天王作殿。于是。大善见王为八万四千诸小王故。默然而听。尔时。八万四千诸小国王知大善见王默然听已。拜谒辞退。绕三匝而去。各还本国。以八万四千车载金自重。并及其钱作以不作。复以一一珠宝之柱载往拘尸城。去城不远。作大正殿。

阿难。彼大正殿长一由延。广一由延。阿难。彼大正殿四宝砖垒金．银．琉璃及水精。阿难。彼大正殿四宝梯陛金．银．琉璃及水精。金陛银蹬。银陛金蹬。琉璃陛水精蹬。水精陛琉璃蹬。阿难。大正殿中有八万四千柱。以四宝作金．银．琉璃及水精。金柱银栌磉。银柱金栌磉。琉璃柱水精栌磉。水精柱琉璃栌磉。阿难。大正殿内立八万四千楼。以四宝作金．银．琉璃及水精。金楼银覆。银楼金覆。琉璃楼水精覆。水精楼琉璃覆。

阿难。大正殿中设八万四千御座。亦四宝作金．银．琉璃及水精。金楼设银御座。敷以氍氀．毾[毯-炎 登]。覆以锦绮罗縠。有衬体被。两头安枕。加陵伽波和逻波遮悉多罗那。如是银楼设金御座。琉璃楼设水精御座。水精楼设琉璃御座。敷以氍氀．毾[毯-炎 登]。覆以锦绮罗縠。有衬体被。两头安枕。加陵伽波和逻波遮悉多罗那。阿难。彼大正殿周匝绕有四宝钩栏金．银．琉璃及水精。金栏银钩。银栏金钩。琉璃栏水精钩。水精栏琉璃钩。阿难。彼大正殿覆以罗网。铃悬其间。彼铃四宝金．银．琉璃及水精。金铃银舌。银铃金舌。琉璃铃水精舌。水精铃琉璃舌。

阿难。彼大正殿具足成已。八万四千诸小国王去殿不远。作大华池。阿难。彼大华池长一由延。广一由延。阿难。彼大华池四宝砖垒金．银．琉璃及水精。其底布以四种宝沙金．银．琉璃及水精。阿难。彼大华池有四宝梯陛金．银．琉璃及水精。金陛银蹬。银陛金蹬。琉璃陛水精蹬。水精陛琉璃蹬。

阿难。彼大华池周匝绕有四宝钩栏金．银．琉璃及水精。金栏银钩。银栏金钩。琉璃栏水精钩。水精栏琉璃钩。阿难。彼大华池覆以罗网。铃悬其间。彼铃四宝金．银．琉璃及水精。金铃银舌。银铃金舌。琉璃铃水精舌。水精铃琉璃舌。阿难。彼大华池其中则有种种水华青莲华。红莲．赤莲．白莲华。常水常华。有守视者。不通一切人。阿难。彼大华池其岸则有种种陆华修摩那华．婆师华．瞻卜华．修揵提华．摩头揵提华．阿提牟哆华．波罗赖华。

阿难。如是大殿及大华池具足成已。八万四千诸小国王去殿不远。作多罗园。阿难。彼多罗园长一由延。广一由延。阿难。多罗园中殖八万四千多罗树。则以四宝金．银．琉璃及水精。金多罗树银叶华实。银多罗树金叶华实。琉璃多罗树水精叶华实。水精多罗树琉璃叶华实。阿难。彼多罗园周匝有四宝钩栏金．银．琉璃及水精。金栏银钩。银栏金钩。琉璃栏水精钩。水精栏琉璃钩。阿难。彼多罗园覆以罗网。铃悬其间。彼铃四宝金．银．琉璃及水精。金铃银舌。银铃金舌。琉璃铃水精舌。水精铃琉璃舌。

阿难。如是大殿华池及多罗园具足成已。八万四千诸小国王即共往诣大善见王。白曰。天王。当知大殿华池及多罗园悉具足成。唯愿天王随意所欲。阿难。尔时。大善见王便作是念。我不应先升此大殿。若有上尊沙门．梵志。依此拘尸王城住者。我宁可请一切来集坐此大殿。施设上味极美肴馔。种种丰饶食啖含消。手自斟酌。皆令饱满。食竟收器。行澡水讫。发遣令还。

阿难。大善见王作是念已。即请上尊沙门．梵志。依彼拘尸王城住者。一切来集升大正殿。都集坐已。自行澡水。便以上味极美肴馔。种种丰饶食啖含消。手自斟酌。皆令饱满。食竟收器。行澡水讫。受咒愿已。发遣令还。

阿难。大善见王复作是念。今我不应大正殿中而行于欲。我宁可独将一侍人升大殿住。阿难。大善见王则于后时。将一侍人升大正殿。便入金楼。坐银御床。敷以氍氀．毾[毯-炎 登]。覆以锦绮罗縠。有衬体被。两头安枕。加陵伽波和逻波遮悉多罗那。坐已。离欲．离恶不善之法。有觉．有观．离生喜．乐。逮初禅成就游。从金楼出。次入银楼。坐金御床。敷以氍氀．毾[毯-炎 登]。覆以锦绮罗縠。有衬体被。两头安枕。加陵伽波和逻波遮悉多罗那。坐已。离欲．离恶不善之法。有觉．有观。离生喜．乐。逮初禅成就游。从银楼出。入琉璃楼。坐水精御床。敷以氍氀．毾[毯-炎 登]。覆以锦绮罗縠。有衬体被。两头安枕。加陵伽波和逻波遮悉多罗那。坐已。离欲．离恶不善之法。有觉．有观。离生喜．乐。逮初禅成就游。从琉璃楼出。入水精楼。坐琉璃御床。敷以氍氀．毾[毯-炎 登]。覆以锦绮罗縠。有衬体被。两头安枕。加陵伽波和逻波遮悉多罗那。坐已。离欲．离恶不善之法。有觉．有观。离生喜．乐。逮初禅成就游。

阿难。尔时八万四千夫人及女宝并久不见大善见王。各怀饥虚。渴仰欲见。于是。八万四千夫人共诣女宝。白曰。天后。当知我等并久不觐天王。天后。我等今欲共见天王。女宝闻已。告主兵臣。汝今当知。我等并久不觐天王。今欲往见。主兵臣闻。即送八万四千夫人及女宝至大正殿。八万四千象．八万四千马．八万四千车．八万四千步．八万四千小王亦共侍送至大正殿。当去之时。其声高大。音响震动。大善见王闻其声高大。音响震动。闻已。即问傍侍者曰。是谁声高大。音响震动。侍者白曰。天王。是八万四千夫人及女宝。今悉共来诣大正殿。八万四千象．八万四千马．八万四千车．八万四千步．八万四千小王亦复共来诣大正殿。是故其声高大。音响震动。大善见王闻已。告侍者曰。汝速下殿。可于露地疾敷金床。讫还白我。侍者受教。即从殿下。则于露地疾敷金床讫。还白曰。已为天王则于露地敷金床讫。随天王意。

阿难。大善见王即共侍者从殿来下。升金床上。结跏趺坐。阿难。彼时八万四千夫人及女宝皆悉共前。诣大善见王。阿难。大善见王遥见八万四千夫人及女宝。见已。则便闭塞诸根。于是。八万四千夫人及女宝见王闭塞诸根已。便作是念。天王今必不用我等。所以者何。天王适见我等。便闭塞诸根。

阿难。于是。女宝则前往诣大善见王。到已。白曰。天王。当知彼八万四千夫人及女宝尽是天王所有。唯愿天王常念我等。乃至命终。八万四千象．八万四千马．八万四千车．八万四千步．八万四千小王。尽是天王所有。唯愿天王常念我等。乃至命终。

彼时大善见王闻斯语已。告女宝曰。妹。汝等长夜教我为恶。不令行慈。妹。汝等从今已后。当教我行慈。莫令为恶。阿难。八万四千夫人及女宝却住一面。涕零悲泣。而作此语。我等非是天王之妹。而今天王称我等为妹。

阿难。彼八万四千夫人及女宝各各以衣抆拭其泪。复前往诣大善见王。到已。白曰。天王。我等云何教天王行慈。不为恶耶。大善见王答曰。诸妹。汝等为我。应如是说。天王知不。人命短促。当就后世。应修梵行。生无不终。天王。当知彼法必来。非可爱念。亦不可喜。坏一切世。名曰为死。是以天王于八万四千夫人及女宝有念有欲者。唯愿天王悉断．舍离。至终莫念。于八万四千象．八万四千马．八万四千车．八万四千步．八万四千小王。天王有欲有念者。唯愿天王悉断．舍离．至终莫念。诸妹。汝等如是教我行慈。不令为恶。

阿难。彼八万四千夫人及女宝白曰。天王。我等从今已后。当教天王行慈。不令为恶。天王。人命短促。当就后世。彼法必来。非可爱念。亦不可喜。坏一切世。名曰为死。是以天王于八万四千夫人及女宝有念有欲者。唯愿天王悉断．舍离。至终莫念。于八万四千象．八万四千马．八万四千车．八万四千步．八万四千小王。天王有欲有念者。唯愿天王悉断．舍离。至终莫念。阿难。大善见王为彼八万四千夫人及女宝说法。劝发渴仰。成就欢喜。无量方便为彼说法。劝发渴仰。成就欢喜已。发遣令还。阿难。彼八万四千夫人及女宝知大善见王发遣已。各拜辞还。

阿难。彼八万四千夫人及女宝还去不久。大善见王即共侍者还升大殿。则入金楼。坐银御床。敷以氍氀．毾[毯-炎 登]。覆以锦绮罗縠。有衬体被。两头安枕。加陵伽波和逻波遮悉多罗那。坐已。作是观。我是最后边。念欲．念恚．念害．斗诤．相憎．谀谄．虚伪．欺诳．妄言。无量诸恶不善之法是最后边。心与慈俱。遍满一方成就游。如是二三四方。四维上下。普周一切。无结无怨。无恚无诤。极广甚大。无量善修。遍满一切世间成就游。

从金楼出。次入银楼。坐金御床。敷以氍氀．毾[毯-炎 登]。覆以锦绮罗縠。有衬体被。两头安枕。加陵伽波和逻波遮悉多罗那。坐已。作是观。我是最后边。念欲．念恚．念害．斗诤．相憎．谀谄．虚伪．欺诳．妄言。无量诸恶不善之法是最后边。心与悲俱。遍满一方成就游。如是二三四方。四维上下。普周一切。无结无怨。无恚无诤。极广甚大。无量善修。遍满一切世间成就游。

从银楼出。入琉璃楼。坐水精御床。敷以氍氀．毾[毯-炎 登]。覆以锦绮罗縠。有衬体被。两头安枕。加陵伽波和逻波遮悉多罗那。坐已。作是观。我是最后边。念欲．念恚．念害．斗诤．相憎．谀谄．虚伪．欺诳．妄言。无量诸恶不善之法是最后边。心与喜俱。遍满一方成就游。如是二三四方。四维上下。普周一切。无结无怨。无恚无诤。极广甚大。无量善修。遍满一切世间成就游。

从琉璃楼出。入水精楼。坐琉璃御床。敷以氍氀．毾[毯-炎 登]。覆以锦绮罗縠。有衬体被。两头安枕。加陵伽波和逻波遮悉多罗那。坐已。作是观。我是最后边。念欲．念恚．念害．斗诤．相憎．谀谄．虚伪．欺诳．妄言。无量诸恶不善之法是最后边。心与舍俱。遍满一方成就游。如是二三四方。四维上下。普周一切。无结无怨。无恚无诤。极广甚大。无量善修。遍满一切世间成就游。

阿难。大善见王于最后时生微微死痛。犹如居士或居士子。食极妙食。生小微烦。阿难。大善见王于最后时生微微死痛亦复如是。阿难。尔时大善见王修习四梵室。舍念欲已。乘是命终。生梵天中。

阿难。在昔异时大善见王者。汝谓异人耶。莫作斯念。当知即是我也。阿难。我于尔时为自饶益。亦饶益他。饶益多人。愍伤世间。为天．为人求义及饶益。求安隐快乐。尔时说法不至究竟。不究竟白净。不究竟梵行。不究竟梵行讫。尔时不离生老病死．啼哭忧戚。亦未能得脱一切苦。

阿难。我今出世。如来．无所著．等正觉．明行成为．善逝．世间解．无上士．道法御．天人师．号佛．众祐。我今为自饶益。亦饶益他。饶益多人。愍伤世间。为天．为人求义及饶益。求安隐快乐。我今说法得至究竟。究竟白净。究竟梵行。究竟梵行讫。我今得离生老病死．啼哭忧戚。我今已得脱一切苦。

阿难。从拘尸城。从和跋单力士娑罗林。从尼连然河。从求求河。从天冠寺。从为我敷床处。我于其中间七反舍身。于中六反为转轮王。今第七如来．无所著．等正觉。

阿难。我不复见世中天及魔．梵．沙门．梵志。从天至人。更复舍身者。是处不然。阿难。我今最后生．最后有．最后身．最后形．得最后我。我说是苦边。

佛说如是。尊者阿难及诸比丘闻佛所说。欢喜奉行。

大善见王经第四竟(四千六百一十五字)。

中阿含经卷第十四(九千三百五十四字)(第二小土城诵)
