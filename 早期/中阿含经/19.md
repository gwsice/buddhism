## 中阿含经卷第十九

东晋罽宾三藏瞿昙僧伽提婆译

#### （七八）中阿含长寿王品梵天请佛经第七(第二小土城诵)

[南传中部 第49经 梵天请经](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E4%B8%AD%E9%83%A8/049%20%E6%A2%B5%E5%A4%A9%E8%AF%B7%E7%BB%8F.md)

我闻如是。

一时。佛游舍卫国。在胜林给孤独园。

尔时。有一梵天住梵天上。生如是邪见。此处有常。此处有恒。此处长存。此处是要。此处不终法。此处出要。此出要更无出要过其上。有胜．有妙．有最者。

于是。世尊以他心智。知彼梵天心之所念。即入如其像定。以如其像定。犹若力士屈申臂顷。于舍卫国胜林给孤独园忽没不现。往梵天上。

时。彼梵天见世尊来。即请世尊。善来大仙人。此处有常。此处有恒。此处长存。此处是要。此处不终法。此处出要。此出要更无出要过其上。有胜．有妙．有最者。

于是。世尊告曰。梵天。汝无常称说常。不恒称说恒。不存称说存。不要称说要。终法称说不终法。非出要称说出要。此出要更无出要过其上。有胜．有妙．有最者。梵天。汝有是无明。梵天。汝有是无明。

时。魔波旬在彼众中。于是。魔波旬语世尊曰。比丘。莫违此梵天所说。莫逆此梵天所说。比丘。若汝违此梵天所说。逆此梵天所说者。是为比丘犹如有人吉祥事来。而排却之。比丘所说亦复如是。是故。比丘。我语汝莫违此梵天所说。莫逆此梵天所说。比丘。若汝违此梵天所说。逆此梵天所说者。是为比丘犹如有人从山上堕。虽以手足扪摸于空而无所得。比丘所说亦复如是。是故。比丘。我语汝莫违此梵天所说。莫逆此梵天所说。比丘。若汝违此梵天所说。逆此梵天所说者。是为比丘犹如有人从树上堕。虽以手足扪摸枝叶而无所得。比丘所说亦复如是。是故。比丘。我语汝莫违此梵天所说。莫逆此梵天所说。所以者何。此梵天梵．福祐．能化．最尊．能作．能造．是父。已有．当有一切众生皆从是生。此所知尽知．所见尽见。

大仙人。若有沙门．梵志憎恶地．毁呰地者。彼身坏命终。必生余下贱妓乐神中。如是水．火．风．神．天．生主。憎恶梵天．毁呰梵天者。彼身坏命终。必生余下贱妓乐神中。大仙人。若有沙门．梵志爱乐地．称叹地者。彼身坏命终。必生最上尊梵天中。如是水．火．风．神．天．生主。爱乐梵天．称叹梵天者。彼身坏命终。必生最上尊梵天中。大仙人。汝不见此梵天大眷属坐如我辈耶。

彼魔波旬非是梵天。亦非梵天眷属。然自称说我是梵天。尔时。世尊便作是念。此魔波旬非是梵天。亦非梵天眷属。然自称说我是梵天。若说有魔波旬者。此即是魔波旬。

世尊知已。告曰。魔波旬。汝非梵天。亦非梵天眷属。然汝自称说我是梵天。若说有魔波旬者。汝即是魔波旬。于是。魔波旬而作是念。世尊知我。善逝见我。知已愁忧。即于彼处忽没不现。

时。彼梵天至再三请世尊。善来大仙人。此处有常。此处恒有。此处长存。此处是要。此处不终法。此处出要。此出要更无出要过其上。有胜．有妙．有最者。

世尊亦至再三告曰。梵天。汝无常称说常。不恒称说恒。不存称说存。不要称说要。终法称说不终法。非出要称说出要。此出要更无出要过其上。有胜．有妙．有最者。梵天。汝有是无明。梵天。汝有是无明。

于是。梵天白世尊曰。大仙人。昔有沙门．梵志。寿命极长。存住极久。大仙人。汝寿至短。不如彼沙门．梵志一燕坐顷。所以者何。彼所知尽知．所见尽见。若实有出要者。更无余出要过其上。有胜．有妙．有最者。若无有实出要者。更无余出要过其上。有胜．有妙．有最者。大仙人。汝于出要不出要想。不出要出要想。如是汝不得出要。便成大痴。所以者何。以无境界故。大仙人。若有沙门．梵志爱乐地．称叹地者。彼为我自在。为随我所欲。为随我所使。如是水．火．风．神．天．生主。爱乐梵天．称叹梵天者。彼为我自在。为随我所欲。为随我所使。大仙人。若汝爱乐地．称叹地者。汝亦为我自在。为随我所欲。为随我所使。如是水．火．风．神．天．生主。爱乐梵天．称叹梵天者。汝亦为我自在。为随我所欲。为随我所使。

于是。世尊告曰。梵天如是。梵天所说真谛。若有沙门．梵志爱乐地．称叹地者。彼为汝自在。为随汝所欲。为随汝所使。如是水．火．风．神．天．生主。爱乐梵天．称叹梵天者。彼为汝自在。为随汝所欲。为随汝所使。梵天。若我爱乐地．称叹地者。我亦为汝自在。为随汝所欲。为随汝所使。如是水．火．风．神．天．生主。爱乐梵天．称叹梵天者。我亦为汝自在。为随汝所欲。为随汝所使。

梵天。若此八事。我随其事爱乐称叹者。彼亦有如是。梵天。我知汝所从来处．所往至处．随所住．随所终．随所生。若有梵天有大如意足。有大威德。有大福祐。有大威神。

于是。梵天白世尊曰。大仙人。汝云何知我所知．见我所见。云何识悉我。如日自在。明照诸方。是为千世界。于千世界中。汝得自在耶。知彼彼处无有昼夜。大仙人曾更历彼。数经历彼耶。

世尊告曰。梵天。如日自在。明照诸方。是为千世界。于千世界中。我得自在。亦知彼彼处无有昼夜。梵天。我曾更历彼。我数经历彼。梵天。有三种天。光天．净光天．遍净光天。梵天。若彼三种天有知有见者。我亦有彼知见。梵天。若彼三种天无知无见者。我亦自有知见。梵天。若彼三种天及眷属有知有见者。我亦有彼知见。梵天。若彼三种天及眷属无知无见者。我亦自有知见。梵天。若汝有知有见者。我亦有此知见。梵天。若汝无知无见者。我亦自有知见。梵天。若汝及眷属有知有见者。我亦有此知见。梵天。若汝及眷属无知无见者。我亦自有知见。梵天。汝不与我一切等。不与我尽等。但我于汝最胜最上。

于是。梵天白世尊曰。大仙人。何由得彼三种天有知有见者。汝亦有彼知见。若彼三种天无知无见者。汝亦自有知见。若彼三种天及眷属有知有见者。汝亦有彼知见。若彼三种天及眷属无知无见者。汝亦自有知见。若我有知有见者。汝亦有此知见。若我无知无见者。汝亦自有知见。若我及眷属有知有见者。汝亦有此知见。若我及眷属无知无见者。汝亦自有知见。大仙人。非为爱言耶。问已不知增益愚痴。所以者何。以识无量境界故。无量知．无量见．无量种别。我各各知别。是地知地。水．火．风．神．天．生主。是梵天知梵天。

于是。世尊告曰。梵天。若有沙门．梵志于地有地想。地是我。地是我所。我是地所。彼计地是我已。便不知地。如是于水．火．风．神．天．生主．梵天．无烦．无热。净有净想。净是我。净是我所。我是净所。彼计净是我已。便不知净。梵天。若有沙门．梵志。地则知地。地非是我。地非我所。我非地所。彼不计地是我已。彼便知地。如是水．火．风．神．天．生主．梵天．无烦．无热。净则知净。净非是我。净非我所。我非净所。彼不计净是我已。彼便知净。梵天。我于地则知地。地非是我。地非我所。我非地所。我不计地是我已。我便知地。如是水．火．风．神．天．生主．梵天．无烦．无热。净则知净。净非是我。净非我所。我非净所。我不计净是我已。我便知净。

于是。梵天白世尊曰。大仙人。此众生爱有．乐有．习有。汝已拔有根本。所以者何。谓如来．无所著．等正觉故。便说颂曰。

&nbsp;&nbsp;&nbsp;&nbsp;于有见恐怖　　&nbsp;&nbsp;&nbsp;&nbsp;无有见不惧

&nbsp;&nbsp;&nbsp;&nbsp;是故莫乐有　　&nbsp;&nbsp;&nbsp;&nbsp;有何不可断

大仙人。我今欲自隐形。

世尊告曰。梵天。汝若欲自隐形者。便随所欲。

于是。梵天即随所处自隐其形。世尊即知。梵天。汝在彼。汝在此。汝在中。

于是。梵天尽现如意。欲自隐形而不能隐。还住梵天中。于是。世尊告曰。梵天。我今亦欲自隐其形。

梵天白世尊曰。大仙人。若欲自隐形者。便随所欲。

于是。世尊而作是念。我今宁可现如其像如意足。放极妙光明。照一切梵天而自隐住。使诸梵天及梵天眷属但闻我声而不见形。于是。世尊即现如其像如意足。放极妙光明。照一切梵天。便自隐住。使诸梵天及梵天眷属但闻其声而不见其形。于是。梵天及梵天眷属各作是念。沙门瞿昙甚奇。甚特。有大如意足。有大威德。有大福祐。有大威神。所以者何。谓放极妙光明。照一切梵天而自隐住。使我等及眷属但闻彼声而不见形。

于是。世尊复作是念。我已化此梵天及梵天眷属。我今宁可摄如意足。世尊便摄如意足。还住梵天中。于是。魔王亦至再三在彼众中。尔时。魔王白世尊曰。大仙人善见．善知．善达。然莫训诲教呵弟子。亦莫为弟子说法。莫著弟子。莫为著弟子故。身坏命终。生余下贱妓乐神中。行无为。于现世受安乐。所以者何。大仙人。此唐自烦劳。大仙人。昔有沙门．梵志训诲弟子。教呵弟子。亦为弟子说法。乐著弟子。彼以著弟子故。身坏命终。生余下贱妓乐神中。大仙人。是故我语汝莫得训诲教呵弟子。亦莫为弟子说法。莫著弟子。莫为著弟子故。身坏命终。生余下贱妓乐神中。行无为。于现世受安乐。所以者何。大仙人。汝唐自烦劳。

于是。世尊告曰。魔波旬。汝不为我求义故说。非为饶益故。非为乐故。非为安隐故。莫得训诲教呵弟子。莫为弟子说法。莫著弟子。莫为著弟子故。身坏命终。生余下贱妓乐神中。行无为。于现世受安乐。所以者何。大仙人。汝唐自烦劳。魔波旬。汝作是念。此沙门瞿昙为弟子说法。彼弟子闻法已。出我境界。魔波旬。是故汝今语我。莫得训诲教呵弟子。亦莫为弟子说法。莫著弟子。莫为著弟子故。身坏命终。生余下贱妓乐神中。行无为。于现世受安乐。所以者何。大仙人。汝唐自烦劳。

魔波旬。若有沙门．梵志训诲弟子。教呵弟子。为弟子说法。乐著弟子。为著弟子故。身坏命终。生余下贱妓乐神中。彼沙门．梵志。彼非沙门称说沙门。非梵志称说梵志。非阿罗诃称说阿罗诃。非等正觉称说等正觉。魔波旬。我实沙门称说沙门。实梵志称说梵志。实阿罗诃称说阿罗诃。实等正觉称说等正觉。魔波旬。若我为弟子说法。若不说者。汝且自去。我今自知应为弟子说法．不应为弟子说法。

是为梵天请。魔波旬违逆世尊随顺说。是故此经名梵天请佛。

佛说如是。梵天及梵天眷属闻佛所说。欢喜奉行。

梵天请佛经第七竟(三千九十字)。

#### （七九）中阿含长寿王品有胜天经第八(第二小土城诵) <a name="you-sheng-tian-jing"></a>

[南传中部 第127经 阿那律经](https://github.com/gwsice/buddhism/blob/master/%E6%97%A9%E6%9C%9F/%E5%8D%97%E4%BC%A0%E4%B8%AD%E9%83%A8/127%20%E9%98%BF%E9%82%A3%E5%BE%8B%E7%BB%8F.md)

我闻如是。

一时。佛游舍卫国。在胜林给孤独园。

于是。仙余财主告一使人。汝往诣佛。为我稽首。礼世尊足。问讯世尊圣体康强。安快无病。起居轻便。气力如常耶。作如是语。仙余财主稽首佛足。问讯世尊圣体康强。安快无病。起居轻便。气力如常耶。汝既为我问讯佛已。往诣尊者阿那律陀所。为我稽首礼彼足已。问讯尊者圣体康强。安快无病。起居轻便。气力如常不。作如是语。仙余财主稽首尊者阿那律陀足。问讯尊者圣体康强。安快无病。起居轻便。气力如常不。仙余财主请尊者阿那律陀四人俱。供明日食。若受请者。复作是语。尊者阿那律陀。仙余财主多事多为。为王众事断理臣佐。唯愿尊者阿那律陀为慈愍故。与四人俱。明日早来至仙余财主家。

于是。使人受仙余财主教已。往诣佛所。稽首佛足。却住一面。白曰。世尊。仙余财主稽首佛足。问讯世尊圣体康强。安快无病。起居轻便。气力如常耶。

尔时。世尊告使人曰。令仙余财主安隐快乐。令天及人．阿修罗．揵塔和．罗刹及余种种身安隐快乐。

于是。使人闻佛所说。善受善持。稽首佛足。绕三匝而去。往诣尊者阿那律陀所。稽首礼足。却坐一面。白曰。尊者阿那律陀。仙余财主稽首尊者阿那律陀足。问讯尊者圣体康强。安快无病。起居轻便。气力如常不。仙余财主请尊者阿那律陀四人俱。供明日食。

是时。尊者真迦旃延去尊者阿那律陀不远而燕坐也。于是。尊者阿那律陀告曰。贤者迦旃延。我向所道。明日我等为乞食故。入舍卫国。正谓此也。今仙余财主遣人请我等四人。供明日食。

尊者真迦旃延即时白曰。愿尊者阿那律陀为彼人故。默然受请。我等明日出此闇林。为乞食故。入舍卫国。尊者阿那律陀为彼人故。默然而受。

于是。使人知尊者阿那律陀默然受已。寻复白曰。仙余财主白尊者阿那律陀。仙余财主多事多为。为王众事断理臣佐。愿尊者阿那律陀为慈愍故。与四人俱。明日早来。至仙余财主家。

尊者阿那律陀告使人曰。汝便还去。我自知时。于是。使人即从坐起。稽首作礼。绕三匝而去。

于是。尊者阿那律陀过夜平旦。著衣持钵。四人共俱。往诣仙余财主家。尔时。仙余财主婇女围绕。住中门下。待尊者阿那律陀。仙余财主遥见尊者阿那律陀来。见已。叉手向尊者阿那律陀。赞曰。善来尊者阿那律陀。尊者阿那律陀久不来此。于是。仙余财主敬心扶抱尊者阿那律陀。将入家中。为敷好床。请使令坐。

尊者阿那律陀即坐其床。仙余财主稽首尊者阿那律陀足。却坐一面。坐已。白曰。尊者阿那律陀。欲有所问。唯愿见听。

尊者阿那律陀告曰。财主。随汝所问。闻已当思。

仙余财主便问尊者阿那律陀。或有沙门．梵志来至我所。语我。财主。汝当修大心解脱。尊者阿那律陀。复有沙门．梵志来至我所。语我。财主。汝当修无量心解脱。尊者阿那律陀。大心解脱．无量心解脱。此二解脱。为文异义异耶。为一义文异耶。

尊者阿那律陀告曰。财主。汝前问此事。汝先自答。我当后答。

仙余财主白曰。尊者阿那律陀。大心解脱．无量心解脱。此二解脱一义文异。仙余财主不能答此事。

尊者阿那律陀告曰。财主。当听我为汝说大心解脱．无量心解脱。大心解脱者。若有沙门．梵志在无事处。或至树下空安静处。依一树意解大心解脱遍满成就游。彼齐限是心解脱不过是。若不依一树者。当依二三树。意解大心解脱遍满成就游。彼齐限是心解脱不过是。若不依二三树者。当依一林。若不依一林者。当依二三林。若不依二三林者。当依一村。若不依一村者。当依二三村。若不依二三村者。当依一国。若不依一国者。当依二三国。若不依二三国者。当依此大地乃至大海。意解大心解脱遍满成就游。彼齐限是心解脱不过是。是谓大心解脱。

财主。云何无量心解脱。若有沙门．梵志在无事处。或至树下空安静处。心与慈俱。遍满一方成就游。如是二三四方。四维上下。普周一切。心与慈俱。无结无怨。无恚无诤。极广甚大。无量善修遍满一切世间成就游。如是悲．喜心与舍俱。无结无怨。无恚无诤。极广甚大。无量善修遍满一切世间成就游。是谓无量心解脱。财主。大心解脱。无量心解脱。此二解脱为义异文异。为一义文异耶。

仙余财主白尊者阿那律陀曰。如我从尊者闻。则解其义。此二解脱义既异文亦异。

尊者阿那律陀告曰。财主。有三种天。光天．净光天．遍净光天。于中光天者。彼生在一处。不作是念。此我所有。彼我所有。但光天随其所往。即乐彼中。财主。犹如蝇在肉段。不作是念。此我所有。彼我所有。但蝇随肉段去。即乐彼中。如是彼光天不作是念。此我所有。彼我所有。但光天随其所往。即乐彼中。有时光天集在一处。虽身有异而光不异。财主。犹如有人然无量灯。著一室中。彼灯虽异而光不异。如是彼光天集在一处。虽身有异而光不异。有时光天各自散去。彼各散去时。其身既异。光明亦异。财主。犹如有人从一室中出众多灯。分著诸室。彼灯即异。光明亦异。如是彼光天各自散去。彼各散去时。其身既异。光明亦异。

于是。尊者真迦旃延白曰。尊者阿那律陀。彼光天生在一处。可知有胜如．妙不妙耶。

尊者阿那律陀答曰。贤者迦旃延。可说彼光天生在一处。知有胜如．妙与不妙。

尊者真迦旃延复问曰。尊者阿那律陀。彼光天生在一处。何因何缘知有胜如．妙与不妙耶。

尊者阿那律陀答曰。贤者迦旃延。若有沙门．梵志在无事处。或至树下空安静处。依一树。意解作光明想成就游。心作光明想极盛。彼齐限是心解脱不过是。若不依一树者。或依二三树。意解作光明想成就游。心作光明想极盛。彼齐限是心解脱不过是。贤者迦旃延。此二心解脱。何解脱为上．为胜．为妙．为最耶。

尊者真迦旃延答曰。尊者阿那律陀。若有沙门．梵志不依一树者。或依二三树。意解作光明想成就游。心作光明想极盛。彼齐限是心解脱不过是。尊者阿那律陀。二解脱中。此解脱为上．为胜．为妙．为最。

尊者阿那律陀复问曰。贤者迦旃延。若不依二三树者。或依一林。若不依一林者。或依二三林。若不依二三林者。或依一村。若不依一村者。或依二三村。若不依二三村者。或依一国。若不依一国者。或依二三国。若不依二三国者。或依此大地乃至大海。意解作光明想成就游。心作光明想极盛。彼齐限是心解脱不过是。贤者迦旃延。此二解脱。何解脱为上．为胜．为妙．为最。

尊者真迦旃延答曰。尊者阿那律陀。若有沙门．梵志不依二三树者。或依一林。若不依一林者。或依二三林。若不依二三林者。或依一村。若不依一村者。或依二三村。若不依二三村者。或依一国。若不依一国者。或依二三国。若不依二三国者。或依此大地乃至大海。意解作光明想成就游。心作光明想极盛。彼齐限是心解脱不过是。尊者阿那律陀。二解脱中此解脱为上．为胜．为妙．为最。

尊者阿那律陀告曰。迦旃延。因是缘是。彼光天生在一处。知有胜如．妙与不妙。所以者何。因人心胜如故。修便有精粗。因修有精粗故。得人则有胜如。贤者迦旃延。世尊亦如是说人有胜如。

尊者真迦旃延复问曰。尊者阿那律陀。彼净光天生在一处。可知有胜如．妙与不妙耶。

尊者阿那律陀答曰。贤者迦旃延。可说彼净光天生在一处。知有胜如．妙与不妙。

尊者真迦旃延复问曰。尊者阿那律陀。彼净光天生在一处。何因何缘。知有胜如．妙与不妙耶。

尊者阿那律陀答曰。贤者迦旃延。若有沙门．梵志在无事处。或至树下空安静处。意解净光天遍满成就游。彼此定不修．不习．不广。不极成就。彼于后时。身坏命终。生净光天中。彼生已。不得极止息。不得极寂静。亦不得尽寿讫。贤者迦旃延。犹青莲华。红．赤．白莲。水生水长。在水底时。尔时根．茎．叶．华。彼一切水渍水浇。水所润。无处不渍。贤者迦旃延。若有沙门．梵志在无事处。或至树下空安静处。意解净光天遍满成就游。彼此定不修．不习．不广。不极成就。彼身坏命终。生净光天中。彼生已。不得极止息。不得极寂静。亦不得尽寿讫。

贤者迦旃延。复有沙门．梵志意解净光天遍满成就游。彼此定数修．数习．数广。极成就。彼身坏命终。生净光天中。彼生已。得极止息。得极寂静。亦得寿尽讫。贤者迦旃延。犹青莲华。红．赤．白莲。水生水长。出水上住。水所不渍。贤者迦旃延。如是复有沙门．梵志在无事处。或至树下空安静处。意解净光天遍满成就游。彼此定数修．数习．数广。极成就。彼身坏命终。生净光天中。彼生已。得极止息。得极寂静。亦得寿尽讫。

贤者迦旃延。因是缘是。彼净光天生在一处。知有胜如．妙与不妙。所以者何。因人心胜如故。修便有精粗。因修有精粗故。得人则有胜如。贤者迦旃延。世尊亦如是说人有胜如。

尊者真迦旃延复问曰。尊者阿那律陀。彼遍净光天生在一处。可知有胜如．妙与不妙耶。

尊者阿那律陀答曰。贤者迦旃延。可说彼遍净光天生在一处。知有胜如．妙与不妙。

尊者真迦旃延复问曰。尊者阿那律陀。彼遍净光天生在一处。何因何缘知有胜如．妙与不妙耶。

尊者阿那律陀答曰。贤者迦旃延。若有沙门．梵志在无事处。或至树下空安静处。意解遍净光天遍满成就游。彼不极止睡眠。不善息调悔。彼于后时身坏命终。生遍净光天中。彼生已。光不极净。贤者迦旃延。譬如燃灯。因缘油炷。若油有滓。炷复不净。因是灯光生不明净。贤者迦旃延。如是若有沙门．梵志在无事处。或至树下空安静处。意解遍净光天遍满成就游。彼不极止睡眠。不善息调悔。彼身坏命终。生遍净光天中。彼生已。光不极净。

贤者迦旃延。复有沙门．梵志在无事处。或至树下空安静处。意解遍净光天遍满成就游。彼极止睡眠。善息调悔。彼身坏命终。生遍净光天中。彼生已。光极明净。贤者迦旃延。譬如然灯。因缘油炷。若油无滓。炷复极净。因是灯光生极明净。

贤者迦旃延。如是复有沙门．梵志在无事处。或至树下空安静处。意解遍净光天遍满成就游。彼极止睡眠。善息调悔。彼身坏命终。生遍净光天中。彼生已。光极明净。

贤者迦旃延。因是缘是。彼遍净光天生在一处。知有胜如．妙与不妙。所以者何。因人心胜如故。修便有精粗。因修有精粗故。得人则有胜如。贤者迦旃延。世尊亦如是说人有胜如。

于是。尊者真迦旃延叹仙余财主曰。善哉。善哉。财主。汝为我等多所饶益。所以者何。初问尊者阿那律陀有胜天。我等未曾从尊者阿那律陀闻如是义。是谓彼天．有彼天．如是彼天。

于是。尊者阿那律陀告曰。贤者迦旃延。多有彼天。谓此日月如是有大如意足。有大威德。有大福祐。有大威神。以光不及光。彼与我集。共相慰劳。有所论说。有所答对。然我不如是说。是谓彼天．有彼天．如是彼天。

尔时。仙余财主知彼尊者所说已讫。即从坐起。自行澡水。以极净美种种丰饶食啖含消。手自斟酌。令得饱满。食讫举器。行澡水已。取一小床。别坐听法。仙余财主坐已。尊者阿那律陀而为说法。劝发渴仰。成就欢喜。无量方便为彼说法。劝发渴仰。成就欢喜已。从坐起去。

尊者阿那律陀所说如是。仙余财主及诸比丘闻尊者阿那律陀所说。欢喜奉行。

有胜天经第八竟(二千五百九十九字)。

#### （八○）中阿含长寿王品迦絺那经第九(第二小土城诵)

我闻如是。

一时。佛游舍卫国。在胜林给孤独园。

尔时。尊者阿那律陀亦在舍卫国。住娑罗逻岩山中。于是。尊者阿那律陀过夜平旦。著衣持钵。入舍卫乞食。尊者阿难亦复平旦著衣持钵。入舍卫乞食。

尊者阿那律陀见尊者阿难亦行乞食。见已。语曰。贤者阿难。当知我三衣粗素坏尽。贤者。今可倩诸比丘为我作衣。尊者阿难为尊者阿那律陀默然许倩。

于是。尊者阿难舍卫乞食已。食讫。中后收举衣钵。澡洗手足。以尼师檀著于肩上。手执户钥。遍诣房房。见诸比丘便语之曰。诸尊。今往诣娑罗逻岩山中。为尊者阿那律陀作衣。

于是。诸比丘闻尊者阿难语。皆往诣娑罗逻岩山中。为尊者阿那律陀作衣。

于是。世尊见尊者阿难手执户钥。遍诣房房。见已。问曰。阿难。汝以何事。手执户钥。遍诣房房。

尊者阿难白曰。世尊。我今倩诸比丘。为尊者阿那律陀作衣。

世尊告曰。阿难。汝何以故不请如来为阿那律陀比丘作衣。

于是。尊者阿难即叉手向佛。白世尊曰。唯愿世尊往诣娑罗逻岩山中。为尊者阿那律陀作衣。世尊为尊者阿难默然而许。

于是。世尊将尊者阿难。往诣娑罗逻岩山中比丘众前。敷坐而坐。尔时。娑罗逻岩山中有八百比丘及世尊共集坐。为尊者阿那律陀作衣。

彼时。尊者大目揵连亦在众中。于是。世尊告曰。目揵连。我能为阿那律陀舒张衣裁。割截连缀而缝合之。

尔时。尊者大目揵连即从座起。偏袒著衣。叉手向佛。白世尊曰。唯愿世尊为贤者阿那律陀舒张衣裁。诸比丘当共割截。连缀缝合。

于是。世尊即为尊者阿那律陀舒张衣裁。诸比丘便共割截。连缀缝合。即彼一日为尊者阿那律陀成三衣讫。

尔时。世尊知尊者阿那律陀三衣已成。则便告曰。阿那律陀。汝为诸比丘说迦絺那法。我今腰痛。欲小自息。

尊者阿那律陀白曰。唯然。世尊。

于是。世尊四叠优多罗僧以敷床上。襞僧伽梨作枕。右胁而卧。足足相累。作光明想。立正念正智。常作起想。

彼时。尊者阿那律陀告诸比丘。诸贤。我本未出家学道时。厌生老病死．啼哭懊恼．悲泣忧戚。欲断此大苦聚。诸贤。我厌已而作是观。居家至狭。尘劳之处。出家学道。发露旷大。我今在家为锁所锁。不得尽形寿修诸梵行。我宁可舍少财物及多财物。舍少亲族及多亲族。剃除须发。著袈裟衣。至信．舍家．无家．学道。诸贤。我于后时舍少财物及多财物。舍少亲族及多亲族。剃除须发。著袈裟衣。至信．舍家．无家．学道。诸贤。我出家学道。舍族姓已。受比丘学。修行禁戒。守护从解脱。又复善摄威仪礼节。见纤介罪。常怀畏怖。受持学戒。

诸贤。我离杀。断杀。弃舍刀杖。有惭有愧。有慈悲心。饶益一切乃至蜫虫。我于杀生净除其心。诸贤。我离不与取。断不与取。与而后取。乐于与取。常好布施。欢喜无吝。不望其报。我于不与取净除其心。诸贤。我离非梵行。断非梵行。勤修梵行。精勤妙行。清净无秽。离欲断淫。我于非梵行净除其心。

诸贤。我离妄言。断妄言。真谛言。乐真谛。住真谛。不移动。一切可信。不欺世间。我于妄言净除其心。诸贤。我离两舌。断两舌。行不两舌。不破坏他。不闻此语彼。欲破坏此。不闻彼语此。欲破坏彼。离者欲合。合者欢喜。不作群党。不乐群党。不称说群党。我于两舌净除其心。诸贤。我离粗言。断粗言。若有所言。辞气粗犷。恶声逆耳。众所不喜。众所不爱。使他苦恼。令不得定。断如是言。若有所说。清和柔润。顺耳入心。可喜可爱。使他安乐。言声具了。不使人畏。令他得定。说如是言。我于粗言净除其心。诸贤。我离绮语。断绮语。时说．真说．法说．义说．止息说．乐止息说。事顺时得宜。善教善诃。我于绮语净除其心。

诸贤。我离治生。断治生。弃舍称量及斗斛。不受财货。不缚束人。不望折斗量。不以小利侵欺于人。我于治生净除其心。诸贤。我离受寡妇．童女。断受寡妇．童女。我于受寡妇．童女净除其心。诸贤。我离受奴婢。断受奴婢。我于受奴婢净除其心。诸贤。我离受象．马．牛．羊。断受象．马．牛．羊。我于受象．马．牛．羊净除其心。诸贤。我离受鸡．猪．断受鸡．猪。我于受鸡．猪净除其心。诸贤。我离受田业．店肆。断受田业．店肆。我于受田业．店肆净除其心。诸贤。我离受生稻．麦．豆。断受生稻．麦．豆。我于受生稻．麦．豆净除其心。

诸贤。我离酒。断酒。我于饮酒净除其心。诸贤。我离高广大床。断高广大床。我于高广大床净除其心。诸贤。我离华鬘．璎珞．涂香．脂粉。断华鬘．璎珞．涂香．脂粉。我于花鬘．璎珞．涂香．脂粉净除其心。诸贤。我离歌舞．倡妓及往观听。断歌舞．倡妓及往观听。我于歌舞．倡妓及往观听净除其心。诸贤。我离受生色像宝。断受生色像宝。我于受生色像宝净除其心。诸贤。我离过中食。断过中食。一食。不夜食。学时食。我于过中食净除其心。

诸贤。我已成就此圣戒聚。当复学极知足。衣取覆形。食取充躯。随所游至。与衣钵俱。行无顾恋。犹如鹰鸟与两翅俱。飞翔空中。诸贤。我亦如是。随所游至。与衣钵俱。行无顾恋。诸贤。我已成就此圣戒聚及极知足。当复学守护诸根。常念闭塞。念欲明达。守护念心而得成就。恒起正知。若眼见色。然不受相。亦不味色。谓忿诤故。守护眼根。心中不生贪伺．忧戚．恶不善法。趣向彼故。守护眼根。如是耳．鼻．舌．身。若意知法。然不受相。亦不味法。谓忿诤故。守护意根。心中不生贪伺．忧戚．恶不善法。趣向彼故。守护意根。

诸贤。我已成就此圣戒聚及极知足。守护诸根。当复学正知出入。善观分别。屈申低仰。仪容庠序。善著僧伽梨及诸衣钵。行住坐卧。眠寤语默。皆正知之。诸贤。我已成就此圣戒聚及极知足。守护诸根。正知出入。当复学独住远离。在无事处。或至树下空安静处．山岩石室．露地蘘[卄/積]。或至林中。或在冢间。诸贤。我已在无事处。或至树下空安静处。敷尼师檀。结加趺坐。正身正愿。反念不向。断除贪伺。心无有诤。见他财物．诸生活具。不起贪伺。欲令我得。我于贪伺净除其心。如是嗔恚．睡眠．调悔．断疑．度惑。于诸善法无有犹豫。我于疑惑净除其心。

诸贤。我已断此五盖．心秽．慧羸。离欲．离恶不善之法。至得第四禅成就游。诸贤。我已得如是定。心清净。无秽无烦。柔软善住。得不动。心学如意足智通作证。诸贤。我得无量如意足。谓分一为众。合众为一。一则住一。有知有见。不碍石壁。犹如行空。没地如水。履水如地。结加趺坐。上升虚空。犹如鸟翔。今此日月有大如意足。有大威德。有大福祐。有大威神。以手扪摸身至梵天。诸贤。我已得如是定。心清净。无秽无烦。柔软善住。得不动。心学天耳智通作证。诸贤。我以天耳闻人．非人音声。近远．妙与不妙。

诸贤。我已得如是定。心清净。无秽无烦。柔软善住。得不动。心学他心智通作证。诸贤。我为他众生所念．所思．所为．所行。以他心智知他心如真。有欲心知有欲心如真。无欲心知无欲心如真。有恚无恚．有痴无痴．有秽无秽．合散．高下．小大．修不修．定不定。不解脱心知不解脱心如真。解脱心知解脱心如真。

诸贤。我已得如是定。心清净。无秽无烦。柔软善住。得不动。心学忆宿命智通作证。诸贤。有行有相貌。忆本无量昔所经历。谓一生．二生．百生．千生．成劫．败劫．无量成败劫。彼众生名某。彼昔更历。我曾生彼。如是姓．如是字．如是生．如是饮食．如是受苦乐．如是长寿．如是久住．如是寿命讫。此死生彼。彼死生此。我生在此。如是姓．如是字．如是生．如是饮食．如是受苦乐．如是长寿．如是久住．如是寿命讫。

诸贤。我已得如是定。心清净。无秽无烦。柔软善住。得不动。心学生死智通作证。诸贤。我以清净天眼出过于人。见此众生死时生时。好色恶色。妙与不妙。往来善处及不善处。随此众生之所作业见其如真。若此众生成就身恶行。口．意恶行。诽谤圣人。邪见。成就邪见业。彼因缘此。身坏命终。必至恶处。生地狱中。若此众生成就身妙行。口．意妙行。不诽谤圣人。正见．成就正见业。彼因缘此。身坏命终。必升善处。上生天中。

诸贤。我已得如是定。心清净。无秽无烦。柔软善住。得不动。心学漏尽智通作证。诸贤。我知此苦如真。知此苦习．知此苦灭．知此苦灭道如真。知此漏．知此漏习．知此漏灭．知此漏灭道如真。彼如是知．如是见。欲漏心解脱。有漏．无明漏心解脱。解脱已。便知解脱。生已尽。梵行已立。所作已办。不更受有。知如真。

诸贤。若有比丘犯戒．破戒．缺戒．穿戒．秽戒．黑戒者。欲依戒立戒。以戒为梯。升无上慧堂正法阁者。终无是处。诸贤。犹去村不远。有楼观堂阁。其中安梯或施十隥。或十二隥。若有人来。求愿欲得升彼堂阁。若不登此梯第一隥上。欲登第二隥者。终无是处。若不登第二隥。欲登第三．四。至升堂阁者。终无是处。诸贤。如是若有比丘犯戒．破戒．缺戒．穿戒．秽戒．黑戒者。欲依戒立戒。以戒为梯。升无上慧堂正法阁者。终无是处。

诸贤。若有比丘不犯戒．破戒．缺戒．穿戒．秽戒．黑戒者。欲依戒立戒。以戒为梯。升无上慧堂正法阁者。必有是处。诸贤。犹去村不远。有楼观堂阁。其中安梯或施十隥。或十二隥。若有人来。求愿欲得升彼堂阁。若登此梯第一隥上。欲登第二隥者。必有是处。若登第二隥。欲登第三．四。至升堂阁者。必有是处。诸贤。如是若有比丘不犯戒．破戒．缺戒．穿戒．秽戒．黑戒者。欲依戒立戒。以戒为梯。升无上慧堂正法阁者。必有是处。

诸贤。我依戒立戒。以戒为梯。升无上慧堂正法之阁。以小方便观千世界。诸贤。犹有目人住高楼上。以小方便观下露地。见千土堑。诸贤。我亦如是。依戒立戒。以戒为梯。升无上慧堂正法之阁。以小方便观千世界。诸贤。若王大象。或有七宝。或复减八。以多罗叶覆之。如我覆藏于此六通。

诸贤。若于我如意足智通作证有疑惑者。彼应问我。我当答之。诸贤。若于我天耳智通作证有疑惑者。彼应问我。我当答之。诸贤。若于我他心智通作证有疑惑者。彼应问我。我当答之。诸贤。若于我宿命智通作证有疑惑者。彼应问我。我当答之。诸贤。若于我生死智通作证有疑惑者。彼应问我。我当答之。诸贤。若于我漏尽智通作证有疑惑者。彼应问我。我当答之。

于是。尊者阿难白曰。尊者阿那律陀。今娑罗逻岩山集坐八百比丘及世尊在中。为尊者阿那律陀作衣。若于尊者阿那律陀如意足智通作证有疑惑者。彼当问之。尊者阿那律陀答。若于尊者阿那律陀天耳智通作证有疑惑者。彼当问之。尊者阿那律陀答。若于尊者阿那律陀他心智通作证有疑惑者。彼当问之。尊者阿那律陀答。若于尊者阿那律陀宿命智通作证有疑惑者。彼当问之。尊者阿那律陀答。若于尊者阿那律陀生死智通作证有疑惑者。彼当问之。尊者阿那律陀答。若于尊者阿那律陀漏尽智通作证有疑惑者。彼当问之。尊者阿那律陀答。但我等长夜以心识尊者阿那律陀心。如尊者阿那律陀。有大如意足。有大威德。有大福祐。有大威神。

于是。世尊所患已差而得安隐。即时便起。结加趺坐。世尊坐已。叹尊者阿那律陀曰。善哉。善哉。阿那律陀。极善。阿那律陀。谓汝为诸比丘说迦絺那法。阿那律陀。汝复为诸比丘说迦絺那法。阿那律陀。汝为诸比丘数数说迦絺那法。

于是。世尊告诸比丘。比丘。汝等受迦絺那法。诵习迦絺那法。善持迦絺那法。所以者何。迦絺那法与法相应。为梵行本。致通致觉。亦致涅槃。若族姓子剃除须发。著袈裟衣。至信．舍家．无家．学道者。应当至心受迦絺那法。善受善持迦絺那法。所以者何。我不见过去时诸比丘作如是衣。如阿那律陀比丘。不见未来．现在诸比丘作如是衣。如阿那律陀比丘。所以者何。谓今娑罗逻岩山集坐八百比丘及世尊在中。为阿那律陀比丘作衣。如是阿那律陀比丘。有大如意足。有大威德。有大福祐。有大威神。

佛说如是。尊者阿那律陀及诸比丘闻佛所说。欢喜奉行。

迦絺那经第九竟(三千七百八十字)。

中阿含经卷第十九(一万四百六十九字)(第二小土城诵)
