## 中阿含经卷第二十九

东晋罽宾三藏瞿昙僧伽提婆译

### 大品第一(有二十五经)(第三一日诵名念)(有二品合有二十五经)

&nbsp;&nbsp;&nbsp;&nbsp;柔软．龙象．处　　&nbsp;&nbsp;&nbsp;&nbsp;无常．请．瞻波

&nbsp;&nbsp;&nbsp;&nbsp;二十亿．八难　　&nbsp;&nbsp;&nbsp;&nbsp;贫穷．欲．福田

&nbsp;&nbsp;&nbsp;&nbsp;优婆塞．怨家　　&nbsp;&nbsp;&nbsp;&nbsp;教昙弥．降魔

&nbsp;&nbsp;&nbsp;&nbsp;赖吒．优婆离　　&nbsp;&nbsp;&nbsp;&nbsp;释问．及善生

&nbsp;&nbsp;&nbsp;&nbsp;商人．世间．福　　&nbsp;&nbsp;&nbsp;&nbsp;息止．至边．喻

#### （一一七）中阿含大品柔软经第一

我闻如是。

一时。佛游舍卫国。在胜林给孤独园。

尔时。世尊告诸比丘。自我昔日出家学道。为从优游．从容闲乐．极柔软来。我在父王悦头檀家时。为我造作种种宫殿。春殿．夏殿及以冬殿。为我好游戏故。去殿不远。复造种种若干华池。青莲华池．红莲华池．赤莲华池．白莲华池。于彼池中殖种种水华．青莲华．红莲华．赤莲华．白莲华。常水常华。使人守护。不通一切。为我好游戏故。于其池岸殖种种陆华。修摩那华．婆师华．瞻卜华．修揵提华．摩头揵提华．阿提牟多华．波罗头华。

为我好游戏故。而使四人沐浴于我。沐浴我已。赤旃檀香用涂我身。香涂身已。著新缯衣。上下．内外．表里皆新。昼夜常以伞盖覆我莫令太子夜为露所沾。昼为日所炙。如常他家粗[麩-夫 廣]．麦饭．豆羹．姜菜。为第一食。如是我父悦头檀家最下使人。粳粮肴馔为第一食。

复次。若有野田禽兽。最美禽兽。提帝逻和吒．劫宾阇逻．奚米何犁泥奢施罗米。如是野田禽兽。最美禽兽。常为我设如是之食。我忆昔时父悦头檀家。于夏四月升正殿上。无有男子。唯有女妓而自娱乐。初不来下。我欲出至园观之时。三十名骑。简选上乘。卤簿前后。侍从导引。况复其余。我有是如意足。此最柔软。

我复忆昔时看田作人止息田上。往诣阎浮树下。结跏趺坐。离欲．离恶不善之法。有觉．有观。离生喜．乐。得初禅成就游。我作是念。不多闻愚痴凡夫自有病法。不离于病。见他人病。憎恶薄贱。不爱不喜。不自观己。我复作是念。我自有病法。不离于病。若我见他病而憎恶薄贱。不爱不喜者。我不宜然。我亦有是法故。如是观已。因不病起贡高者。即便自灭。我复作是念。不多闻愚痴凡夫自有老法。不离于老。见他人老。憎恶薄贱。不爱不喜。不自观己。

我复作是念。我自有老法。不离于老。若我见他老而憎恶薄贱。不爱不喜者。我不宜然。我亦有是法故。如是观已。若因寿起贡高者。即便自灭。不多闻愚痴凡夫为不病贡高豪贵放逸。因欲生痴。不行梵行。不多闻愚痴凡夫为少壮贡高豪贵放逸。因欲生痴。不行梵行。不多闻愚痴凡夫为寿贡高豪贵放逸。因欲生痴。不行梵行。

于是。世尊即说颂曰。

&nbsp;&nbsp;&nbsp;&nbsp;病法老法　　&nbsp;&nbsp;&nbsp;&nbsp;及死亡法

&nbsp;&nbsp;&nbsp;&nbsp;如法自有　　&nbsp;&nbsp;&nbsp;&nbsp;凡夫见恶

&nbsp;&nbsp;&nbsp;&nbsp;若我憎恶　　&nbsp;&nbsp;&nbsp;&nbsp;不度此法

&nbsp;&nbsp;&nbsp;&nbsp;我不宜然　　&nbsp;&nbsp;&nbsp;&nbsp;亦有是法

&nbsp;&nbsp;&nbsp;&nbsp;彼如是行　　&nbsp;&nbsp;&nbsp;&nbsp;知法离生

&nbsp;&nbsp;&nbsp;&nbsp;无病少壮　　&nbsp;&nbsp;&nbsp;&nbsp;为寿贡高

&nbsp;&nbsp;&nbsp;&nbsp;断诸贡高　　&nbsp;&nbsp;&nbsp;&nbsp;见无欲安

&nbsp;&nbsp;&nbsp;&nbsp;彼如是觉　　&nbsp;&nbsp;&nbsp;&nbsp;无怖于欲

&nbsp;&nbsp;&nbsp;&nbsp;得无有想　　&nbsp;&nbsp;&nbsp;&nbsp;行净梵行

佛说如是。彼诸比丘闻佛所说。欢喜奉行。

柔软经第一竟(七百九十一字)。

#### （一一八）中阿含大品龙象经第二(第三念诵)

我闻如是。

一时。佛游舍卫国。在东园鹿子母堂。

尔时。世尊则于晡时从宴坐起。堂上来下。告曰。乌陀夷。共汝往至东河澡浴。

尊者乌陀夷白曰。唯然。

于是。世尊将尊者乌陀夷往至东河。脱衣岸上。便入水浴。浴已还出。拭体著衣。

尔时。波斯匿王有龙象。名曰念。作一切妓乐。历度东河。众人见已。便作是说。是龙中龙。为大龙王。为是谁耶。

尊者乌陀夷叉手向佛。白曰。世尊。象受大身。众人见已。便作是说。是龙中龙。为大龙王。为是谁耶。

世尊告曰。如是。乌陀夷。如是。乌陀夷。象受大身。众人见已。便作是说。是龙中龙。为大龙王。为是谁耶。乌陀夷。马．骆驼．牛．驴．胸行．人．树。生大形。乌陀夷。众人见已。便作是说。是龙中龙。为大龙王。为是谁耶。乌陀夷。若有世间。天及魔．梵．沙门．梵志。从人至天。不以身．口．意害者。我说彼是龙。乌陀夷。如来于世间。天及魔。梵．沙门．梵志。从人至天。不以身．口．意害。是故我名龙。

于是。尊者乌陀夷叉手向佛。白曰。世尊。唯愿世尊加我威力。善逝加我威力。令我在佛前。以龙相应颂颂赞世尊。

世尊告曰。随汝所欲。

于是。尊者乌陀夷在于佛前。以龙相应颂赞世尊曰。

&nbsp;&nbsp;&nbsp;&nbsp;正觉生人间　　&nbsp;&nbsp;&nbsp;&nbsp;自御得正定

&nbsp;&nbsp;&nbsp;&nbsp;修习行梵迹　　&nbsp;&nbsp;&nbsp;&nbsp;息意能自乐

&nbsp;&nbsp;&nbsp;&nbsp;人之所敬重　　&nbsp;&nbsp;&nbsp;&nbsp;越超一切法

&nbsp;&nbsp;&nbsp;&nbsp;亦为天所敬　　&nbsp;&nbsp;&nbsp;&nbsp;无著至真人

&nbsp;&nbsp;&nbsp;&nbsp;越度一切结　　&nbsp;&nbsp;&nbsp;&nbsp;于林离林去

&nbsp;&nbsp;&nbsp;&nbsp;舍欲乐无欲　　&nbsp;&nbsp;&nbsp;&nbsp;如石出真金

&nbsp;&nbsp;&nbsp;&nbsp;普闻正尽觉　　&nbsp;&nbsp;&nbsp;&nbsp;如日升虚空

&nbsp;&nbsp;&nbsp;&nbsp;一切龙中高　　&nbsp;&nbsp;&nbsp;&nbsp;如众山有岳

&nbsp;&nbsp;&nbsp;&nbsp;称说名大龙　　&nbsp;&nbsp;&nbsp;&nbsp;而无所伤害

&nbsp;&nbsp;&nbsp;&nbsp;一切龙中龙　　&nbsp;&nbsp;&nbsp;&nbsp;真谛无上龙

&nbsp;&nbsp;&nbsp;&nbsp;温润无有害　　&nbsp;&nbsp;&nbsp;&nbsp;此二是龙足

&nbsp;&nbsp;&nbsp;&nbsp;苦行及梵行　　&nbsp;&nbsp;&nbsp;&nbsp;是谓龙所行

&nbsp;&nbsp;&nbsp;&nbsp;大龙信为手　　&nbsp;&nbsp;&nbsp;&nbsp;二功德为牙

&nbsp;&nbsp;&nbsp;&nbsp;念项智慧头　　&nbsp;&nbsp;&nbsp;&nbsp;思惟分别法

&nbsp;&nbsp;&nbsp;&nbsp;受持诸法腹　　&nbsp;&nbsp;&nbsp;&nbsp;乐远离双臂

&nbsp;&nbsp;&nbsp;&nbsp;住善息出入　　&nbsp;&nbsp;&nbsp;&nbsp;内心至善定

&nbsp;&nbsp;&nbsp;&nbsp;龙行止俱定　　&nbsp;&nbsp;&nbsp;&nbsp;坐定卧亦定

&nbsp;&nbsp;&nbsp;&nbsp;龙一切时定　　&nbsp;&nbsp;&nbsp;&nbsp;是谓龙常法

&nbsp;&nbsp;&nbsp;&nbsp;无秽家受食　　&nbsp;&nbsp;&nbsp;&nbsp;有秽则不受

&nbsp;&nbsp;&nbsp;&nbsp;得恶不净食　　&nbsp;&nbsp;&nbsp;&nbsp;舍之如师子

&nbsp;&nbsp;&nbsp;&nbsp;所得供养者　　&nbsp;&nbsp;&nbsp;&nbsp;为他慈愍受

&nbsp;&nbsp;&nbsp;&nbsp;龙食他信施　　&nbsp;&nbsp;&nbsp;&nbsp;存命无所著

&nbsp;&nbsp;&nbsp;&nbsp;断除大小结　　&nbsp;&nbsp;&nbsp;&nbsp;解脱一切缚

&nbsp;&nbsp;&nbsp;&nbsp;随彼所游行　　&nbsp;&nbsp;&nbsp;&nbsp;心无有系著

&nbsp;&nbsp;&nbsp;&nbsp;犹如白莲花　　&nbsp;&nbsp;&nbsp;&nbsp;水生水长养

&nbsp;&nbsp;&nbsp;&nbsp;泥水不能著　　&nbsp;&nbsp;&nbsp;&nbsp;妙香爱乐色

&nbsp;&nbsp;&nbsp;&nbsp;如是最上觉　　&nbsp;&nbsp;&nbsp;&nbsp;世生行世间

&nbsp;&nbsp;&nbsp;&nbsp;不为欲所染　　&nbsp;&nbsp;&nbsp;&nbsp;如华水不著

&nbsp;&nbsp;&nbsp;&nbsp;犹如然火炽　　&nbsp;&nbsp;&nbsp;&nbsp;不益薪则止

&nbsp;&nbsp;&nbsp;&nbsp;无薪火不传　　&nbsp;&nbsp;&nbsp;&nbsp;此火谓之灭

&nbsp;&nbsp;&nbsp;&nbsp;慧者说此喻　　&nbsp;&nbsp;&nbsp;&nbsp;欲令解其义

&nbsp;&nbsp;&nbsp;&nbsp;是龙之所知　　&nbsp;&nbsp;&nbsp;&nbsp;龙中龙所说

&nbsp;&nbsp;&nbsp;&nbsp;远离淫欲恚　　&nbsp;&nbsp;&nbsp;&nbsp;断痴得无漏

&nbsp;&nbsp;&nbsp;&nbsp;龙舍离其身　　&nbsp;&nbsp;&nbsp;&nbsp;此龙谓之灭

佛说如是。尊者乌陀夷闻佛所说。欢喜奉行。

龙象经第二竟(七百三十字)。

#### （一一九）中阿含大品说处经第三(第三念诵)

我闻如是。

一时。佛游舍卫国。在胜林给孤独园。

尔时。世尊告诸比丘。此有三说处。无四无五。若比丘见已。因彼故说而说我见．闻．识．知。比丘说而说是我所知。云何为三。比丘。因过去世说。而说如是过去世时有。比丘。因未来世说。而说如是未来世时有。比丘。因现在世说。而说如是现在世时有。是谓三说处。无四无五。若比丘见已。因彼故说而说我见．闻．识．知。比丘说而说是我所知。因所说善习得义。因不说不善习得义。

贤圣弟子两耳一心听法。彼两耳一心听法已。断一法．修一法．一法作证。彼断一法．修一法．一法作证已。便得正定。贤圣弟子心得正定已。便断一切淫．怒．痴。贤圣弟子如是得心解脱。解脱已便知解脱。我生已尽。梵行已立。所作已办。不更受有。知如真。因其所说有四处。当以观人。此贤者可共说．不可共说。若使此贤者一向论不一向答者。分别论不分别答者。诘论不诘答者。止论不止答者。如是此贤者不得共说。亦不得共论。若使此贤者一向论使一向答者。分别论分别答者。诘论诘答者。止论止答者。如是此贤者得共说。亦得共论。

复次。因其所说。更有四处。当以观人。此贤者可共说．不可共说。若使此贤者于处．非处不住者。所知不住者。说喻不住者。道迹不住者。如是此贤者不可共说。亦不可共论。若此贤者于处．非处住者。所知住者。说喻住者。道迹住者。如是此贤者可得共说。亦可得共论。因所说时止息口行。舍已所见。舍怨结意。舍欲．舍恚．舍痴．舍慢．舍不语．舍悭嫉．不求胜．不伏他。莫取所失。说义说法。说义说法已。教复教止。自欢喜．令彼欢喜。如是说义。如是说事。是圣说义。是圣说事。谓至竟漏尽。

于是。世尊说此颂曰。

&nbsp;&nbsp;&nbsp;&nbsp;若有诤论议　　&nbsp;&nbsp;&nbsp;&nbsp;杂意怀贡高

&nbsp;&nbsp;&nbsp;&nbsp;非圣毁呰德　　&nbsp;&nbsp;&nbsp;&nbsp;各各相求便

&nbsp;&nbsp;&nbsp;&nbsp;但求他过失　　&nbsp;&nbsp;&nbsp;&nbsp;意欲降伏彼

&nbsp;&nbsp;&nbsp;&nbsp;更互而求胜　　&nbsp;&nbsp;&nbsp;&nbsp;圣不如是说

&nbsp;&nbsp;&nbsp;&nbsp;若欲得论议　　&nbsp;&nbsp;&nbsp;&nbsp;慧者当知时

&nbsp;&nbsp;&nbsp;&nbsp;有法亦有义　　&nbsp;&nbsp;&nbsp;&nbsp;诸圣论如是

&nbsp;&nbsp;&nbsp;&nbsp;慧者如是说　　&nbsp;&nbsp;&nbsp;&nbsp;无诤无贡高

&nbsp;&nbsp;&nbsp;&nbsp;意无有厌足　　&nbsp;&nbsp;&nbsp;&nbsp;无结无有漏

&nbsp;&nbsp;&nbsp;&nbsp;随顺不颠倒　　&nbsp;&nbsp;&nbsp;&nbsp;正知而为说

&nbsp;&nbsp;&nbsp;&nbsp;善说则然可　　&nbsp;&nbsp;&nbsp;&nbsp;自终不说恶

&nbsp;&nbsp;&nbsp;&nbsp;不以诤论议　　&nbsp;&nbsp;&nbsp;&nbsp;亦不受他诤

&nbsp;&nbsp;&nbsp;&nbsp;知处及说处　　&nbsp;&nbsp;&nbsp;&nbsp;是彼之所论

&nbsp;&nbsp;&nbsp;&nbsp;如是圣人说　　&nbsp;&nbsp;&nbsp;&nbsp;慧者俱得义

&nbsp;&nbsp;&nbsp;&nbsp;为现法得乐　　&nbsp;&nbsp;&nbsp;&nbsp;亦为后世安

&nbsp;&nbsp;&nbsp;&nbsp;当知聪达者　　&nbsp;&nbsp;&nbsp;&nbsp;非倒非常说

佛说如是。彼诸比丘闻佛所说。欢喜奉行。

说处经第三竟(七百二十三字)。

#### （一二○）中阿含大品说无常经第四(第三念诵)

我闻如是。

一时。佛游舍卫国。在胜林给孤独园。

尔时。世尊告诸比丘。色者无常。无常则苦。苦则非神。觉亦无常。无常则苦。苦则非神。想亦无常。无常则苦。苦则非神。行亦无常。无常则苦。苦则非神。识亦无常。无常则苦。苦则非神。是为色无常。觉．想．行．识无常。无常则苦。苦则非神。多闻圣弟子作如是观。修习七道品。无碍正思正念。彼如是知．如是见。欲漏心解脱。有漏．无明漏心解脱。解脱已。便知解脱。我生已尽。梵行已立。所作已办。不更受有。知如真。若有众生及九众生居。乃至有想无想处行余第一有。于其中间是第一．是大．是胜．是最．是尊．是妙。谓世中阿罗诃。所以者何。世中阿罗诃得安隐快乐。

于是。世尊说此颂曰。

&nbsp;&nbsp;&nbsp;&nbsp;无著第一乐　　&nbsp;&nbsp;&nbsp;&nbsp;断欲无有爱

&nbsp;&nbsp;&nbsp;&nbsp;永舍离我慢　　&nbsp;&nbsp;&nbsp;&nbsp;裂坏无明网

&nbsp;&nbsp;&nbsp;&nbsp;彼得不移动　　&nbsp;&nbsp;&nbsp;&nbsp;心中无秽浊

&nbsp;&nbsp;&nbsp;&nbsp;不染著世间　　&nbsp;&nbsp;&nbsp;&nbsp;梵行得无漏

&nbsp;&nbsp;&nbsp;&nbsp;了知于五阴　　&nbsp;&nbsp;&nbsp;&nbsp;境界七善法

&nbsp;&nbsp;&nbsp;&nbsp;大雄游行处　　&nbsp;&nbsp;&nbsp;&nbsp;离一切恐怖

&nbsp;&nbsp;&nbsp;&nbsp;成就七觉宝　　&nbsp;&nbsp;&nbsp;&nbsp;具学三种学

&nbsp;&nbsp;&nbsp;&nbsp;妙称上朋友　　&nbsp;&nbsp;&nbsp;&nbsp;佛最上真子

&nbsp;&nbsp;&nbsp;&nbsp;成就十支道　　&nbsp;&nbsp;&nbsp;&nbsp;大龙极定心

&nbsp;&nbsp;&nbsp;&nbsp;是世中第一　　&nbsp;&nbsp;&nbsp;&nbsp;彼则无有爱

&nbsp;&nbsp;&nbsp;&nbsp;众事不移动　　&nbsp;&nbsp;&nbsp;&nbsp;解脱当来有

&nbsp;&nbsp;&nbsp;&nbsp;断生老病死　　&nbsp;&nbsp;&nbsp;&nbsp;所作办灭漏

&nbsp;&nbsp;&nbsp;&nbsp;兴起无学智　　&nbsp;&nbsp;&nbsp;&nbsp;得身最后边

&nbsp;&nbsp;&nbsp;&nbsp;梵行第一具　　&nbsp;&nbsp;&nbsp;&nbsp;彼心不由他

&nbsp;&nbsp;&nbsp;&nbsp;上下及诸方　　&nbsp;&nbsp;&nbsp;&nbsp;彼无有喜乐

&nbsp;&nbsp;&nbsp;&nbsp;能为师子吼　　&nbsp;&nbsp;&nbsp;&nbsp;世间无上觉

佛说如是。彼诸比丘闻佛所说。欢喜奉行。

说无常经第四竟(四百一十三字)。

#### （一二一）中阿含大品请请经第五(下一请字音慈井反)(第三念诵)

我闻如是。

一时。佛游王舍城。在竹林加兰哆园。与大比丘众五百人俱。共受夏坐。

尔时。世尊月十五日。说从解脱相请请时。在比丘众前敷座而坐。告诸比丘我是梵志。而得灭讫。无上医王。我今受身。最是后边。我是梵志。得灭讫后。无上医王。我今受身。最是后边。谓汝等辈是我真子。从口而生。法法所化。谓汝等辈是我真子。从口而生。法法所化。汝当教化。转相教诃。

尔时。尊者舍梨子亦在众中。于是。尊者舍梨子即从坐起。偏袒著衣。叉手向佛。白曰。世尊。向之所说。我是梵志。而得灭讫。无上医王。我今受身。最是后边。我是梵志。得灭讫后。无上医王。我今受身。最是后边。谓汝等辈是我真子。从口而生。法法所化。谓汝等辈是我真子。从口而生。法法所化。汝当教化。转相教诃。世尊诸不调者令得调御。诸不息者令得止息。诸不度者而令得度。诸不解脱者令得解脱。诸不灭讫者令得灭讫。未得道者令其得道。不施设梵行令施设梵行。知道．觉道．识道．说道。世尊弟子于后得法。受教．受诃．受教．诃已。随世尊语。即便趣行。得如其意。善知正法。唯然。世尊不嫌我身．口．意行耶。

彼时。世尊告曰。舍梨子。我不嫌汝身．口．意行。所以者何。舍梨子。汝有聪慧．大慧．速慧．捷慧．利慧．广慧．深慧．出要慧．明达慧。舍梨子。汝成就实慧。舍梨子。犹转轮王而有太子。不越教已。则便受拜父王所传。而能复传。如是。舍梨子。我所转法轮。汝复能转。舍梨子。是故我不嫌汝身．口．意行。

尊者舍梨子复再叉手向佛。白曰。唯然。世尊不嫌我身．口．意行。世尊不嫌此五百比丘身．口．意行耶。

世尊告曰。舍梨子。我亦不嫌此五百比丘身．口．意行。所以者何。舍梨子。此五百比丘尽得无著。诸漏已尽。梵行已立。所作已办。重担已舍。有结已尽。而得善义正智正解脱。唯除一比丘。我亦本已记于现法中得究竟智。生已尽。梵行已立。所作已办。不更受有。知如真。舍梨子。是故我不嫌此五百比丘身．口．意行。

尊者舍梨子复三叉手向佛。白曰。唯然。世尊不嫌我身．口．意行。亦不嫌此五百比丘身．口．意行。世尊。此五百比丘几比丘得三明达。几比丘得俱解脱。几比丘得慧解脱耶。

世尊告曰。舍梨子。此五百比丘。九十比丘得三明达。九十比丘得俱解脱。余比丘得慧解脱。舍梨子。此众无枝无叶。亦无节戾。清净真实。得正住立。

尔时。尊者傍耆舍亦在众中。于是。尊者傍耆舍即从坐起。偏袒著衣。叉手向佛。白曰。唯然。世尊加我威力。唯愿善逝加我威力。令我在佛及比丘众前。以如义相应而作赞颂。

世尊告曰。傍耆舍。随汝所欲。

于是。尊者傍耆舍在佛及比丘众前。以如义相应而赞颂曰。

&nbsp;&nbsp;&nbsp;&nbsp;今十五请日　　&nbsp;&nbsp;&nbsp;&nbsp;集坐五百众

&nbsp;&nbsp;&nbsp;&nbsp;断除诸结缚　　&nbsp;&nbsp;&nbsp;&nbsp;无碍有尽仙

&nbsp;&nbsp;&nbsp;&nbsp;清净光明照　　&nbsp;&nbsp;&nbsp;&nbsp;解脱一切有

&nbsp;&nbsp;&nbsp;&nbsp;生老病死尽　　&nbsp;&nbsp;&nbsp;&nbsp;漏灭所作办

&nbsp;&nbsp;&nbsp;&nbsp;调悔及疑结　　&nbsp;&nbsp;&nbsp;&nbsp;慢有漏已尽

&nbsp;&nbsp;&nbsp;&nbsp;拔断爱结刺　　&nbsp;&nbsp;&nbsp;&nbsp;上医无复有

&nbsp;&nbsp;&nbsp;&nbsp;勇猛如师子　　&nbsp;&nbsp;&nbsp;&nbsp;一切恐畏除

&nbsp;&nbsp;&nbsp;&nbsp;已度于生死　　&nbsp;&nbsp;&nbsp;&nbsp;诸漏已灭讫

&nbsp;&nbsp;&nbsp;&nbsp;犹如转轮王　　&nbsp;&nbsp;&nbsp;&nbsp;群臣所围绕

&nbsp;&nbsp;&nbsp;&nbsp;悉领一切地　　&nbsp;&nbsp;&nbsp;&nbsp;乃至于大海

&nbsp;&nbsp;&nbsp;&nbsp;如是勇猛伏　　&nbsp;&nbsp;&nbsp;&nbsp;无上商人主

&nbsp;&nbsp;&nbsp;&nbsp;弟子乐恭敬　　&nbsp;&nbsp;&nbsp;&nbsp;三达离死怖

&nbsp;&nbsp;&nbsp;&nbsp;一切是佛子　　&nbsp;&nbsp;&nbsp;&nbsp;永除枝叶节

&nbsp;&nbsp;&nbsp;&nbsp;转无上法轮　　&nbsp;&nbsp;&nbsp;&nbsp;稽首第一尊

佛说如是。彼诸比丘闻佛所说。欢喜奉行。

请请经第五竟(千一十三字)。

#### （一二二）中阿含大品瞻波经第六(第三念诵)

我闻如是。

一时。佛游瞻波。在恒伽池边。

尔时。世尊月十五日说从解脱时。于比丘众前敷座而坐。世尊坐已。即便入定。以他心智观察众心。观众心已。至初夜竟。默然而坐。于是。有一比丘即从坐起。偏袒著衣。叉手向佛。白曰。世尊。初夜已讫。佛及比丘众集坐来久。唯愿世尊说从解脱。

尔时。世尊默然不答。于是。世尊复至中夜默然而坐。彼一比丘再从坐起。偏袒著衣。叉手向佛。白曰。世尊。初夜已过。中夜将讫。佛及比丘众集坐来久。唯愿世尊说从解脱。

世尊亦再默然不答。于是。世尊复至后夜默然而坐。彼一比丘三从坐起。偏袒著衣。叉手向佛。白曰。世尊。初夜既过。中夜复讫。后夜垂尽。将向欲明。明出不久。佛及比丘众集坐极久。唯愿世尊说从解脱。

尔时。世尊告彼比丘。于此众中有一比丘已为不净。

彼时。尊者大目揵连亦在众中。于是。尊者大目揵连便作是念。世尊为何比丘而说此众中有一比丘已为不净。我宁可入如其像定。以如其像定他心之智观察众心。

尊者大目揵连即入如其像定。以如其像定他心之智观察众心。尊者大目揵连便知世尊所为比丘说此众中有一比丘已为不净。于是。尊者大目揵连即从定起。至彼比丘前。牵臂将出。开门置外。痴人远去。莫于此住。不复得与比丘众会。从今已去。非是比丘。闭门下钥。还诣佛所。稽首佛足。却坐一面。白曰。世尊所为比丘说此众中有一比丘已为不净者。我已逐出。世尊。初夜既过。中夜复讫。后夜垂尽。将向欲明。明出不久。佛及比丘众集坐极久。唯愿世尊说从解脱。

世尊告曰。大目揵连。彼愚痴人当得大罪。触娆世尊及比丘众。大目揵连。若使如来在不净众说从解脱者。彼人则便头破七分。是故。大目揵连。汝等从今已后说从解脱。如来不复说从解脱。所以者何。如是。大目揵连。或有痴人正知出入。善观分别。屈申低仰。仪容庠序。善著僧伽梨及诸衣钵。行住坐卧．眠寤语默。皆正知之。似如真梵行。至诸真梵行所。彼或不知。大目揵连。若诸梵行知者。便作是念。是沙门污。是沙门辱。是沙门憎。是沙门刺。知已。便当共摈弃之。所以者何。莫令污染诸梵行者。

大目揵连。犹如居士有良稻田。或有麦田。生草名秽麦。其根相似。茎．节．叶．花皆亦似麦。后生实已。居士见之。便作是念。是麦污辱。是麦憎刺。知已便拔。掷弃于外。所以者何。莫令污秽余真好麦。如是。大目揵连。或有痴人正知出入。善观分别。屈伸低仰。仪容庠序。善著僧伽梨及诸衣钵。行住坐卧．眠寤语默。皆正知之。似如真梵行。至诸真梵行所。彼或不知。大目揵连。若诸梵行知者。便作是念。是沙门污。是沙门辱。是沙门憎。是沙门刺。知已。便当共摈弃之。所以者何。莫令污染诸梵行者。

大目揵连。犹如居士秋时扬谷。谷聚之中若有成实者。扬便止住。若不成实及秕糠者。便随风去。居士见已。即持扫帚。扫治令净。所以者何。莫令污杂余净好稻。如是。大目揵连。或有痴人正知出入。善观分别。屈伸低仰。仪容庠序。善著僧伽梨及诸衣钵。行住坐卧．眠寤语默。皆正知之。似如真梵行。至诸真梵行所。彼或不知。大目揵连。若诸梵行知者。便作是念。是沙门污。是沙门辱。是沙门憎。是沙门刺。知已。便当共摈弃之。所以者何。莫令污染诸梵行者。

大目揵连。犹如居士为过泉水故。作通水槽。持斧入林。扣打诸树。若坚实者。其声便小。若空中者。其声便大。居士知已。便斫治节。拟作通水槽。如是。大目揵连。或有痴人正知出入。善观分别。屈伸低仰。仪容庠序。善著僧伽梨及诸衣钵。行住坐卧．眠寤语默。皆正知之。似如真梵行。至诸真梵行所。彼或不知。大目揵连。若诸梵行知者。便作是念。是沙门污。是沙门辱。是沙门憎。是沙门刺。知已。便当共摈弃之。所以者何。莫令污染诸梵行者。

于是。世尊说此颂曰。

&nbsp;&nbsp;&nbsp;&nbsp;共会集当知　　&nbsp;&nbsp;&nbsp;&nbsp;恶欲憎嫉恚

&nbsp;&nbsp;&nbsp;&nbsp;不语结恨悭　　&nbsp;&nbsp;&nbsp;&nbsp;嫉妒谄欺诳

&nbsp;&nbsp;&nbsp;&nbsp;在众诈言息　　&nbsp;&nbsp;&nbsp;&nbsp;屏处称沙门

&nbsp;&nbsp;&nbsp;&nbsp;阴作诸恶行　　&nbsp;&nbsp;&nbsp;&nbsp;恶见不守护

&nbsp;&nbsp;&nbsp;&nbsp;欺诳妄语言　　&nbsp;&nbsp;&nbsp;&nbsp;如是当知彼

&nbsp;&nbsp;&nbsp;&nbsp;往集不与会　　&nbsp;&nbsp;&nbsp;&nbsp;摈弃不共止

&nbsp;&nbsp;&nbsp;&nbsp;欺诈诳说多　　&nbsp;&nbsp;&nbsp;&nbsp;非息称说息

&nbsp;&nbsp;&nbsp;&nbsp;知时具净行　　&nbsp;&nbsp;&nbsp;&nbsp;摈弃远离彼

&nbsp;&nbsp;&nbsp;&nbsp;清净共清净　　&nbsp;&nbsp;&nbsp;&nbsp;常当共和合

&nbsp;&nbsp;&nbsp;&nbsp;和合得安隐　　&nbsp;&nbsp;&nbsp;&nbsp;如是得苦边

佛说如是。彼诸比丘闻佛所说。欢喜奉行。

瞻波经第六竟(一千三百五十一字)。

#### （一二三）中阿含大品沙门二十亿经第七(第三念诵)

我闻如是。

一时。佛游舍卫国。在胜林给孤独园。

尔时。尊者沙门二十亿亦游舍卫国。在闇林中。前夜．后夜学习不眠。精勤正住。修习道品。于是。尊者沙门二十亿安静独住。宴坐思惟。心作是念。若有世尊弟子精勤学习正法．律者。我为第一。然诸漏心不得解脱。我父母家极大富乐。多有钱财。我今宁可舍戒罢道行。欲布施修诸福业耶。

尔时。世尊以他心智知尊者沙门二十亿心之所念。便告一比丘。汝往至彼。呼沙门二十亿来。

于是。一比丘白曰。唯然。即从坐起。稽首礼足。绕三匝而去。往至尊者沙门二十亿所而语彼曰。世尊呼汝。

尊者沙门二十亿闻比丘语。即诣佛所。稽首作礼。却坐一面。世尊告曰。沙门。汝实安静独住。宴坐思惟。心作是念。若有世尊弟子精勤学习正法．律者。我为第一。然诸漏心不得解脱。我父母家极大富乐。多有钱财。我今宁可舍戒罢道行。欲布施修诸福业耶。

彼时。尊者沙门二十亿羞耻惭愧。则无无畏。世尊知我心之所念。叉手向佛。白曰。实尔。

世尊告曰。沙门。我今问汝。随所解答。于意云何。汝在家时。善调弹琴。琴随歌音。歌随琴音耶。

尊者沙门二十亿白曰。如是。世尊。

世尊复问。于意云何。若弹琴弦急。为有和音可爱乐耶。

沙门答曰。不也。世尊。

世尊复问。于意云何。若弹琴弦缓。为有和音可爱乐耶。

沙门答曰。不也。世尊。

世尊复问。于意云何。若弹琴调弦不急不缓。适得其中。为有和音可爱乐耶。

沙门答曰。如是。世尊。

世尊告曰。如是。沙门。极大精进。令心调乱。不极精进。令心懈怠。是故汝当分别此时。观察此相。莫得放逸。

尔时。尊者沙门二十亿闻佛所说。善受善持。即从坐起。稽首佛足。绕三匝而去。受佛弹琴喻教。在远离独住。心无放逸。修行精勤。彼在远离独住。心无放逸。修行精勤已。族姓子所为。剃除须发。著袈裟衣。至信．舍家。无家。学道者。唯无上梵行讫。于现法中自知自觉。自作证成就游。生已尽。梵行已立。所作已办。不更受有。知如真。尊者沙门二十亿知法已。至得阿罗诃。彼时。尊者沙门二十亿得阿罗诃已。而作是念。今正是时。我宁可往诣世尊所。说得究竟智耶。

于是。尊者沙门二十亿往诣佛所。稽首作礼。却坐一面。白曰。世尊。若有比丘得无所著。诸漏已尽。梵行已立。所作已办。重担已舍。有结已解。自得善义。正智正解脱者。彼于尔时乐此六处。乐于无欲。乐于远离。乐于无诤。乐于爱尽。乐于受尽。乐心不移动。世尊。或有一人而作是念。此贤者以依信故。乐于无欲者。不应如是观。但欲尽．恚尽．痴尽。是乐于无欲。

世尊。或有一人而作是念。此贤者以贪利称誉求供养故。乐于远离者。不应如是观。但欲尽．恚尽．痴尽。是乐于远离。世尊。或有一人而作是念。此贤者以依戒故。乐于无诤者。不应如是观。但欲尽．恚尽．痴尽。是乐于无诤。乐于爱尽。乐于受尽。乐心不移动。世尊。若有比丘得无所著。诸漏已尽。梵行已立。所作已办。重担已舍。有结已解。自得善义。正智正解脱者。彼于尔时乐此六处。

世尊。若有比丘学未得意。求愿无上安隐涅槃者。彼于尔时成就学根及学戒。彼于后时。诸漏已尽而得无漏。心解脱．慧解脱。于现法中自知自觉。自作证成就游。生已尽。梵行已立。所作已办。不更受有。知如真者。彼于尔时成就无学根及无学戒。世尊。犹幼少童子。彼于尔时成就小根及小戒。彼于后时具足学根者。彼于尔时成就学根及学戒。

如是。世尊。若有比丘学未得意。求愿无上安隐涅槃者。彼于尔时成就学根及学戒。彼于后时。诸漏已尽而得无漏。心解脱．慧解脱。于现法中自知自觉。自作证成就游。生已尽。梵行已立。所作已办。不更受有。知如真者。彼于尔时成就无学根及无学戒。彼若有眼所知色与对眼者。不能令失此心解脱．慧解脱。心在内住。善制守持。观兴衰法。若有耳所知声．鼻所知香．舌所知味．身所知触．意所知法与对意者。不能令失此心解脱．慧解脱。心在内住。善制守持。观兴衰法。

世尊。犹去村不远有大石山。不破不缺不脆。坚住不空合一。若东方有大风雨来。不能令摇。不动转移。亦非东方风移至南方。若南方有大风雨来。不能令摇。不动转移。亦非南方风移至西方。若西方有大风雨来。不能令摇。不动转移。亦非西方风移至北方。若北方有大风雨来。不能令摇。不动转移。亦非北方风移至诸方。如是彼若有眼所知色与对眼者。不能令失此心解脱．慧解脱。心在内住。善制守持。观兴衰法。若有耳所知声．鼻所知香．舌所知味．身所知触．意所知法与对意者。不能令失此心解脱．慧解脱。心在内住。善制守护。观兴衰法。

于是。尊者沙门二十亿说此颂曰。

&nbsp;&nbsp;&nbsp;&nbsp;乐在无欲　　&nbsp;&nbsp;&nbsp;&nbsp;心存远离

&nbsp;&nbsp;&nbsp;&nbsp;喜于无诤　　&nbsp;&nbsp;&nbsp;&nbsp;受尽欣悦

&nbsp;&nbsp;&nbsp;&nbsp;亦乐受尽　　&nbsp;&nbsp;&nbsp;&nbsp;心不移动

&nbsp;&nbsp;&nbsp;&nbsp;得知如真　　&nbsp;&nbsp;&nbsp;&nbsp;从是心解

&nbsp;&nbsp;&nbsp;&nbsp;得心解已　　&nbsp;&nbsp;&nbsp;&nbsp;比丘息根

&nbsp;&nbsp;&nbsp;&nbsp;作已不观　　&nbsp;&nbsp;&nbsp;&nbsp;无所求作

&nbsp;&nbsp;&nbsp;&nbsp;犹如石山　　&nbsp;&nbsp;&nbsp;&nbsp;风不能动

&nbsp;&nbsp;&nbsp;&nbsp;色声香味　　&nbsp;&nbsp;&nbsp;&nbsp;身触亦然

&nbsp;&nbsp;&nbsp;&nbsp;爱不爱法　　&nbsp;&nbsp;&nbsp;&nbsp;不能动心

尊者沙门二十亿于佛前说得究竟智已。即从坐起。稽首佛足。绕三匝而去。

尔时。世尊。尊者沙门二十亿去后不久。告诸比丘。诸族姓子。应如是来于我前说得究竟智。如沙门二十亿来于我前说得究竟智。不自誉。不慢他。说义现法随诸处也。莫令如痴增上慢所缠。来于我前说得究竟智。彼不得义。但大烦劳。沙门二十亿来于我前说得究竟智。不自誉。不慢他。说义现法随诸处也。

佛说如是。彼诸比丘闻佛所说。欢喜奉行。

沙门二十亿经第七竟(一千七百三十九字)。

#### （一二四）中阿含大品八难经第八(第三念诵)

我闻如是。

一时。佛游舍卫国。在胜林给孤独园。

尔时。世尊告诸比丘。人行梵行而有八难．八非时也。云何为八。若时如来．无所著．等正觉．明行成为．善逝．世间解．无上士．道法御．天人师．号佛．众祐。出世说法。趣向止息。趣向灭讫。趣向觉道。为善逝所演。彼人尔时生地狱中。是谓人行梵行第一难．第一非时。

复次。若时如来．无所著．等正觉．明行成为．善逝．世间解．无上士．道法御．天人师。号佛．众祐。出世说法。趣向止息。趣向灭讫。趣向觉道。为善逝所演。彼人尔时生畜生中。生饿鬼中。生长寿天中。生在边国夷狄之中。无信无恩。无有反复。若无比丘．比丘尼．优婆塞．优婆夷。是谓人行梵行第五难．第五非时。

复次。若时如来．无所著．等正觉．明行成为．善逝．世间解．无上士．道法御．天人师。号佛．众祐。出世说法。趣向止息。趣向灭讫。趣向觉道。为善逝所演。彼人尔时虽生中国。而聋哑如羊鸣。常以手语。不能知说善恶之义。是谓人行梵行第六难．第六非时。

复次。若时如来．无所著．等正觉．明行成为．善逝．世间解．无上士．道法御．天人师。号佛．众祐。出世说法。趣向止息。趣向灭讫。趣向觉道。为善逝所演。彼人尔时虽生中国。不聋．不哑．不如羊鸣。不以手语。又能知说善恶之义。然有邪见及颠倒见。如是见．如是说。无施．无斋。无有咒说。无善恶业。无善恶业报。无此世彼世。无父无母。世无真人往至善处．善去．善向。此世彼世自知自觉。自作证成就游。是谓人行梵行第七难．第七非时。

复次。若时如来．无所著．等正觉．明行成为．善逝．世间解．无上士．道法御．天人师。号佛．众祐。不出于世。亦不说法。趣向止息。趣向灭讫。趣向觉道。为善逝所演。彼人尔时生于中国。不聋．不哑．不如羊鸣。不以手语。又能知说善恶之义。而有正见不颠倒见。如是见．如是说。有施．有斋。亦有咒说。有善恶业。有善恶业报。有此世彼世。有父有母。世有真人往至善处．善去．善向。此世彼世自知自觉。自作证成就游。是谓人行梵行第八难．第八非时。

人行梵行有一不难．有一是时。云何人行梵行有一不难．有一是时。若时如来．无所著．等正觉．明行成为．善逝．世间解．无上士．道法御．天人师。号佛．众祐。出世说法。趣向止息。趣向灭讫。趣向觉道。为善逝所演。彼人尔时生于中国。不聋．不哑．不如羊鸣。不以手语。又能知说善恶之义。而有正见不颠倒见。如是见．如是说。有施．有斋。亦有咒说。有善恶业。有善恶业报。有此世彼世。有父有母。世有真人往至善处．善去．善向。此世彼世自知自觉。自作证成就游。是谓人行梵行有一不难．有一是时。

于是。世尊说此颂曰。

&nbsp;&nbsp;&nbsp;&nbsp;若得人身者　　&nbsp;&nbsp;&nbsp;&nbsp;说最微妙法

&nbsp;&nbsp;&nbsp;&nbsp;若有不得果　　&nbsp;&nbsp;&nbsp;&nbsp;必不遇其时

&nbsp;&nbsp;&nbsp;&nbsp;多说梵行难　　&nbsp;&nbsp;&nbsp;&nbsp;人在于后世

&nbsp;&nbsp;&nbsp;&nbsp;若得遇其时　　&nbsp;&nbsp;&nbsp;&nbsp;是世中甚难

&nbsp;&nbsp;&nbsp;&nbsp;欲得复人身　　&nbsp;&nbsp;&nbsp;&nbsp;及闻微妙法

&nbsp;&nbsp;&nbsp;&nbsp;当以精勤学　　&nbsp;&nbsp;&nbsp;&nbsp;人自哀愍故

&nbsp;&nbsp;&nbsp;&nbsp;谈说闻善法　　&nbsp;&nbsp;&nbsp;&nbsp;莫令失其时

&nbsp;&nbsp;&nbsp;&nbsp;若失此时者　　&nbsp;&nbsp;&nbsp;&nbsp;必忧堕地狱

&nbsp;&nbsp;&nbsp;&nbsp;若不遇其时　　&nbsp;&nbsp;&nbsp;&nbsp;不闻说善法

&nbsp;&nbsp;&nbsp;&nbsp;如商人失财　　&nbsp;&nbsp;&nbsp;&nbsp;受生死无量

&nbsp;&nbsp;&nbsp;&nbsp;若有得人身　　&nbsp;&nbsp;&nbsp;&nbsp;闻说正善法

&nbsp;&nbsp;&nbsp;&nbsp;遵奉世尊教　　&nbsp;&nbsp;&nbsp;&nbsp;必遭遇其时

&nbsp;&nbsp;&nbsp;&nbsp;若遭遇此时　　&nbsp;&nbsp;&nbsp;&nbsp;堪任正梵行

&nbsp;&nbsp;&nbsp;&nbsp;成就无上眼　　&nbsp;&nbsp;&nbsp;&nbsp;日亲之所说

&nbsp;&nbsp;&nbsp;&nbsp;彼为常自护　　&nbsp;&nbsp;&nbsp;&nbsp;进行离诸使

&nbsp;&nbsp;&nbsp;&nbsp;断灭一切结　　&nbsp;&nbsp;&nbsp;&nbsp;降魔魔眷属

&nbsp;&nbsp;&nbsp;&nbsp;彼度于世间　　&nbsp;&nbsp;&nbsp;&nbsp;谓得尽诸漏

佛说如是。彼诸比丘闻佛所说。欢喜奉行。

八难经第八竟(一千三十三字)。

#### （一二五）中阿含大品贫穷经第九(第三念诵)

我闻如是。

一时。佛游舍卫国。在胜林给孤独园。

尔时。世尊告诸比丘。世有欲人贫穷。为大苦耶。

诸比丘白曰。尔也。世尊。

世尊复告诸比丘曰。若有欲人贫穷举贷他家财物。世中举贷他家财物。为大苦耶。

诸比丘白曰。尔也。世尊。

世尊复告诸比丘曰。若有欲人举贷财物。不得时还。曰曰长息。世中长息。为大苦耶。

诸比丘白曰。尔也。世尊。

世尊复告诸比丘曰。若有欲人长息不还。财主责索。世中财主责索。为大苦耶。

诸比丘白曰。尔也。世尊。

世尊复告诸比丘曰。若有欲人财主责索。不能得偿。财主数往至彼求索。世中财主数往至彼求索。为大苦耶。

诸比丘白曰。尔也。世尊。

世尊复告诸比丘曰。若有欲人财主数往至彼求索。彼故不还。便为财主之所收缚。世中为财主收缚。为大苦耶。

诸比丘白曰。尔也。世尊。

是为世中有欲人贫穷是大苦。世中有欲人举贷财物是大苦。世中有欲人举贷长息是大苦。世中有欲人财主责索是大苦。世中有欲人财主数往至彼求索是大苦。世中有欲人为财主收缚是大苦。如是若有于此圣法之中。无信于善法。无禁戒．无博闻．无布施．无智慧于善法。彼虽多有金．银．琉璃．水精．摩尼．白珂．螺璧．珊瑚．琥珀．码瑙．玳[瑁-目 月]．砗渠．碧玉．赤石．琁珠。然彼故贫穷。无有力势。是我圣法中说不善贫穷也。

彼身恶行。口．意恶行。是我圣法中说不善举贷也。彼欲覆藏身之恶行。不自发露。不欲道说。不欲令人诃责。不顺求。欲覆藏口．意恶行。不自发露。不欲道说。不欲令人诃责。不顺求。是我圣法中说不善长息也。彼或行村邑及村邑外。诸梵行者见已。便作是说。诸贤。此人如是作．如是行．如是恶．如是不净。是村邑刺。彼作是说。诸贤。我不如是作．不如是行．不如是恶．不如是不净。亦非村邑刺。是我圣法中说不善责索也。

彼或在无事处。或在山林树下。或在空闲居。念三不善念欲念．恚念．害念。是我圣法中说不善数往求索也。彼作身恶行。口．意恶行。彼作身恶行。口．意恶行已。因此缘此。身坏命终。必至恶处。生地狱中。是我圣法中说不善收缚也。我不见缚更有如是苦．如是重．如是粗．如是不可乐。如地狱．畜生．饿鬼缚也。此三苦缚。漏尽阿罗诃比丘已知灭尽。拔其根本。永无来生。

于是。世尊说此颂曰。

&nbsp;&nbsp;&nbsp;&nbsp;世间贫穷苦　　&nbsp;&nbsp;&nbsp;&nbsp;举贷他钱财

&nbsp;&nbsp;&nbsp;&nbsp;举贷钱财已　　&nbsp;&nbsp;&nbsp;&nbsp;他责为苦恼

&nbsp;&nbsp;&nbsp;&nbsp;财主往求索　　&nbsp;&nbsp;&nbsp;&nbsp;因此收系缚

&nbsp;&nbsp;&nbsp;&nbsp;此缚甚重苦　　&nbsp;&nbsp;&nbsp;&nbsp;世间乐于欲

&nbsp;&nbsp;&nbsp;&nbsp;于圣法亦然　　&nbsp;&nbsp;&nbsp;&nbsp;若无有正信

&nbsp;&nbsp;&nbsp;&nbsp;无惭及无愧　　&nbsp;&nbsp;&nbsp;&nbsp;作恶不善行

&nbsp;&nbsp;&nbsp;&nbsp;身作不善行　　&nbsp;&nbsp;&nbsp;&nbsp;口意俱亦然

&nbsp;&nbsp;&nbsp;&nbsp;覆藏不欲说　　&nbsp;&nbsp;&nbsp;&nbsp;不乐正教诃

&nbsp;&nbsp;&nbsp;&nbsp;若有数数行　　&nbsp;&nbsp;&nbsp;&nbsp;意念则为苦

&nbsp;&nbsp;&nbsp;&nbsp;或村或静处　　&nbsp;&nbsp;&nbsp;&nbsp;因是必有悔

&nbsp;&nbsp;&nbsp;&nbsp;身口习诸行　　&nbsp;&nbsp;&nbsp;&nbsp;及意之所念

&nbsp;&nbsp;&nbsp;&nbsp;恶业转增多　　&nbsp;&nbsp;&nbsp;&nbsp;数数作复作

&nbsp;&nbsp;&nbsp;&nbsp;彼恶业无慧　　&nbsp;&nbsp;&nbsp;&nbsp;多作不善已

&nbsp;&nbsp;&nbsp;&nbsp;随所生毕讫　　&nbsp;&nbsp;&nbsp;&nbsp;必往地狱缚

&nbsp;&nbsp;&nbsp;&nbsp;此缚最甚苦　　&nbsp;&nbsp;&nbsp;&nbsp;雄猛之所离

&nbsp;&nbsp;&nbsp;&nbsp;如法得财利　　&nbsp;&nbsp;&nbsp;&nbsp;不负得安隐

&nbsp;&nbsp;&nbsp;&nbsp;施与得欢喜　　&nbsp;&nbsp;&nbsp;&nbsp;二俱皆获利

&nbsp;&nbsp;&nbsp;&nbsp;如是诸居士　　&nbsp;&nbsp;&nbsp;&nbsp;因施福增多

&nbsp;&nbsp;&nbsp;&nbsp;如是圣法中　　&nbsp;&nbsp;&nbsp;&nbsp;若有好诚信

&nbsp;&nbsp;&nbsp;&nbsp;具足成惭愧　　&nbsp;&nbsp;&nbsp;&nbsp;庶几无悭贪

&nbsp;&nbsp;&nbsp;&nbsp;已舍离五盖　　&nbsp;&nbsp;&nbsp;&nbsp;常乐行精进

&nbsp;&nbsp;&nbsp;&nbsp;成就诸禅定　　&nbsp;&nbsp;&nbsp;&nbsp;满具常弃乐

&nbsp;&nbsp;&nbsp;&nbsp;已得无食乐　　&nbsp;&nbsp;&nbsp;&nbsp;犹如水浴净

&nbsp;&nbsp;&nbsp;&nbsp;不动心解脱　　&nbsp;&nbsp;&nbsp;&nbsp;一切有结尽

&nbsp;&nbsp;&nbsp;&nbsp;无病为涅槃　　&nbsp;&nbsp;&nbsp;&nbsp;谓之无上灯

&nbsp;&nbsp;&nbsp;&nbsp;无忧无尘安　　&nbsp;&nbsp;&nbsp;&nbsp;是说不移动

佛说如是。彼诸比丘闻佛所说。欢喜奉行。

贫穷经第九竟(一千一十字)。

中阿含经卷第二十九(八千八百三字)
