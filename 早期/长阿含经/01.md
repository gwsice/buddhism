後秦弘始年佛陀耶舍共竺佛念譯

## 卷一

### （一）第一分初 大本經第一

如是我聞

一時。佛在舍衛國祇樹花林窟。與大比丘眾千二百五十人俱

時。諸比丘於乞食後集花林堂。各共議言。諸賢比丘。唯無上尊為最奇特。神通遠達。威力弘大。乃知過去無數諸佛。入於涅槃。斷諸結使。消滅戲論。又知彼佛劫數多少。名號．姓字。所生種族。其所飲食。壽命修短。所更苦樂。又知彼佛有如是戒。有如是法。有如是慧。有如是解。有如是住。云何。諸賢。如來為善別法性。知如是事。為諸天來語。乃知此事

爾時。世尊在閑靜處。天耳清凈。聞諸比丘作如是議。即從座起。詣花林堂。就座而坐

爾時。世尊知而故問。謂。諸比丘。汝等集此。何所語議。時。諸比丘具以事答

爾時。世尊告諸比丘。善哉。善哉。汝等以平等信。出家修道。諸所應行。凡有二業。一曰賢聖講法。二曰賢聖默然。汝等所論。正應如是。如來神通。威力弘大。盡知過去無數劫事。以能善解法性故知。亦以諸天來語故知。佛時頌曰

&nbsp;&nbsp;&nbsp;&nbsp;比丘集法堂&nbsp;&nbsp;&nbsp;&nbsp;&nbsp;&nbsp;&nbsp;&nbsp;講說賢聖論

&nbsp;&nbsp;&nbsp;&nbsp;如來處靜室&nbsp;&nbsp;&nbsp;&nbsp;&nbsp;&nbsp;&nbsp;&nbsp;天耳盡聞知

&nbsp;&nbsp;&nbsp;&nbsp;佛日光普照&nbsp;&nbsp;&nbsp;&nbsp;&nbsp;&nbsp;&nbsp;&nbsp;分別法界義

&nbsp;&nbsp;&nbsp;&nbsp;亦知過去事&nbsp;&nbsp;&nbsp;&nbsp;&nbsp;&nbsp;&nbsp;&nbsp;三佛般泥洹

&nbsp;&nbsp;&nbsp;&nbsp;名號姓種族&nbsp;&nbsp;&nbsp;&nbsp;&nbsp;&nbsp;&nbsp;&nbsp;受生分亦知

&nbsp;&nbsp;&nbsp;&nbsp;隨彼之處所&nbsp;&nbsp;&nbsp;&nbsp;&nbsp;&nbsp;&nbsp;&nbsp;凈眼皆記之

&nbsp;&nbsp;&nbsp;&nbsp;諸天大威力&nbsp;&nbsp;&nbsp;&nbsp;&nbsp;&nbsp;&nbsp;&nbsp;容貌甚端嚴

&nbsp;&nbsp;&nbsp;&nbsp;亦來啟告我&nbsp;&nbsp;&nbsp;&nbsp;&nbsp;&nbsp;&nbsp;&nbsp;三佛般泥洹

&nbsp;&nbsp;&nbsp;&nbsp;記生名號姓&nbsp;&nbsp;&nbsp;&nbsp;&nbsp;&nbsp;&nbsp;&nbsp;哀鸞音盡知

&nbsp;&nbsp;&nbsp;&nbsp;無上天人尊&nbsp;&nbsp;&nbsp;&nbsp;&nbsp;&nbsp;&nbsp;&nbsp;記於過去佛

又告諸比丘。汝等欲聞如來識宿命智。知於過去諸佛因緣不。我當說之

時。諸比丘白言。世尊。今正是時。願樂欲聞。善哉。世尊。以時講說。當奉行之

佛告諸比丘。諦聽。諦聽。善思念之。吾當為汝分別解說。時。諸比丘受教而聽

佛告諸比丘。過去九十一劫。時世有佛名毗婆屍如來．至真。出現於世。復次。比丘。過去三十一劫。有佛名屍棄如來．至真。出現於世。復次。比丘。即彼三十一劫中。有佛名毗舍婆如來．至真。出現於世。復次。比丘。此賢劫中有佛名拘樓孫。又名拘那含。又名迦葉。我今亦於賢劫中成最正覺。佛時頌曰

&nbsp;&nbsp;&nbsp;&nbsp;過九十一劫&nbsp;&nbsp;&nbsp;&nbsp;&nbsp;&nbsp;&nbsp;&nbsp;有毗婆屍佛

&nbsp;&nbsp;&nbsp;&nbsp;次三十一劫&nbsp;&nbsp;&nbsp;&nbsp;&nbsp;&nbsp;&nbsp;&nbsp;有佛名屍棄

&nbsp;&nbsp;&nbsp;&nbsp;即於彼劫中&nbsp;&nbsp;&nbsp;&nbsp;&nbsp;&nbsp;&nbsp;&nbsp;毗舍如來出

&nbsp;&nbsp;&nbsp;&nbsp;今此賢劫中&nbsp;&nbsp;&nbsp;&nbsp;&nbsp;&nbsp;&nbsp;&nbsp;無數那維歲

&nbsp;&nbsp;&nbsp;&nbsp;有四大仙人&nbsp;&nbsp;&nbsp;&nbsp;&nbsp;&nbsp;&nbsp;&nbsp;湣眾生故出

&nbsp;&nbsp;&nbsp;&nbsp;拘樓孫那含&nbsp;&nbsp;&nbsp;&nbsp;&nbsp;&nbsp;&nbsp;&nbsp;迦葉釋迦文

汝等當知。毗婆屍佛時。人壽八萬歲。屍棄佛時。人壽七萬歲。毗舍婆佛時。人壽六萬歲。拘樓孫佛時。人壽四萬歲。拘那含佛時。人壽三萬歲。迦葉佛時。人壽二萬歲。我今出世。人壽百歲。少出多減。佛時頌曰

&nbsp;&nbsp;&nbsp;&nbsp;毗婆屍時人&nbsp;&nbsp;&nbsp;&nbsp;&nbsp;&nbsp;&nbsp;&nbsp;壽八萬四千

&nbsp;&nbsp;&nbsp;&nbsp;屍棄佛時人&nbsp;&nbsp;&nbsp;&nbsp;&nbsp;&nbsp;&nbsp;&nbsp;壽命七萬歲

&nbsp;&nbsp;&nbsp;&nbsp;毗舍婆時人&nbsp;&nbsp;&nbsp;&nbsp;&nbsp;&nbsp;&nbsp;&nbsp;壽命六萬歲

&nbsp;&nbsp;&nbsp;&nbsp;拘樓孫時人&nbsp;&nbsp;&nbsp;&nbsp;&nbsp;&nbsp;&nbsp;&nbsp;壽命四萬歲

&nbsp;&nbsp;&nbsp;&nbsp;拘那含時人&nbsp;&nbsp;&nbsp;&nbsp;&nbsp;&nbsp;&nbsp;&nbsp;壽命三萬歲

&nbsp;&nbsp;&nbsp;&nbsp;迦葉佛時人&nbsp;&nbsp;&nbsp;&nbsp;&nbsp;&nbsp;&nbsp;&nbsp;壽命二萬歲

&nbsp;&nbsp;&nbsp;&nbsp;如我今時人&nbsp;&nbsp;&nbsp;&nbsp;&nbsp;&nbsp;&nbsp;&nbsp;壽命不過百

毗婆屍佛。出剎利種。姓拘利若。屍棄佛．毗舍婆佛。種．姓亦爾。拘樓孫佛。出婆羅門種。姓迦葉。拘那含佛．迦葉佛。種．姓亦爾。我今如來．至真。出剎利種。姓名曰瞿曇。佛時頌曰

&nbsp;&nbsp;&nbsp;&nbsp;毗婆屍如來&nbsp;&nbsp;&nbsp;&nbsp;&nbsp;&nbsp;&nbsp;&nbsp;屍棄毗舍婆

&nbsp;&nbsp;&nbsp;&nbsp;此三等正覺&nbsp;&nbsp;&nbsp;&nbsp;&nbsp;&nbsp;&nbsp;&nbsp;出拘利若姓

&nbsp;&nbsp;&nbsp;&nbsp;自余三如來&nbsp;&nbsp;&nbsp;&nbsp;&nbsp;&nbsp;&nbsp;&nbsp;出於迦葉姓

&nbsp;&nbsp;&nbsp;&nbsp;我今無上尊&nbsp;&nbsp;&nbsp;&nbsp;&nbsp;&nbsp;&nbsp;&nbsp;導禦諸眾生

&nbsp;&nbsp;&nbsp;&nbsp;天人中第一&nbsp;&nbsp;&nbsp;&nbsp;&nbsp;&nbsp;&nbsp;&nbsp;勇猛姓瞿曇

&nbsp;&nbsp;&nbsp;&nbsp;前三等正覺&nbsp;&nbsp;&nbsp;&nbsp;&nbsp;&nbsp;&nbsp;&nbsp;出於剎利種

&nbsp;&nbsp;&nbsp;&nbsp;其後三如來&nbsp;&nbsp;&nbsp;&nbsp;&nbsp;&nbsp;&nbsp;&nbsp;出婆羅門種

&nbsp;&nbsp;&nbsp;&nbsp;我今無上尊&nbsp;&nbsp;&nbsp;&nbsp;&nbsp;&nbsp;&nbsp;&nbsp;勇猛出剎利


毗婆屍佛坐波波羅樹下成最正覺。屍棄佛坐分陀利樹下成最正覺。毗舍婆佛坐娑羅樹下成最正覺。拘樓孫佛坐屍利沙樹下成最正覺。拘那含佛坐烏暫婆羅門樹下成最正覺。迦葉佛坐尼拘律樹下成最正覺。我今如來．至真。坐缽多樹下成最正覺。佛時頌曰

&nbsp;&nbsp;&nbsp;&nbsp;毗婆屍如來&nbsp;&nbsp;&nbsp;&nbsp;&nbsp;&nbsp;&nbsp;&nbsp;往詣波羅樹

&nbsp;&nbsp;&nbsp;&nbsp;即於彼處所&nbsp;&nbsp;&nbsp;&nbsp;&nbsp;&nbsp;&nbsp;&nbsp;得成最正覺

&nbsp;&nbsp;&nbsp;&nbsp;屍棄分陀樹&nbsp;&nbsp;&nbsp;&nbsp;&nbsp;&nbsp;&nbsp;&nbsp;成道滅有原

&nbsp;&nbsp;&nbsp;&nbsp;毗舍婆如來&nbsp;&nbsp;&nbsp;&nbsp;&nbsp;&nbsp;&nbsp;&nbsp;坐娑羅樹下

&nbsp;&nbsp;&nbsp;&nbsp;獲解脫知見&nbsp;&nbsp;&nbsp;&nbsp;&nbsp;&nbsp;&nbsp;&nbsp;神足無所礙

&nbsp;&nbsp;&nbsp;&nbsp;拘樓孫如來&nbsp;&nbsp;&nbsp;&nbsp;&nbsp;&nbsp;&nbsp;&nbsp;坐屍利沙樹

&nbsp;&nbsp;&nbsp;&nbsp;一切智清凈&nbsp;&nbsp;&nbsp;&nbsp;&nbsp;&nbsp;&nbsp;&nbsp;無染無所著

&nbsp;&nbsp;&nbsp;&nbsp;拘那含無尼&nbsp;&nbsp;&nbsp;&nbsp;&nbsp;&nbsp;&nbsp;&nbsp;坐烏暫樹下

&nbsp;&nbsp;&nbsp;&nbsp;即於彼處所&nbsp;&nbsp;&nbsp;&nbsp;&nbsp;&nbsp;&nbsp;&nbsp;滅諸貪憂惱

&nbsp;&nbsp;&nbsp;&nbsp;迦葉如來坐&nbsp;&nbsp;&nbsp;&nbsp;&nbsp;&nbsp;&nbsp;&nbsp;尼拘樓樹下

&nbsp;&nbsp;&nbsp;&nbsp;即於彼處所&nbsp;&nbsp;&nbsp;&nbsp;&nbsp;&nbsp;&nbsp;&nbsp;除滅諸有本

&nbsp;&nbsp;&nbsp;&nbsp;我今釋迦文&nbsp;&nbsp;&nbsp;&nbsp;&nbsp;&nbsp;&nbsp;&nbsp;坐於缽多樹

&nbsp;&nbsp;&nbsp;&nbsp;如來十力尊&nbsp;&nbsp;&nbsp;&nbsp;&nbsp;&nbsp;&nbsp;&nbsp;斷滅諸結使

&nbsp;&nbsp;&nbsp;&nbsp;摧伏眾魔怨&nbsp;&nbsp;&nbsp;&nbsp;&nbsp;&nbsp;&nbsp;&nbsp;在眾演大明

&nbsp;&nbsp;&nbsp;&nbsp;七佛精進力&nbsp;&nbsp;&nbsp;&nbsp;&nbsp;&nbsp;&nbsp;&nbsp;放光滅闇冥

&nbsp;&nbsp;&nbsp;&nbsp;各各坐諸樹&nbsp;&nbsp;&nbsp;&nbsp;&nbsp;&nbsp;&nbsp;&nbsp;於中成正覺


毗婆屍如來三會說法。初會弟子有十六萬八千人。二會弟子有十萬人。三會弟子有八萬人。屍棄如來亦三會說法。初會弟子有十萬人。二會弟子有八萬人。三會弟子有七萬人。毗舍婆如來二會說法。初會弟子有七萬人。次會弟子有六萬人。拘樓孫如來一會說法。弟子四萬人。拘那含如來一會說法。弟子三萬人。迦葉如來一會說法。弟子二萬人。我今一會說法。弟子千二百五十人。佛時頌曰

&nbsp;&nbsp;&nbsp;&nbsp;毗婆屍名觀&nbsp;&nbsp;&nbsp;&nbsp;&nbsp;&nbsp;&nbsp;&nbsp;智慧不可量

&nbsp;&nbsp;&nbsp;&nbsp;遍見無所畏&nbsp;&nbsp;&nbsp;&nbsp;&nbsp;&nbsp;&nbsp;&nbsp;三會弟子眾

&nbsp;&nbsp;&nbsp;&nbsp;屍棄光無動&nbsp;&nbsp;&nbsp;&nbsp;&nbsp;&nbsp;&nbsp;&nbsp;能滅諸結使

&nbsp;&nbsp;&nbsp;&nbsp;無量大威德&nbsp;&nbsp;&nbsp;&nbsp;&nbsp;&nbsp;&nbsp;&nbsp;無能測量者

&nbsp;&nbsp;&nbsp;&nbsp;彼佛亦三會&nbsp;&nbsp;&nbsp;&nbsp;&nbsp;&nbsp;&nbsp;&nbsp;弟子普共集

&nbsp;&nbsp;&nbsp;&nbsp;毗舍婆斷結&nbsp;&nbsp;&nbsp;&nbsp;&nbsp;&nbsp;&nbsp;&nbsp;大仙人要集

&nbsp;&nbsp;&nbsp;&nbsp;名聞於諸方&nbsp;&nbsp;&nbsp;&nbsp;&nbsp;&nbsp;&nbsp;&nbsp;妙法大名稱

&nbsp;&nbsp;&nbsp;&nbsp;二會弟子眾&nbsp;&nbsp;&nbsp;&nbsp;&nbsp;&nbsp;&nbsp;&nbsp;普演深奧義

&nbsp;&nbsp;&nbsp;&nbsp;拘樓孫一會&nbsp;&nbsp;&nbsp;&nbsp;&nbsp;&nbsp;&nbsp;&nbsp;哀湣療諸苦

&nbsp;&nbsp;&nbsp;&nbsp;導師化眾生&nbsp;&nbsp;&nbsp;&nbsp;&nbsp;&nbsp;&nbsp;&nbsp;一會弟子眾

&nbsp;&nbsp;&nbsp;&nbsp;拘那含如來&nbsp;&nbsp;&nbsp;&nbsp;&nbsp;&nbsp;&nbsp;&nbsp;無上亦如是

&nbsp;&nbsp;&nbsp;&nbsp;紫磨金色身&nbsp;&nbsp;&nbsp;&nbsp;&nbsp;&nbsp;&nbsp;&nbsp;容貌悉具足

&nbsp;&nbsp;&nbsp;&nbsp;一會弟子眾&nbsp;&nbsp;&nbsp;&nbsp;&nbsp;&nbsp;&nbsp;&nbsp;普演微妙法

&nbsp;&nbsp;&nbsp;&nbsp;迦葉一一毛&nbsp;&nbsp;&nbsp;&nbsp;&nbsp;&nbsp;&nbsp;&nbsp;一心無亂想

&nbsp;&nbsp;&nbsp;&nbsp;一語不煩重&nbsp;&nbsp;&nbsp;&nbsp;&nbsp;&nbsp;&nbsp;&nbsp;一會弟子眾

&nbsp;&nbsp;&nbsp;&nbsp;能仁意寂滅&nbsp;&nbsp;&nbsp;&nbsp;&nbsp;&nbsp;&nbsp;&nbsp;釋種沙門上

&nbsp;&nbsp;&nbsp;&nbsp;天中天最尊&nbsp;&nbsp;&nbsp;&nbsp;&nbsp;&nbsp;&nbsp;&nbsp;我一會弟子

&nbsp;&nbsp;&nbsp;&nbsp;彼會我現義&nbsp;&nbsp;&nbsp;&nbsp;&nbsp;&nbsp;&nbsp;&nbsp;演布清凈教

&nbsp;&nbsp;&nbsp;&nbsp;心常懷歡喜&nbsp;&nbsp;&nbsp;&nbsp;&nbsp;&nbsp;&nbsp;&nbsp;漏盡盡後有

&nbsp;&nbsp;&nbsp;&nbsp;毗婆屍棄三&nbsp;&nbsp;&nbsp;&nbsp;&nbsp;&nbsp;&nbsp;&nbsp;毗舍婆佛二

&nbsp;&nbsp;&nbsp;&nbsp;四佛各各一&nbsp;&nbsp;&nbsp;&nbsp;&nbsp;&nbsp;&nbsp;&nbsp;仙人會演說

時。毗婆屍佛有二弟子。一名騫茶。二名提舍。諸弟子中最為第一。屍棄佛有二弟子。一名阿毗浮。二名三婆婆。諸弟子中最為第一。毗舍婆佛有二弟子。一名扶遊。二名郁多摩。諸弟子中最為第一。拘樓孫佛有二弟子。一名薩尼。二名毗樓。諸弟子中最為第一。拘那含佛有二弟子。一名舒槃那。二名郁多樓。諸弟子中最為第一。迦葉佛有二弟子。一名提舍。二名婆羅婆。諸弟子中最為第一。今我二弟子。一名舍利弗。二名目揵連。諸弟子中最為第一。佛時頌曰

&nbsp;&nbsp;&nbsp;&nbsp;騫茶提舍等&nbsp;&nbsp;&nbsp;&nbsp;&nbsp;&nbsp;&nbsp;&nbsp;毗婆屍弟子

&nbsp;&nbsp;&nbsp;&nbsp;阿毗浮三婆&nbsp;&nbsp;&nbsp;&nbsp;&nbsp;&nbsp;&nbsp;&nbsp;屍棄佛弟子

&nbsp;&nbsp;&nbsp;&nbsp;扶遊郁多摩&nbsp;&nbsp;&nbsp;&nbsp;&nbsp;&nbsp;&nbsp;&nbsp;弟子中第一

&nbsp;&nbsp;&nbsp;&nbsp;二俱降魔怨&nbsp;&nbsp;&nbsp;&nbsp;&nbsp;&nbsp;&nbsp;&nbsp;毗舍婆弟子

&nbsp;&nbsp;&nbsp;&nbsp;薩屍毗樓等&nbsp;&nbsp;&nbsp;&nbsp;&nbsp;&nbsp;&nbsp;&nbsp;拘樓孫弟子

&nbsp;&nbsp;&nbsp;&nbsp;舒槃郁多樓&nbsp;&nbsp;&nbsp;&nbsp;&nbsp;&nbsp;&nbsp;&nbsp;拘那含弟子

&nbsp;&nbsp;&nbsp;&nbsp;提舍婆羅婆&nbsp;&nbsp;&nbsp;&nbsp;&nbsp;&nbsp;&nbsp;&nbsp;迦葉佛弟子

&nbsp;&nbsp;&nbsp;&nbsp;舍利弗目連&nbsp;&nbsp;&nbsp;&nbsp;&nbsp;&nbsp;&nbsp;&nbsp;是我第一子


毗婆屍佛有執事弟子。名曰無憂。屍棄佛執事弟子。名曰忍行。毗舍婆佛有執事弟子。名曰寂滅。拘樓孫佛有執事弟子。名曰善覺。拘那含佛有執事弟子。名曰安和。迦葉佛有執事弟子。名曰善友。我執事弟子。名曰阿難。佛時頌曰

&nbsp;&nbsp;&nbsp;&nbsp;無憂與忍行&nbsp;&nbsp;&nbsp;&nbsp;&nbsp;&nbsp;&nbsp;&nbsp;寂滅及善覺

&nbsp;&nbsp;&nbsp;&nbsp;安和善友等&nbsp;&nbsp;&nbsp;&nbsp;&nbsp;&nbsp;&nbsp;&nbsp;阿難為第七

&nbsp;&nbsp;&nbsp;&nbsp;此為佛侍者&nbsp;&nbsp;&nbsp;&nbsp;&nbsp;&nbsp;&nbsp;&nbsp;具足諸義趣

&nbsp;&nbsp;&nbsp;&nbsp;晝夜無放逸&nbsp;&nbsp;&nbsp;&nbsp;&nbsp;&nbsp;&nbsp;&nbsp;自利亦利他

&nbsp;&nbsp;&nbsp;&nbsp;此七賢弟子&nbsp;&nbsp;&nbsp;&nbsp;&nbsp;&nbsp;&nbsp;&nbsp;侍七佛左右

&nbsp;&nbsp;&nbsp;&nbsp;歡喜而供養&nbsp;&nbsp;&nbsp;&nbsp;&nbsp;&nbsp;&nbsp;&nbsp;寂然歸滅度

毗婆屍佛有子。名曰方膺。屍棄佛有子。名曰無量。毗舍婆佛有子。名曰妙覺。拘樓孫佛有子。名曰上勝。拘那含佛有子。名曰導師。迦葉佛有子。名曰集軍。今我有子。名曰羅睺羅。佛時頌曰

&nbsp;&nbsp;&nbsp;&nbsp;方膺無量子&nbsp;&nbsp;&nbsp;&nbsp;&nbsp;&nbsp;&nbsp;&nbsp;妙覺及上勝

&nbsp;&nbsp;&nbsp;&nbsp;導師集軍等&nbsp;&nbsp;&nbsp;&nbsp;&nbsp;&nbsp;&nbsp;&nbsp;羅睺羅第七

&nbsp;&nbsp;&nbsp;&nbsp;此諸豪貴子&nbsp;&nbsp;&nbsp;&nbsp;&nbsp;&nbsp;&nbsp;&nbsp;紹繼諸佛種

&nbsp;&nbsp;&nbsp;&nbsp;愛法好施惠&nbsp;&nbsp;&nbsp;&nbsp;&nbsp;&nbsp;&nbsp;&nbsp;於聖法無畏

毗婆屍佛父名槃頭。剎利王種。母名槃頭婆提。王所治城名曰槃頭婆提。佛時頌曰

&nbsp;&nbsp;&nbsp;&nbsp;遍眼父槃頭&nbsp;&nbsp;&nbsp;&nbsp;&nbsp;&nbsp;&nbsp;&nbsp;母槃頭婆提

&nbsp;&nbsp;&nbsp;&nbsp;槃頭婆提城&nbsp;&nbsp;&nbsp;&nbsp;&nbsp;&nbsp;&nbsp;&nbsp;佛於中說法

屍棄佛父名。曰明相。剎利王種。母名光曜。王所治城名曰光相。佛時頌曰

&nbsp;&nbsp;&nbsp;&nbsp;屍棄父明相&nbsp;&nbsp;&nbsp;&nbsp;&nbsp;&nbsp;&nbsp;&nbsp;母名曰光曜

&nbsp;&nbsp;&nbsp;&nbsp;於明相城中&nbsp;&nbsp;&nbsp;&nbsp;&nbsp;&nbsp;&nbsp;&nbsp;威德降外敵

毗舍婆佛父名善燈。剎利王種。母名稱戒。王所治城名曰無喻。佛時頌曰

&nbsp;&nbsp;&nbsp;&nbsp;毗舍婆佛父&nbsp;&nbsp;&nbsp;&nbsp;&nbsp;&nbsp;&nbsp;&nbsp;善燈剎利種

&nbsp;&nbsp;&nbsp;&nbsp;母名曰稱戒&nbsp;&nbsp;&nbsp;&nbsp;&nbsp;&nbsp;&nbsp;&nbsp;城名曰無喻

拘樓孫佛父名祀得。婆羅門種。母名善枝。王名安和。隨王名故城名安和。佛時頌曰

&nbsp;&nbsp;&nbsp;&nbsp;祀得婆羅門&nbsp;&nbsp;&nbsp;&nbsp;&nbsp;&nbsp;&nbsp;&nbsp;母名曰善枝

&nbsp;&nbsp;&nbsp;&nbsp;王名曰安和&nbsp;&nbsp;&nbsp;&nbsp;&nbsp;&nbsp;&nbsp;&nbsp;居在安和城

拘那含佛父名大德。婆羅門種。母名善勝。是時王名清凈。隨王名故城名清凈。佛時頌曰

&nbsp;&nbsp;&nbsp;&nbsp;大德婆羅門&nbsp;&nbsp;&nbsp;&nbsp;&nbsp;&nbsp;&nbsp;&nbsp;母名曰善勝

&nbsp;&nbsp;&nbsp;&nbsp;王名曰清凈&nbsp;&nbsp;&nbsp;&nbsp;&nbsp;&nbsp;&nbsp;&nbsp;居在清凈城

迦葉佛父名曰梵德。婆羅門種。母名曰財主。時王名汲毗。王所治城名波羅奈。佛時頌曰

&nbsp;&nbsp;&nbsp;&nbsp;梵德婆羅門&nbsp;&nbsp;&nbsp;&nbsp;&nbsp;&nbsp;&nbsp;&nbsp;母名曰財主

&nbsp;&nbsp;&nbsp;&nbsp;時王名汲毗&nbsp;&nbsp;&nbsp;&nbsp;&nbsp;&nbsp;&nbsp;&nbsp;在波羅奈城

我父名凈飯。剎利王種。母名大清凈妙。王所治城名迦毗羅衛。佛時頌曰

&nbsp;&nbsp;&nbsp;&nbsp;父剎利凈飯&nbsp;&nbsp;&nbsp;&nbsp;&nbsp;&nbsp;&nbsp;&nbsp;母名大清凈

&nbsp;&nbsp;&nbsp;&nbsp;土廣民豐饒&nbsp;&nbsp;&nbsp;&nbsp;&nbsp;&nbsp;&nbsp;&nbsp;我從彼而生

此是諸佛因緣．名號．種族．所出生處。何有智者聞此因緣而不歡喜。起愛樂心

爾時。世尊告諸比丘。吾今欲以宿命智說過去佛事。汝欲聞不

諸比丘對曰。今正是時。願樂欲聞

佛告諸比丘。諦聽。諦聽。善思念之。吾當為汝分別解說。比丘。當知諸佛常法。毗婆屍菩薩從兜率天降神母胎。從右脅入。正念不亂。當於爾時。地為震動。放大光明。普照世界。日月所不及處皆蒙大明。幽冥眾生。各相睹見。知其所趣。時。此光明復照魔宮。諸天．釋．梵．沙門．婆羅門及余眾生普蒙大明。諸天光明自然不現。佛時頌曰

&nbsp;&nbsp;&nbsp;&nbsp;密雲聚虛空&nbsp;&nbsp;&nbsp;&nbsp;&nbsp;&nbsp;&nbsp;&nbsp;電光照天下

&nbsp;&nbsp;&nbsp;&nbsp;毗婆屍降胎&nbsp;&nbsp;&nbsp;&nbsp;&nbsp;&nbsp;&nbsp;&nbsp;光明照亦然

&nbsp;&nbsp;&nbsp;&nbsp;日月所不及&nbsp;&nbsp;&nbsp;&nbsp;&nbsp;&nbsp;&nbsp;&nbsp;莫不蒙大明

&nbsp;&nbsp;&nbsp;&nbsp;處胎凈無穢&nbsp;&nbsp;&nbsp;&nbsp;&nbsp;&nbsp;&nbsp;&nbsp;諸佛法皆然

諸比丘。當知諸佛常法。毗婆屍菩薩在母胎時。專念不亂。有四天子。執戈矛侍護其人。人與非人不得侵嬈。此是常法。佛時頌曰

&nbsp;&nbsp;&nbsp;&nbsp;四方四天子&nbsp;&nbsp;&nbsp;&nbsp;&nbsp;&nbsp;&nbsp;&nbsp;有名稱威德

&nbsp;&nbsp;&nbsp;&nbsp;天帝釋所遣&nbsp;&nbsp;&nbsp;&nbsp;&nbsp;&nbsp;&nbsp;&nbsp;善守護菩薩

&nbsp;&nbsp;&nbsp;&nbsp;手常執戈矛&nbsp;&nbsp;&nbsp;&nbsp;&nbsp;&nbsp;&nbsp;&nbsp;衛護不去離

&nbsp;&nbsp;&nbsp;&nbsp;人非人不嬈&nbsp;&nbsp;&nbsp;&nbsp;&nbsp;&nbsp;&nbsp;&nbsp;此諸佛常法

&nbsp;&nbsp;&nbsp;&nbsp;天神所擁護&nbsp;&nbsp;&nbsp;&nbsp;&nbsp;&nbsp;&nbsp;&nbsp;如天女衛天

&nbsp;&nbsp;&nbsp;&nbsp;眷屬懷歡喜&nbsp;&nbsp;&nbsp;&nbsp;&nbsp;&nbsp;&nbsp;&nbsp;此諸佛常法

又告比丘。諸佛常法。毗婆屍菩薩從兜率天降神母胎。專念不亂。母身安隱。無眾惱患。智慧增益。母自觀胎。見菩薩身諸根具足。如紫磨金。無有瑕穢。猶如有目之士觀凈琉璃。內外清徹。無眾障翳。諸比丘。此是諸佛常法。爾時。世尊而說偈言

&nbsp;&nbsp;&nbsp;&nbsp;如凈琉璃珠&nbsp;&nbsp;&nbsp;&nbsp;&nbsp;&nbsp;&nbsp;&nbsp;其明如日月

&nbsp;&nbsp;&nbsp;&nbsp;仁尊處母胎&nbsp;&nbsp;&nbsp;&nbsp;&nbsp;&nbsp;&nbsp;&nbsp;其母無惱患

&nbsp;&nbsp;&nbsp;&nbsp;智慧為增益&nbsp;&nbsp;&nbsp;&nbsp;&nbsp;&nbsp;&nbsp;&nbsp;觀胎如金像

&nbsp;&nbsp;&nbsp;&nbsp;母懷妊安樂&nbsp;&nbsp;&nbsp;&nbsp;&nbsp;&nbsp;&nbsp;&nbsp;此諸佛常法 

佛告比丘。毗婆屍菩薩從兜率天降神母胎。專念不亂。母心清凈。無眾欲想。不為淫火之所燒然。此是諸佛常法。爾時。世尊而說偈言

&nbsp;&nbsp;&nbsp;&nbsp;菩薩住母胎&nbsp;&nbsp;&nbsp;&nbsp;&nbsp;&nbsp;&nbsp;&nbsp;天終天福成

&nbsp;&nbsp;&nbsp;&nbsp;其母心清凈&nbsp;&nbsp;&nbsp;&nbsp;&nbsp;&nbsp;&nbsp;&nbsp;無有眾欲想

&nbsp;&nbsp;&nbsp;&nbsp;舍離諸淫欲&nbsp;&nbsp;&nbsp;&nbsp;&nbsp;&nbsp;&nbsp;&nbsp;不染不親近

&nbsp;&nbsp;&nbsp;&nbsp;不為欲火燃&nbsp;&nbsp;&nbsp;&nbsp;&nbsp;&nbsp;&nbsp;&nbsp;諸佛母常凈

佛告比丘。諸佛常法。毗婆屍菩薩從兜率天降神母胎。專念不亂。其母奉持五戒。梵行清凈。篤信仁愛。諸善成就。安樂無畏。身壞命終。生忉利天。此是常法。爾時。世尊而說偈言

&nbsp;&nbsp;&nbsp;&nbsp;持人中尊身&nbsp;&nbsp;&nbsp;&nbsp;&nbsp;&nbsp;&nbsp;&nbsp;精進戒具足

&nbsp;&nbsp;&nbsp;&nbsp;後必受天身&nbsp;&nbsp;&nbsp;&nbsp;&nbsp;&nbsp;&nbsp;&nbsp;此緣名佛母

佛告比丘。諸佛常法。毗婆屍菩薩當其生時。從右脅出。地為震動。光明普照。始入胎時。闇冥之處。無不蒙明。此是常法。爾時。世尊而說偈言

&nbsp;&nbsp;&nbsp;&nbsp;太子生地動&nbsp;&nbsp;&nbsp;&nbsp;&nbsp;&nbsp;&nbsp;&nbsp;大光靡不照

&nbsp;&nbsp;&nbsp;&nbsp;此界及余界&nbsp;&nbsp;&nbsp;&nbsp;&nbsp;&nbsp;&nbsp;&nbsp;上下與諸方

&nbsp;&nbsp;&nbsp;&nbsp;放光施凈目&nbsp;&nbsp;&nbsp;&nbsp;&nbsp;&nbsp;&nbsp;&nbsp;具足於天身

&nbsp;&nbsp;&nbsp;&nbsp;以歡喜凈音&nbsp;&nbsp;&nbsp;&nbsp;&nbsp;&nbsp;&nbsp;&nbsp;轉稱菩薩名

佛告比丘。諸佛常法。毗婆屍菩薩當其生時。從右脅出。專念不亂。時。菩薩母手攀樹枝。不坐不臥。時。四天子手奉香水。於母前立言。唯然。天母。今生聖子。勿懷憂戚。此是常法。爾時。世尊而說偈言

&nbsp;&nbsp;&nbsp;&nbsp;佛母不坐臥&nbsp;&nbsp;&nbsp;&nbsp;&nbsp;&nbsp;&nbsp;&nbsp;住戒修梵行

&nbsp;&nbsp;&nbsp;&nbsp;生尊不懈怠&nbsp;&nbsp;&nbsp;&nbsp;&nbsp;&nbsp;&nbsp;&nbsp;天人所奉侍

佛告比丘。諸佛常法。毗婆屍菩薩當其生時。從右脅出。專念不亂。其身清凈。不為穢惡之所汙染。猶如有目之士。以凈明珠投白繒上。兩不相汙。二俱凈故。菩薩出胎亦復如是。此是常法。爾時。世尊而說偈言

&nbsp;&nbsp;&nbsp;&nbsp;猶如凈明珠&nbsp;&nbsp;&nbsp;&nbsp;&nbsp;&nbsp;&nbsp;&nbsp;投繒不染汙

&nbsp;&nbsp;&nbsp;&nbsp;菩薩出胎時&nbsp;&nbsp;&nbsp;&nbsp;&nbsp;&nbsp;&nbsp;&nbsp;清凈無染汙

佛告比丘。諸佛常法。毗婆屍菩薩當其生時。從右脅出。專念不亂。從右脅出。墮地行七步。無人扶侍。遍觀四方。舉手而言。天上天下唯我為尊。要度眾生生老病死。此是常法。爾時。世尊而說偈言

&nbsp;&nbsp;&nbsp;&nbsp;猶如師子步&nbsp;&nbsp;&nbsp;&nbsp;&nbsp;&nbsp;&nbsp;&nbsp;遍觀於四方

&nbsp;&nbsp;&nbsp;&nbsp;墮地行七步&nbsp;&nbsp;&nbsp;&nbsp;&nbsp;&nbsp;&nbsp;&nbsp;人師子亦然

&nbsp;&nbsp;&nbsp;&nbsp;又如大龍行&nbsp;&nbsp;&nbsp;&nbsp;&nbsp;&nbsp;&nbsp;&nbsp;遍觀於四方

&nbsp;&nbsp;&nbsp;&nbsp;墮地行七步&nbsp;&nbsp;&nbsp;&nbsp;&nbsp;&nbsp;&nbsp;&nbsp;人龍亦復然

&nbsp;&nbsp;&nbsp;&nbsp;兩足尊生時&nbsp;&nbsp;&nbsp;&nbsp;&nbsp;&nbsp;&nbsp;&nbsp;安行於七步

&nbsp;&nbsp;&nbsp;&nbsp;觀四方舉聲&nbsp;&nbsp;&nbsp;&nbsp;&nbsp;&nbsp;&nbsp;&nbsp;當盡生死苦

&nbsp;&nbsp;&nbsp;&nbsp;當其初生時&nbsp;&nbsp;&nbsp;&nbsp;&nbsp;&nbsp;&nbsp;&nbsp;無等等與等

&nbsp;&nbsp;&nbsp;&nbsp;自觀生死本&nbsp;&nbsp;&nbsp;&nbsp;&nbsp;&nbsp;&nbsp;&nbsp;此身最後邊

佛告比丘。諸佛常法。毗婆屍菩薩當其生時。從右脅出。專念不亂。二泉湧出一溫一冷。以供澡浴。此是常法。爾時。世尊而說偈言

&nbsp;&nbsp;&nbsp;&nbsp;兩足尊生時&nbsp;&nbsp;&nbsp;&nbsp;&nbsp;&nbsp;&nbsp;&nbsp;二泉自湧出

&nbsp;&nbsp;&nbsp;&nbsp;以供菩薩用&nbsp;&nbsp;&nbsp;&nbsp;&nbsp;&nbsp;&nbsp;&nbsp;遍眼浴清凈

&nbsp;&nbsp;&nbsp;&nbsp;二泉自湧出&nbsp;&nbsp;&nbsp;&nbsp;&nbsp;&nbsp;&nbsp;&nbsp;其水甚清凈

&nbsp;&nbsp;&nbsp;&nbsp;一溫二清冷&nbsp;&nbsp;&nbsp;&nbsp;&nbsp;&nbsp;&nbsp;&nbsp;以浴一切智

太子初生。父王槃頭召集相師及諸道術。令觀太子。知其吉凶。時。諸相師受命而觀。即前披衣。見有具相。占曰。有此相者。當趣二處。必然無疑。若在家者。當為轉輪聖王。王四天下。四兵具足。以正法治。無有偏枉。恩及天下。七寶自至。千子勇健。能伏外敵。兵杖不用。天下太平。若出家學道。當成正覺。十號具足

時。諸相師即白王言。王所生子。有三十二相。當趣二處。必然無疑。在家當為轉輪聖王。若其出家。當成正覺。十號具足。佛時頌曰

&nbsp;&nbsp;&nbsp;&nbsp;百福太子生&nbsp;&nbsp;&nbsp;&nbsp;&nbsp;&nbsp;&nbsp;&nbsp;相師之所記

&nbsp;&nbsp;&nbsp;&nbsp;如典記所載&nbsp;&nbsp;&nbsp;&nbsp;&nbsp;&nbsp;&nbsp;&nbsp;趣二處無疑

&nbsp;&nbsp;&nbsp;&nbsp;若其樂家者&nbsp;&nbsp;&nbsp;&nbsp;&nbsp;&nbsp;&nbsp;&nbsp;當為轉輪王

&nbsp;&nbsp;&nbsp;&nbsp;七寶難可獲&nbsp;&nbsp;&nbsp;&nbsp;&nbsp;&nbsp;&nbsp;&nbsp;為王寶自至

&nbsp;&nbsp;&nbsp;&nbsp;真金千輻具&nbsp;&nbsp;&nbsp;&nbsp;&nbsp;&nbsp;&nbsp;&nbsp;周匝金輞持

&nbsp;&nbsp;&nbsp;&nbsp;轉能飛遍行&nbsp;&nbsp;&nbsp;&nbsp;&nbsp;&nbsp;&nbsp;&nbsp;故名為天輪

&nbsp;&nbsp;&nbsp;&nbsp;善調七牙住&nbsp;&nbsp;&nbsp;&nbsp;&nbsp;&nbsp;&nbsp;&nbsp;高廣白如雪

&nbsp;&nbsp;&nbsp;&nbsp;能善飛虛空&nbsp;&nbsp;&nbsp;&nbsp;&nbsp;&nbsp;&nbsp;&nbsp;名第二象寶

&nbsp;&nbsp;&nbsp;&nbsp;馬行周天下&nbsp;&nbsp;&nbsp;&nbsp;&nbsp;&nbsp;&nbsp;&nbsp;朝去暮還食

&nbsp;&nbsp;&nbsp;&nbsp;朱髦孔雀咽&nbsp;&nbsp;&nbsp;&nbsp;&nbsp;&nbsp;&nbsp;&nbsp;名為第三寶

&nbsp;&nbsp;&nbsp;&nbsp;清凈琉璃珠&nbsp;&nbsp;&nbsp;&nbsp;&nbsp;&nbsp;&nbsp;&nbsp;光照一由旬

&nbsp;&nbsp;&nbsp;&nbsp;照夜明如晝&nbsp;&nbsp;&nbsp;&nbsp;&nbsp;&nbsp;&nbsp;&nbsp;名為第四寶

&nbsp;&nbsp;&nbsp;&nbsp;色聲香味觸&nbsp;&nbsp;&nbsp;&nbsp;&nbsp;&nbsp;&nbsp;&nbsp;無有與等者

&nbsp;&nbsp;&nbsp;&nbsp;諸女中第一&nbsp;&nbsp;&nbsp;&nbsp;&nbsp;&nbsp;&nbsp;&nbsp;名為第五寶

&nbsp;&nbsp;&nbsp;&nbsp;獻王琉璃寶&nbsp;&nbsp;&nbsp;&nbsp;&nbsp;&nbsp;&nbsp;&nbsp;珠玉及眾珍

&nbsp;&nbsp;&nbsp;&nbsp;歡喜而貢奉&nbsp;&nbsp;&nbsp;&nbsp;&nbsp;&nbsp;&nbsp;&nbsp;名為第六寶

&nbsp;&nbsp;&nbsp;&nbsp;如轉輪王念&nbsp;&nbsp;&nbsp;&nbsp;&nbsp;&nbsp;&nbsp;&nbsp;軍眾速來去

&nbsp;&nbsp;&nbsp;&nbsp;健疾如王意&nbsp;&nbsp;&nbsp;&nbsp;&nbsp;&nbsp;&nbsp;&nbsp;名為第七寶

&nbsp;&nbsp;&nbsp;&nbsp;此名為七寶&nbsp;&nbsp;&nbsp;&nbsp;&nbsp;&nbsp;&nbsp;&nbsp;輪象馬純白

&nbsp;&nbsp;&nbsp;&nbsp;居士珠女寶&nbsp;&nbsp;&nbsp;&nbsp;&nbsp;&nbsp;&nbsp;&nbsp;典兵寶為七

&nbsp;&nbsp;&nbsp;&nbsp;觀此無有厭&nbsp;&nbsp;&nbsp;&nbsp;&nbsp;&nbsp;&nbsp;&nbsp;五欲自娛樂

&nbsp;&nbsp;&nbsp;&nbsp;如象斷羈靽&nbsp;&nbsp;&nbsp;&nbsp;&nbsp;&nbsp;&nbsp;&nbsp;出家成正覺

&nbsp;&nbsp;&nbsp;&nbsp;王有如是子&nbsp;&nbsp;&nbsp;&nbsp;&nbsp;&nbsp;&nbsp;&nbsp;二足人中尊

&nbsp;&nbsp;&nbsp;&nbsp;處世轉法輪&nbsp;&nbsp;&nbsp;&nbsp;&nbsp;&nbsp;&nbsp;&nbsp;道成無懈怠 &nbsp;&nbsp;&nbsp;&nbsp;

是時。父王殷勤再三。重問相師。汝等更觀太子三十二相。斯名何等。時諸相師即披太子衣。說三十二相。一者足安平。足下平滿。蹈地安隱。二者足下相輪。千輻成就。光光相照。三者手足網縵。猶如鵝王。四者手足柔軟。猶如天衣。五者手足指纖。長無能及者。六者足跟充滿。觀視無厭。七者鹿膞腸。上下[月\*庸]直。八者鉤鎖骨。骨節相鉤。猶如鎖連。九者陰馬藏。十者平立垂手過膝。十一．一一孔一毛生。其毛右旋。紺琉璃色。十二．毛生右旋。紺色仰靡。十三．身黃金色。十四．皮膚細軟。不受塵穢。十五．兩肩齊亭。充滿圓好。十六．胸有萬字。十七．身長倍人。十八．七處平滿。十九．身長廣等。如尼拘盧樹。二十．頰車如師子。二十一．胸膺方整如師子。二十二．口四十齒。二十三．方整齊平。二十四．齒密無間。二十五．齒白鮮明。二十六．咽喉清凈。所食眾味。無不稱適。二十七．廣長舌。左右舐耳。二十八．梵音清徹。二十九．眼紺青色。三十．眼如牛王。眼上下俱眴。三十一．眉間白毫柔軟細澤。引長一尋。放則右旋螺如真珠。三十二．頂有肉髻。是為三十二相。即說頌曰

&nbsp;&nbsp;&nbsp;&nbsp;善住柔軟足&nbsp;&nbsp;&nbsp;&nbsp;&nbsp;&nbsp;&nbsp;&nbsp;不蹈地跡現

&nbsp;&nbsp;&nbsp;&nbsp;千輻相莊嚴&nbsp;&nbsp;&nbsp;&nbsp;&nbsp;&nbsp;&nbsp;&nbsp;光色靡不具

&nbsp;&nbsp;&nbsp;&nbsp;如尼俱類樹&nbsp;&nbsp;&nbsp;&nbsp;&nbsp;&nbsp;&nbsp;&nbsp;縱廣正平等

&nbsp;&nbsp;&nbsp;&nbsp;如來未曾有&nbsp;&nbsp;&nbsp;&nbsp;&nbsp;&nbsp;&nbsp;&nbsp;秘密馬陰藏

&nbsp;&nbsp;&nbsp;&nbsp;金寶莊嚴身&nbsp;&nbsp;&nbsp;&nbsp;&nbsp;&nbsp;&nbsp;&nbsp;眾相互相映

&nbsp;&nbsp;&nbsp;&nbsp;雖順俗流行&nbsp;&nbsp;&nbsp;&nbsp;&nbsp;&nbsp;&nbsp;&nbsp;塵土亦不汙

&nbsp;&nbsp;&nbsp;&nbsp;天色極柔軟&nbsp;&nbsp;&nbsp;&nbsp;&nbsp;&nbsp;&nbsp;&nbsp;天蓋自然覆

&nbsp;&nbsp;&nbsp;&nbsp;梵音身紫金&nbsp;&nbsp;&nbsp;&nbsp;&nbsp;&nbsp;&nbsp;&nbsp;如華始出池

&nbsp;&nbsp;&nbsp;&nbsp;王以問相師&nbsp;&nbsp;&nbsp;&nbsp;&nbsp;&nbsp;&nbsp;&nbsp;相師敬報王

&nbsp;&nbsp;&nbsp;&nbsp;稱贊菩薩相&nbsp;&nbsp;&nbsp;&nbsp;&nbsp;&nbsp;&nbsp;&nbsp;舉身光明具

&nbsp;&nbsp;&nbsp;&nbsp;手足諸支節&nbsp;&nbsp;&nbsp;&nbsp;&nbsp;&nbsp;&nbsp;&nbsp;中外靡不現

&nbsp;&nbsp;&nbsp;&nbsp;食味盡具足&nbsp;&nbsp;&nbsp;&nbsp;&nbsp;&nbsp;&nbsp;&nbsp;身正不傾斜

&nbsp;&nbsp;&nbsp;&nbsp;足下輪相現&nbsp;&nbsp;&nbsp;&nbsp;&nbsp;&nbsp;&nbsp;&nbsp;其音如哀鸞

&nbsp;&nbsp;&nbsp;&nbsp;傭[月\*坒]形相具&nbsp;&nbsp;&nbsp;&nbsp;&nbsp;&nbsp;&nbsp;&nbsp;宿業之所成

&nbsp;&nbsp;&nbsp;&nbsp;臂肘圓滿好&nbsp;&nbsp;&nbsp;&nbsp;&nbsp;&nbsp;&nbsp;&nbsp;眉目甚端嚴

&nbsp;&nbsp;&nbsp;&nbsp;人中師子尊&nbsp;&nbsp;&nbsp;&nbsp;&nbsp;&nbsp;&nbsp;&nbsp;威力最第一

&nbsp;&nbsp;&nbsp;&nbsp;其頰車方整&nbsp;&nbsp;&nbsp;&nbsp;&nbsp;&nbsp;&nbsp;&nbsp;臥脅如師子

&nbsp;&nbsp;&nbsp;&nbsp;齒方整四十&nbsp;&nbsp;&nbsp;&nbsp;&nbsp;&nbsp;&nbsp;&nbsp;齊密中無間

&nbsp;&nbsp;&nbsp;&nbsp;梵音未曾有&nbsp;&nbsp;&nbsp;&nbsp;&nbsp;&nbsp;&nbsp;&nbsp;遠近隨緣到

&nbsp;&nbsp;&nbsp;&nbsp;平立不傾身&nbsp;&nbsp;&nbsp;&nbsp;&nbsp;&nbsp;&nbsp;&nbsp;二手摩捫膝

&nbsp;&nbsp;&nbsp;&nbsp;毛齊整柔軟&nbsp;&nbsp;&nbsp;&nbsp;&nbsp;&nbsp;&nbsp;&nbsp;人尊美相具

&nbsp;&nbsp;&nbsp;&nbsp;一孔一毛生&nbsp;&nbsp;&nbsp;&nbsp;&nbsp;&nbsp;&nbsp;&nbsp;手足網縵相

&nbsp;&nbsp;&nbsp;&nbsp;肉髻目紺青&nbsp;&nbsp;&nbsp;&nbsp;&nbsp;&nbsp;&nbsp;&nbsp;眼上下俱眴

&nbsp;&nbsp;&nbsp;&nbsp;兩肩圓充滿&nbsp;&nbsp;&nbsp;&nbsp;&nbsp;&nbsp;&nbsp;&nbsp;三十二相具

&nbsp;&nbsp;&nbsp;&nbsp;足跟無高下&nbsp;&nbsp;&nbsp;&nbsp;&nbsp;&nbsp;&nbsp;&nbsp;鹿膞腸纖[月\*庸]

&nbsp;&nbsp;&nbsp;&nbsp;天中天來此&nbsp;&nbsp;&nbsp;&nbsp;&nbsp;&nbsp;&nbsp;&nbsp;如象絕羈靽

&nbsp;&nbsp;&nbsp;&nbsp;解脫眾生苦&nbsp;&nbsp;&nbsp;&nbsp;&nbsp;&nbsp;&nbsp;&nbsp;處生老病死

&nbsp;&nbsp;&nbsp;&nbsp;以慈悲心故&nbsp;&nbsp;&nbsp;&nbsp;&nbsp;&nbsp;&nbsp;&nbsp;為說四真諦

&nbsp;&nbsp;&nbsp;&nbsp;開演法句義&nbsp;&nbsp;&nbsp;&nbsp;&nbsp;&nbsp;&nbsp;&nbsp;令眾奉至尊

佛告比丘。毗婆屍菩薩生時。諸天在上。於虛空中手執白蓋寶扇。以障寒暑．風雨．塵土。佛時頌曰

&nbsp;&nbsp;&nbsp;&nbsp;人中未曾有&nbsp;&nbsp;&nbsp;&nbsp;&nbsp;&nbsp;&nbsp;&nbsp;生於二足尊

&nbsp;&nbsp;&nbsp;&nbsp;諸天懷敬養&nbsp;&nbsp;&nbsp;&nbsp;&nbsp;&nbsp;&nbsp;&nbsp;奉寶蓋寶扇

爾時。父王給四乳母。一者乳哺。二者澡浴。三者塗香。四者娛樂。歡喜養育。無有懈倦。於是頌曰

&nbsp;&nbsp;&nbsp;&nbsp;乳母有慈愛&nbsp;&nbsp;&nbsp;&nbsp;&nbsp;&nbsp;&nbsp;&nbsp;子生即付養

&nbsp;&nbsp;&nbsp;&nbsp;一乳哺一浴&nbsp;&nbsp;&nbsp;&nbsp;&nbsp;&nbsp;&nbsp;&nbsp;二塗香娛樂

&nbsp;&nbsp;&nbsp;&nbsp;世間最妙香&nbsp;&nbsp;&nbsp;&nbsp;&nbsp;&nbsp;&nbsp;&nbsp;以塗人中尊

為童子時。舉國士女視無厭足。於是頌曰

&nbsp;&nbsp;&nbsp;&nbsp;多人所敬愛&nbsp;&nbsp;&nbsp;&nbsp;&nbsp;&nbsp;&nbsp;&nbsp;如金像始成

&nbsp;&nbsp;&nbsp;&nbsp;男女共諦觀&nbsp;&nbsp;&nbsp;&nbsp;&nbsp;&nbsp;&nbsp;&nbsp;視之無厭足

為童子時。舉國士女眾共傅抱。如觀寶華。於是頌曰

&nbsp;&nbsp;&nbsp;&nbsp;二足尊生時&nbsp;&nbsp;&nbsp;&nbsp;&nbsp;&nbsp;&nbsp;&nbsp;多人所敬愛

&nbsp;&nbsp;&nbsp;&nbsp;展轉共傅抱&nbsp;&nbsp;&nbsp;&nbsp;&nbsp;&nbsp;&nbsp;&nbsp;如觀寶花香

菩薩生時。其目不眴。如忉利天。以不眴故。名毗婆屍。於是頌曰

&nbsp;&nbsp;&nbsp;&nbsp;天中天不眴&nbsp;&nbsp;&nbsp;&nbsp;&nbsp;&nbsp;&nbsp;&nbsp;猶如忉利天

&nbsp;&nbsp;&nbsp;&nbsp;見色而正觀&nbsp;&nbsp;&nbsp;&nbsp;&nbsp;&nbsp;&nbsp;&nbsp;故號毗婆屍

菩薩生時。其聲清徹。柔軟和雅。如迦羅頻伽鳥聲。於是頌曰

&nbsp;&nbsp;&nbsp;&nbsp;猶如雪山鳥&nbsp;&nbsp;&nbsp;&nbsp;&nbsp;&nbsp;&nbsp;&nbsp;飲華汁而鳴

&nbsp;&nbsp;&nbsp;&nbsp;其彼二足尊&nbsp;&nbsp;&nbsp;&nbsp;&nbsp;&nbsp;&nbsp;&nbsp;聲清徹亦然

菩薩生時。眼能徹視見一由旬。於是頌曰

&nbsp;&nbsp;&nbsp;&nbsp;清凈業行報&nbsp;&nbsp;&nbsp;&nbsp;&nbsp;&nbsp;&nbsp;&nbsp;受天妙光明

&nbsp;&nbsp;&nbsp;&nbsp;菩薩目所見&nbsp;&nbsp;&nbsp;&nbsp;&nbsp;&nbsp;&nbsp;&nbsp;周遍一由旬

菩薩生時。年漸長大。在天正堂。以道開化。恩及庶民。名德遠聞。於是頌曰

&nbsp;&nbsp;&nbsp;&nbsp;童幼處正堂&nbsp;&nbsp;&nbsp;&nbsp;&nbsp;&nbsp;&nbsp;&nbsp;以道化天下

&nbsp;&nbsp;&nbsp;&nbsp;決斷眾事務&nbsp;&nbsp;&nbsp;&nbsp;&nbsp;&nbsp;&nbsp;&nbsp;故號毗婆屍

&nbsp;&nbsp;&nbsp;&nbsp;清凈智廣博&nbsp;&nbsp;&nbsp;&nbsp;&nbsp;&nbsp;&nbsp;&nbsp;甚深猶大海

&nbsp;&nbsp;&nbsp;&nbsp;悅可於群生&nbsp;&nbsp;&nbsp;&nbsp;&nbsp;&nbsp;&nbsp;&nbsp;使智慧增廣

於時。菩薩欲出遊觀。告敕禦者嚴駕寶車。詣彼園林。巡行遊觀。禦者即便嚴駕訖已還白。今正是時。太子即乘寶車詣彼園觀。於其中路見一老人。頭白齒落。面皺身僂。拄杖羸步。喘息而行。太子顧問侍者。此為何人。答曰。此是老人。又問。何如為老。答曰。夫老者生壽向盡。余命無幾。故謂之老。太子又問。吾亦當爾。不免此患耶。答曰。然。生必有老。無有豪賤。於是。太子悵然不悅。即告侍者回駕還宮。靜默思惟。念此老苦。吾亦當有。佛於是頌曰

&nbsp;&nbsp;&nbsp;&nbsp;見老命將盡&nbsp;&nbsp;&nbsp;&nbsp;&nbsp;&nbsp;&nbsp;&nbsp;拄杖而羸步

&nbsp;&nbsp;&nbsp;&nbsp;菩薩自思惟&nbsp;&nbsp;&nbsp;&nbsp;&nbsp;&nbsp;&nbsp;&nbsp;吾未免此難

爾時。父王問彼侍者。太子出遊。歡樂不耶。答曰。不樂。又問其故。答曰。道逢老人。是以不樂。爾時。父王默自思念。昔日相師占相太子。言當出家。今者不悅。得無爾乎。當設方便。使處深宮。五欲娛樂。以悅其心。令不出家。即便嚴飾宮館。簡擇婇女以娛樂之。佛於是頌曰

&nbsp;&nbsp;&nbsp;&nbsp;父王聞此言&nbsp;&nbsp;&nbsp;&nbsp;&nbsp;&nbsp;&nbsp;&nbsp;方便嚴宮館

&nbsp;&nbsp;&nbsp;&nbsp;增益以五欲&nbsp;&nbsp;&nbsp;&nbsp;&nbsp;&nbsp;&nbsp;&nbsp;欲使不出家

又於後時。太子復命禦者嚴駕出遊。於其中路逢一病人。身羸腹大。面目黧黑。獨臥糞除。無人瞻視。病甚苦毒。口不能言。顧問禦者。此為何人。答曰。此是病人。問曰。何如為病。答曰。病者。眾痛迫切。存亡無期。故曰病也。又曰。吾亦當爾。未免此患耶。答曰。然。生則有病。無有貴賤。於是。太子悵然不悅。即告禦者回車還宮。靜默思惟。念此病苦。吾亦當爾。佛於是頌曰

&nbsp;&nbsp;&nbsp;&nbsp;見彼久病人&nbsp;&nbsp;&nbsp;&nbsp;&nbsp;&nbsp;&nbsp;&nbsp;顏色為衰損

&nbsp;&nbsp;&nbsp;&nbsp;靜默自思惟&nbsp;&nbsp;&nbsp;&nbsp;&nbsp;&nbsp;&nbsp;&nbsp;吾未免此患

爾時。父王復問禦者。太子出遊。歡樂不耶。答曰。不樂。又問其故。答曰。道逢病人。是以不樂。於是父王默然思惟。昔日相師占相太子。言當出家。今日不悅。得無爾乎。吾當更設方便。增諸伎樂。以悅其心。使不出家。即復嚴飾宮館。簡擇婇女以娛樂之。佛於是頌曰

&nbsp;&nbsp;&nbsp;&nbsp;色聲香味觸&nbsp;&nbsp;&nbsp;&nbsp;&nbsp;&nbsp;&nbsp;&nbsp;微妙可悅樂

&nbsp;&nbsp;&nbsp;&nbsp;菩薩福所致&nbsp;&nbsp;&nbsp;&nbsp;&nbsp;&nbsp;&nbsp;&nbsp;故娛樂其中

又於異時。太子復敕禦者嚴駕出遊。於其中路逢一死人。雜色繒幡前後導引。宗族親裏悲號哭泣。送之出城。太子復問。此為何人。答曰。此是死人。問曰。何如為死。答曰。死者。盡也。風先火次。諸根壞敗。存亡異趣。室家離別。故謂之死。太子又問禦者。吾亦當爾。不免此患耶。答曰。然。生必有死。無有貴賤。於是。太子悵然不悅。即告禦者回車還宮。靜默思惟。念此死苦。吾亦當然。佛時頌曰

&nbsp;&nbsp;&nbsp;&nbsp;始見有人死&nbsp;&nbsp;&nbsp;&nbsp;&nbsp;&nbsp;&nbsp;&nbsp;知其復更生

&nbsp;&nbsp;&nbsp;&nbsp;靜默自思惟&nbsp;&nbsp;&nbsp;&nbsp;&nbsp;&nbsp;&nbsp;&nbsp;吾未免此患

爾時。父王復問禦者。太子出遊。歡樂不耶。答曰。不樂。又問其故。答曰。道逢死人。是故不樂。於是父王默自思念。昔日相師占相太子。言當出家。今日不悅。得無爾乎。吾當更設方便。增諸伎樂以悅其心。使不出家。即復嚴飾宮館。簡擇婇女以娛樂之。佛於是頌曰

&nbsp;&nbsp;&nbsp;&nbsp;童子有名稱&nbsp;&nbsp;&nbsp;&nbsp;&nbsp;&nbsp;&nbsp;&nbsp;婇女眾圍繞

&nbsp;&nbsp;&nbsp;&nbsp;五欲以自娛&nbsp;&nbsp;&nbsp;&nbsp;&nbsp;&nbsp;&nbsp;&nbsp;如彼天帝釋

又於異時。復飭禦者嚴駕出遊。於其中路逢一沙門。法服持缽。視地而行。即問禦者。此為何人。禦者答曰。此是沙門。又問。何謂沙門。答曰沙門者。舍離恩愛。出家修道。攝禦諸根。不染外欲。慈心一切。無所傷害。逢苦不戚。遇樂不欣。能忍如地。故號沙門。太子曰。善哉。此道真正永絕塵累。微妙清虛。惟是為快。即飭禦者回車就之

爾時。太子問沙門曰。剃除鬚髮。法服持缽。何所誌求。沙門答曰。夫出家者。欲調伏心意。永離塵垢。慈育群生。無所侵嬈。虛心靜寞。唯道是務。太子曰。善哉。此道最真。尋飭禦者。賫吾寶衣並及乘輿。還白大王。我即於此剃除鬚髮。服三法衣。出家修道。所以然者。欲調伏心意。舍離塵垢。清凈自居。以求道術。於是。禦者即以太子所乘寶車及與衣服還歸父王。太子於後即剃除鬚髮。服三法衣。出家修道

佛告比丘。太子見老．病人。知世苦惱。又見死人。戀世情滅。及見沙門。廓然大悟。下寶車時。步步中間轉遠縛著。是真出家。是真遠離。時。彼國人聞太子剃除鬚髮。法服持缽。出家修道。咸相謂言。此道必真。乃令太子舍國榮位。捐棄所重。於時。國中八萬四千人往就太子。求為弟子。出家修道。佛時頌曰

&nbsp;&nbsp;&nbsp;&nbsp;撰擇深妙法&nbsp;&nbsp;&nbsp;&nbsp;&nbsp;&nbsp;&nbsp;&nbsp;彼聞隨出家

&nbsp;&nbsp;&nbsp;&nbsp;離於恩愛獄&nbsp;&nbsp;&nbsp;&nbsp;&nbsp;&nbsp;&nbsp;&nbsp;無有眾結縛

於時。太子即便納受。與之遊行。在在教化。從村至村。從國至國。所至之處。無不恭敬四事供養。菩薩念言。吾與大眾。遊行諸國。人間憒鬧。此非我宜。何時當得離此群眾。閑靜之處以求道真。尋獲誌願。於閑靜處專精修道。復作是念。眾生可湣。常處闇冥。受身危脆。有生．有老．有病．有死。眾苦所集。死此生彼。從彼生此。緣此苦陰。流轉無窮。我當何時曉了苦陰。滅生．老．死

復作是念。生死何從。何緣而有。即以智慧觀察所由。從生有老死。生是老死緣。生從有起。有是生緣。有從取起。取是有緣。取從愛起。愛是取緣。愛從受起。受是愛緣。受從觸起。觸是受緣。觸從六入起。六入是觸緣。六入從名色起。名色是六入緣。名色從識起。識是名色緣。識從行起。行是識緣。行從癡起。癡是行緣。是為緣癡有行。緣行有識。緣識有名色。緣名色有六入。緣六入有觸。緣觸有受。緣受有愛。緣愛有取。緣取有有。緣有有生。緣生有老．病．死．憂．悲．苦惱。此苦盛陰。緣生而有。是為苦集。菩薩思惟。苦集陰時。生智．生眼．生覺．生明．生通．生慧．生證

於時。菩薩復自思惟。何等無故老死無。何等滅故老死滅。即以智慧觀察所由。生無故老死無。生滅故老死滅。有無故生無。有滅故生滅。取無故有無。取滅故有滅。愛無故取無。愛滅故取滅。受無故愛無。受滅故愛滅。觸無故受無。觸滅故受滅。六入無故觸無。六入滅故觸滅。名色無故六入無。名色滅故六入滅。識無故名色無。識滅故名色滅。行無故識無。行滅故識滅。癡無故行無。癡滅故行滅。是為癡滅故行滅。行滅故識滅。識滅故名色滅。名色滅故六入滅。六入滅故觸滅。觸滅故受滅。受滅故愛滅。愛滅故取滅。取滅故有滅。有滅故生滅。生滅故老．死．憂．悲．苦惱滅。菩薩思惟。苦陰滅時。生智．生眼．生覺．生明．生通．生慧．生證。爾時。菩薩逆順觀十二因緣。如實知。如實見已。即於座上成阿耨多羅三藐三菩提。佛時頌曰

&nbsp;&nbsp;&nbsp;&nbsp;此言眾中說&nbsp;&nbsp;&nbsp;&nbsp;&nbsp;&nbsp;&nbsp;&nbsp;汝等當善聽

&nbsp;&nbsp;&nbsp;&nbsp;過去菩薩觀&nbsp;&nbsp;&nbsp;&nbsp;&nbsp;&nbsp;&nbsp;&nbsp;本所未聞法

&nbsp;&nbsp;&nbsp;&nbsp;老死從何緣&nbsp;&nbsp;&nbsp;&nbsp;&nbsp;&nbsp;&nbsp;&nbsp;因何等而有

&nbsp;&nbsp;&nbsp;&nbsp;如是正觀已&nbsp;&nbsp;&nbsp;&nbsp;&nbsp;&nbsp;&nbsp;&nbsp;知其本由生

&nbsp;&nbsp;&nbsp;&nbsp;生本由何緣&nbsp;&nbsp;&nbsp;&nbsp;&nbsp;&nbsp;&nbsp;&nbsp;因何事而有

&nbsp;&nbsp;&nbsp;&nbsp;如是思惟已&nbsp;&nbsp;&nbsp;&nbsp;&nbsp;&nbsp;&nbsp;&nbsp;知生從有起

&nbsp;&nbsp;&nbsp;&nbsp;取彼取彼已&nbsp;&nbsp;&nbsp;&nbsp;&nbsp;&nbsp;&nbsp;&nbsp;展轉更增有

&nbsp;&nbsp;&nbsp;&nbsp;是故如來說&nbsp;&nbsp;&nbsp;&nbsp;&nbsp;&nbsp;&nbsp;&nbsp;取是有因緣

&nbsp;&nbsp;&nbsp;&nbsp;如眾穢惡聚&nbsp;&nbsp;&nbsp;&nbsp;&nbsp;&nbsp;&nbsp;&nbsp;風吹惡流演

&nbsp;&nbsp;&nbsp;&nbsp;如是取相因&nbsp;&nbsp;&nbsp;&nbsp;&nbsp;&nbsp;&nbsp;&nbsp;因愛而廣普

&nbsp;&nbsp;&nbsp;&nbsp;愛由於受生&nbsp;&nbsp;&nbsp;&nbsp;&nbsp;&nbsp;&nbsp;&nbsp;起苦羅網本

&nbsp;&nbsp;&nbsp;&nbsp;以染著因緣&nbsp;&nbsp;&nbsp;&nbsp;&nbsp;&nbsp;&nbsp;&nbsp;苦樂共相應

&nbsp;&nbsp;&nbsp;&nbsp;受本由何緣&nbsp;&nbsp;&nbsp;&nbsp;&nbsp;&nbsp;&nbsp;&nbsp;因何而有受

&nbsp;&nbsp;&nbsp;&nbsp;以是思惟已&nbsp;&nbsp;&nbsp;&nbsp;&nbsp;&nbsp;&nbsp;&nbsp;知受由觸生

&nbsp;&nbsp;&nbsp;&nbsp;觸本由何緣&nbsp;&nbsp;&nbsp;&nbsp;&nbsp;&nbsp;&nbsp;&nbsp;因何而有觸

&nbsp;&nbsp;&nbsp;&nbsp;如是思惟已&nbsp;&nbsp;&nbsp;&nbsp;&nbsp;&nbsp;&nbsp;&nbsp;觸由六入生

&nbsp;&nbsp;&nbsp;&nbsp;六入本何緣&nbsp;&nbsp;&nbsp;&nbsp;&nbsp;&nbsp;&nbsp;&nbsp;因何有六入

&nbsp;&nbsp;&nbsp;&nbsp;如是思惟已&nbsp;&nbsp;&nbsp;&nbsp;&nbsp;&nbsp;&nbsp;&nbsp;六入名色生

&nbsp;&nbsp;&nbsp;&nbsp;名色本何緣&nbsp;&nbsp;&nbsp;&nbsp;&nbsp;&nbsp;&nbsp;&nbsp;因何有名色

&nbsp;&nbsp;&nbsp;&nbsp;如是思惟已&nbsp;&nbsp;&nbsp;&nbsp;&nbsp;&nbsp;&nbsp;&nbsp;名色從識生

&nbsp;&nbsp;&nbsp;&nbsp;識本由何緣&nbsp;&nbsp;&nbsp;&nbsp;&nbsp;&nbsp;&nbsp;&nbsp;因何而有識

&nbsp;&nbsp;&nbsp;&nbsp;如是思惟已&nbsp;&nbsp;&nbsp;&nbsp;&nbsp;&nbsp;&nbsp;&nbsp;知識從行生

&nbsp;&nbsp;&nbsp;&nbsp;行本由何緣&nbsp;&nbsp;&nbsp;&nbsp;&nbsp;&nbsp;&nbsp;&nbsp;因何而有行

&nbsp;&nbsp;&nbsp;&nbsp;如是思惟已&nbsp;&nbsp;&nbsp;&nbsp;&nbsp;&nbsp;&nbsp;&nbsp;知行從癡生

&nbsp;&nbsp;&nbsp;&nbsp;如是因緣者&nbsp;&nbsp;&nbsp;&nbsp;&nbsp;&nbsp;&nbsp;&nbsp;名為實義因

&nbsp;&nbsp;&nbsp;&nbsp;智慧方便觀&nbsp;&nbsp;&nbsp;&nbsp;&nbsp;&nbsp;&nbsp;&nbsp;能見因緣根

&nbsp;&nbsp;&nbsp;&nbsp;苦非賢聖造&nbsp;&nbsp;&nbsp;&nbsp;&nbsp;&nbsp;&nbsp;&nbsp;亦非無緣有

&nbsp;&nbsp;&nbsp;&nbsp;是故變易苦&nbsp;&nbsp;&nbsp;&nbsp;&nbsp;&nbsp;&nbsp;&nbsp;智者所斷除

&nbsp;&nbsp;&nbsp;&nbsp;若無明滅盡&nbsp;&nbsp;&nbsp;&nbsp;&nbsp;&nbsp;&nbsp;&nbsp;是時則無行

&nbsp;&nbsp;&nbsp;&nbsp;若無有行者&nbsp;&nbsp;&nbsp;&nbsp;&nbsp;&nbsp;&nbsp;&nbsp;則亦無有識

&nbsp;&nbsp;&nbsp;&nbsp;若識永滅者&nbsp;&nbsp;&nbsp;&nbsp;&nbsp;&nbsp;&nbsp;&nbsp;亦無有名色

&nbsp;&nbsp;&nbsp;&nbsp;名色既已滅&nbsp;&nbsp;&nbsp;&nbsp;&nbsp;&nbsp;&nbsp;&nbsp;即無有諸入

&nbsp;&nbsp;&nbsp;&nbsp;若諸入永滅&nbsp;&nbsp;&nbsp;&nbsp;&nbsp;&nbsp;&nbsp;&nbsp;則亦無有觸

&nbsp;&nbsp;&nbsp;&nbsp;若觸永滅者&nbsp;&nbsp;&nbsp;&nbsp;&nbsp;&nbsp;&nbsp;&nbsp;則亦無有受

&nbsp;&nbsp;&nbsp;&nbsp;若受永滅者&nbsp;&nbsp;&nbsp;&nbsp;&nbsp;&nbsp;&nbsp;&nbsp;則亦無有愛

&nbsp;&nbsp;&nbsp;&nbsp;若愛永滅者&nbsp;&nbsp;&nbsp;&nbsp;&nbsp;&nbsp;&nbsp;&nbsp;則亦無有取

&nbsp;&nbsp;&nbsp;&nbsp;若取永滅者&nbsp;&nbsp;&nbsp;&nbsp;&nbsp;&nbsp;&nbsp;&nbsp;則亦無有有

&nbsp;&nbsp;&nbsp;&nbsp;若有永滅者&nbsp;&nbsp;&nbsp;&nbsp;&nbsp;&nbsp;&nbsp;&nbsp;則亦無有生

&nbsp;&nbsp;&nbsp;&nbsp;若生永滅者&nbsp;&nbsp;&nbsp;&nbsp;&nbsp;&nbsp;&nbsp;&nbsp;無老病苦陰

&nbsp;&nbsp;&nbsp;&nbsp;一切都永盡&nbsp;&nbsp;&nbsp;&nbsp;&nbsp;&nbsp;&nbsp;&nbsp;智者之所說

&nbsp;&nbsp;&nbsp;&nbsp;十二緣甚深&nbsp;&nbsp;&nbsp;&nbsp;&nbsp;&nbsp;&nbsp;&nbsp;難見難識知

&nbsp;&nbsp;&nbsp;&nbsp;唯佛能善覺&nbsp;&nbsp;&nbsp;&nbsp;&nbsp;&nbsp;&nbsp;&nbsp;因是有是無

&nbsp;&nbsp;&nbsp;&nbsp;若能自觀察&nbsp;&nbsp;&nbsp;&nbsp;&nbsp;&nbsp;&nbsp;&nbsp;則無有諸入

&nbsp;&nbsp;&nbsp;&nbsp;深見因緣者&nbsp;&nbsp;&nbsp;&nbsp;&nbsp;&nbsp;&nbsp;&nbsp;更不外求師

&nbsp;&nbsp;&nbsp;&nbsp;能於陰界入&nbsp;&nbsp;&nbsp;&nbsp;&nbsp;&nbsp;&nbsp;&nbsp;離欲無染者

&nbsp;&nbsp;&nbsp;&nbsp;堪受一切施&nbsp;&nbsp;&nbsp;&nbsp;&nbsp;&nbsp;&nbsp;&nbsp;凈報施者恩

&nbsp;&nbsp;&nbsp;&nbsp;若得四辯才&nbsp;&nbsp;&nbsp;&nbsp;&nbsp;&nbsp;&nbsp;&nbsp;獲得決定證

&nbsp;&nbsp;&nbsp;&nbsp;能解眾結縛&nbsp;&nbsp;&nbsp;&nbsp;&nbsp;&nbsp;&nbsp;&nbsp;斷除無放逸

&nbsp;&nbsp;&nbsp;&nbsp;色受想行識&nbsp;&nbsp;&nbsp;&nbsp;&nbsp;&nbsp;&nbsp;&nbsp;猶如朽故車

&nbsp;&nbsp;&nbsp;&nbsp;能諦觀此法&nbsp;&nbsp;&nbsp;&nbsp;&nbsp;&nbsp;&nbsp;&nbsp;則成等正覺

&nbsp;&nbsp;&nbsp;&nbsp;如鳥遊虛空&nbsp;&nbsp;&nbsp;&nbsp;&nbsp;&nbsp;&nbsp;&nbsp;東西隨風遊

&nbsp;&nbsp;&nbsp;&nbsp;菩薩斷眾結&nbsp;&nbsp;&nbsp;&nbsp;&nbsp;&nbsp;&nbsp;&nbsp;如風靡輕衣

&nbsp;&nbsp;&nbsp;&nbsp;毗婆屍閑靜&nbsp;&nbsp;&nbsp;&nbsp;&nbsp;&nbsp;&nbsp;&nbsp;觀察於諸法

&nbsp;&nbsp;&nbsp;&nbsp;老死何緣有&nbsp;&nbsp;&nbsp;&nbsp;&nbsp;&nbsp;&nbsp;&nbsp;從何而得滅

&nbsp;&nbsp;&nbsp;&nbsp;彼作是觀已&nbsp;&nbsp;&nbsp;&nbsp;&nbsp;&nbsp;&nbsp;&nbsp;生清凈智慧

&nbsp;&nbsp;&nbsp;&nbsp;知老死由生&nbsp;&nbsp;&nbsp;&nbsp;&nbsp;&nbsp;&nbsp;&nbsp;生滅老死滅

毗婆屍佛初成道時。多修二觀。一曰安隱觀。二曰出離觀。佛於是頌曰

&nbsp;&nbsp;&nbsp;&nbsp;如來無等等&nbsp;&nbsp;&nbsp;&nbsp;&nbsp;&nbsp;&nbsp;&nbsp;多修於二觀

&nbsp;&nbsp;&nbsp;&nbsp;安隱及出離&nbsp;&nbsp;&nbsp;&nbsp;&nbsp;&nbsp;&nbsp;&nbsp;仙人度彼岸

&nbsp;&nbsp;&nbsp;&nbsp;其心得自在&nbsp;&nbsp;&nbsp;&nbsp;&nbsp;&nbsp;&nbsp;&nbsp;斷除眾結使

&nbsp;&nbsp;&nbsp;&nbsp;登山觀四方&nbsp;&nbsp;&nbsp;&nbsp;&nbsp;&nbsp;&nbsp;&nbsp;故號毗婆屍

&nbsp;&nbsp;&nbsp;&nbsp;大智光除冥&nbsp;&nbsp;&nbsp;&nbsp;&nbsp;&nbsp;&nbsp;&nbsp;如以鏡自照

&nbsp;&nbsp;&nbsp;&nbsp;為世除憂惱&nbsp;&nbsp;&nbsp;&nbsp;&nbsp;&nbsp;&nbsp;&nbsp;盡生老死苦

毗婆屍佛於閑靜處復作是念。我今已得此無上法。甚深微妙。難解難見。息滅．清凈。智者所知。非是凡愚所能及也。斯由眾生異忍．異見．異受．異學。依彼異見。各樂所求。各務所習。是故於此甚深因緣。不能解了。然愛盡涅槃。倍復難知。我若為說。彼必不解。更生觸擾。作是念已。即便默然不復說法

時。梵天王知毗婆屍如來所念。即自思惟。念此世間便為敗壞。甚可哀湣。毗婆屍佛乃得知此深妙之法。而不欲說。譬如力士屈伸臂頃。從梵天宮忽然來下。立於佛前。頭面禮足。卻住一面。時。梵天王右膝著地。叉手合掌白佛言。唯願世尊以時說法。今此眾生塵垢微薄。諸根猛利。有恭敬心。易可開化。畏怖後世無救之罪。能滅惡法。出生善道

佛告梵王。如是。如是。如汝所言。但我於閑靜處默自思念。所得正法甚深微妙。若為彼說。彼必不解。更生觸擾。故我默然不欲說法。我從無數阿僧祇劫。勤苦不懈。修無上行。今始獲此難得之法。若為淫．怒．癡眾生說者。必不承用。徒自勞疲。此法微妙。與世相反。眾生染欲。愚冥所覆。不能信解。梵王。我觀如此。是以默然不欲說法

時。梵天王復重勸請。殷勤懇惻。至於再三。世尊。若不說法。今此世間便為壞敗。甚可哀湣。唯願世尊以時敷演。勿使眾生墜落余趣。爾時。世尊三聞梵王殷勤勸請。即以佛眼觀視世界。眾生垢有厚薄。根有利鈍。教有難易。易受教者畏後世罪。能滅惡法。出生善道。譬如優缽羅花．缽頭摩華．鳩勿頭華．分陀利華。或有始出汙泥未至水者。或有已出與水平者。或有出水未敷開者。然皆不為水所染著。易可開敷。世界眾生。亦復如是

爾時。世尊告梵王曰。吾湣汝等。今當開演甘露法門。是法深妙。難可解知。今為信受樂聽者說。不為觸擾無益者說

爾時。梵王知佛受請。歡喜踴躍。繞佛三匝。頭面禮足。忽然不現。其去未久。是時如來靜默自思。我今先當為誰說法。即自念言。當入槃頭城內。先為王子提舍．大臣子騫茶開甘露法門。於是。世尊如力士屈伸臂頃。於道樹忽然不現。至槃頭城槃頭王鹿野苑中。敷座而坐。佛於是頌曰

&nbsp;&nbsp;&nbsp;&nbsp;如師子在林&nbsp;&nbsp;&nbsp;&nbsp;&nbsp;&nbsp;&nbsp;&nbsp;自恣而遊行

&nbsp;&nbsp;&nbsp;&nbsp;彼佛亦如是&nbsp;&nbsp;&nbsp;&nbsp;&nbsp;&nbsp;&nbsp;&nbsp;遊行無掛礙

毗婆屍佛告守苑人曰。汝可入城。語王子提舍．大臣子騫茶。寧欲知不。毗婆屍佛今在鹿野苑中。欲見卿等。宜知是時。時。彼守苑人受教而行。至彼二人所。具宣佛教。二人聞已。即至佛所。頭面禮足。卻坐一面。佛漸為說法。示教利喜。施論．戒論．生天之論。欲惡不凈。上漏為患。贊嘆出離為最微妙清凈第一。爾時。世尊見此二人心意柔軟。歡喜信樂。堪受正法。於是即為說苦聖諦。敷演開解。分布宣釋苦集聖諦．苦滅聖諦．苦出要諦

爾時。王子提舍．大臣子騫茶。即於座上遠離塵垢。得法眼凈。猶若素質易為受染。是時。地神即唱斯言。毗婆屍如來於槃頭城鹿野苑中轉無上法輪。沙門．婆羅門．諸天．魔．梵及余世人所不能轉。如是展轉。聲徹四天王。乃至他化自在天。須臾之頃。聲至梵天。佛時頌曰

&nbsp;&nbsp;&nbsp;&nbsp;歡喜心踴躍&nbsp;&nbsp;&nbsp;&nbsp;&nbsp;&nbsp;&nbsp;&nbsp;稱贊於如來

&nbsp;&nbsp;&nbsp;&nbsp;毗婆屍成佛&nbsp;&nbsp;&nbsp;&nbsp;&nbsp;&nbsp;&nbsp;&nbsp;轉無上法輪

&nbsp;&nbsp;&nbsp;&nbsp;初從樹王起&nbsp;&nbsp;&nbsp;&nbsp;&nbsp;&nbsp;&nbsp;&nbsp;往詣槃頭城

&nbsp;&nbsp;&nbsp;&nbsp;為騫茶提舍&nbsp;&nbsp;&nbsp;&nbsp;&nbsp;&nbsp;&nbsp;&nbsp;轉四諦法輪

&nbsp;&nbsp;&nbsp;&nbsp;時騫茶提舍&nbsp;&nbsp;&nbsp;&nbsp;&nbsp;&nbsp;&nbsp;&nbsp;受佛教化已

&nbsp;&nbsp;&nbsp;&nbsp;於凈法輪中&nbsp;&nbsp;&nbsp;&nbsp;&nbsp;&nbsp;&nbsp;&nbsp;梵行無有上

&nbsp;&nbsp;&nbsp;&nbsp;彼忉利天眾&nbsp;&nbsp;&nbsp;&nbsp;&nbsp;&nbsp;&nbsp;&nbsp;及以天帝釋

&nbsp;&nbsp;&nbsp;&nbsp;歡喜轉相告&nbsp;&nbsp;&nbsp;&nbsp;&nbsp;&nbsp;&nbsp;&nbsp;諸天無不聞

&nbsp;&nbsp;&nbsp;&nbsp;佛出於世間&nbsp;&nbsp;&nbsp;&nbsp;&nbsp;&nbsp;&nbsp;&nbsp;轉無上法輪

&nbsp;&nbsp;&nbsp;&nbsp;增益諸天眾&nbsp;&nbsp;&nbsp;&nbsp;&nbsp;&nbsp;&nbsp;&nbsp;減損阿須倫

&nbsp;&nbsp;&nbsp;&nbsp;升仙名普聞&nbsp;&nbsp;&nbsp;&nbsp;&nbsp;&nbsp;&nbsp;&nbsp;善智離世邊

&nbsp;&nbsp;&nbsp;&nbsp;於諸法自在&nbsp;&nbsp;&nbsp;&nbsp;&nbsp;&nbsp;&nbsp;&nbsp;智慧轉法輪

&nbsp;&nbsp;&nbsp;&nbsp;觀眾平等法&nbsp;&nbsp;&nbsp;&nbsp;&nbsp;&nbsp;&nbsp;&nbsp;息心無垢穢

&nbsp;&nbsp;&nbsp;&nbsp;以離生死扼&nbsp;&nbsp;&nbsp;&nbsp;&nbsp;&nbsp;&nbsp;&nbsp;智慧轉法輪

&nbsp;&nbsp;&nbsp;&nbsp;苦滅離諸惡&nbsp;&nbsp;&nbsp;&nbsp;&nbsp;&nbsp;&nbsp;&nbsp;出欲得自在

&nbsp;&nbsp;&nbsp;&nbsp;離於恩愛獄&nbsp;&nbsp;&nbsp;&nbsp;&nbsp;&nbsp;&nbsp;&nbsp;智慧轉法輪

&nbsp;&nbsp;&nbsp;&nbsp;正覺人中尊&nbsp;&nbsp;&nbsp;&nbsp;&nbsp;&nbsp;&nbsp;&nbsp;二足尊調禦

&nbsp;&nbsp;&nbsp;&nbsp;一切縛得解&nbsp;&nbsp;&nbsp;&nbsp;&nbsp;&nbsp;&nbsp;&nbsp;智慧轉法輪

&nbsp;&nbsp;&nbsp;&nbsp;教化善導師&nbsp;&nbsp;&nbsp;&nbsp;&nbsp;&nbsp;&nbsp;&nbsp;能降伏魔怨

&nbsp;&nbsp;&nbsp;&nbsp;彼離於諸惡&nbsp;&nbsp;&nbsp;&nbsp;&nbsp;&nbsp;&nbsp;&nbsp;智慧轉法輪

&nbsp;&nbsp;&nbsp;&nbsp;無漏力降魔&nbsp;&nbsp;&nbsp;&nbsp;&nbsp;&nbsp;&nbsp;&nbsp;諸根定不懈

&nbsp;&nbsp;&nbsp;&nbsp;盡漏離魔縛&nbsp;&nbsp;&nbsp;&nbsp;&nbsp;&nbsp;&nbsp;&nbsp;智慧轉法輪

&nbsp;&nbsp;&nbsp;&nbsp;若學決定法&nbsp;&nbsp;&nbsp;&nbsp;&nbsp;&nbsp;&nbsp;&nbsp;知諸法無我

&nbsp;&nbsp;&nbsp;&nbsp;此為法中上&nbsp;&nbsp;&nbsp;&nbsp;&nbsp;&nbsp;&nbsp;&nbsp;智慧轉法輪

&nbsp;&nbsp;&nbsp;&nbsp;不以利養故&nbsp;&nbsp;&nbsp;&nbsp;&nbsp;&nbsp;&nbsp;&nbsp;亦不求名譽

&nbsp;&nbsp;&nbsp;&nbsp;湣彼眾生故&nbsp;&nbsp;&nbsp;&nbsp;&nbsp;&nbsp;&nbsp;&nbsp;智慧轉法輪

&nbsp;&nbsp;&nbsp;&nbsp;見眾生苦厄&nbsp;&nbsp;&nbsp;&nbsp;&nbsp;&nbsp;&nbsp;&nbsp;老病死逼迫

&nbsp;&nbsp;&nbsp;&nbsp;為此三惡趣&nbsp;&nbsp;&nbsp;&nbsp;&nbsp;&nbsp;&nbsp;&nbsp;智慧轉法輪

&nbsp;&nbsp;&nbsp;&nbsp;斷貪嗔恚癡&nbsp;&nbsp;&nbsp;&nbsp;&nbsp;&nbsp;&nbsp;&nbsp;拔愛之根原

&nbsp;&nbsp;&nbsp;&nbsp;不動而解脫&nbsp;&nbsp;&nbsp;&nbsp;&nbsp;&nbsp;&nbsp;&nbsp;智慧轉法輪

&nbsp;&nbsp;&nbsp;&nbsp;難勝我已勝&nbsp;&nbsp;&nbsp;&nbsp;&nbsp;&nbsp;&nbsp;&nbsp;勝已自降伏

&nbsp;&nbsp;&nbsp;&nbsp;已勝難勝魔&nbsp;&nbsp;&nbsp;&nbsp;&nbsp;&nbsp;&nbsp;&nbsp;智慧轉法輪

&nbsp;&nbsp;&nbsp;&nbsp;此無上法輪&nbsp;&nbsp;&nbsp;&nbsp;&nbsp;&nbsp;&nbsp;&nbsp;唯佛乃能轉

&nbsp;&nbsp;&nbsp;&nbsp;諸天魔釋梵&nbsp;&nbsp;&nbsp;&nbsp;&nbsp;&nbsp;&nbsp;&nbsp;無有能轉者

&nbsp;&nbsp;&nbsp;&nbsp;親近轉法輪&nbsp;&nbsp;&nbsp;&nbsp;&nbsp;&nbsp;&nbsp;&nbsp;饒益天人眾

&nbsp;&nbsp;&nbsp;&nbsp;此等天人師&nbsp;&nbsp;&nbsp;&nbsp;&nbsp;&nbsp;&nbsp;&nbsp;得度於彼岸

是時。王子提舍．大臣子騫茶。見法得果。真實無欺。成就無畏。即白毗婆屍佛言。我等欲於如來法中凈修梵行。佛言。善來。比丘。吾法清凈自在。修行以盡苦際。爾時。二人即得具戒。具戒未久。如來又以三事示現。一曰神足。二曰觀他心。三曰教誡。即得無漏．心解脫．生死無疑智

爾時。槃頭城內眾多人民。聞二人出家學道。法服持缽。凈修梵行。皆相謂曰。其道必真。乃使此等舍世榮位。捐棄所重。時。城內八萬四千人往詣鹿野苑中毗婆屍佛所。頭面禮足。卻坐一面。佛漸為說法。示教利喜。施論．戒論．生天之論。欲惡不凈。上漏為患。贊嘆出離為最微妙清凈第一。爾時。世尊見此大眾心意柔軟。歡喜信樂。堪受正法。於是即為說苦聖諦。敷演開解。分布宣釋苦集聖諦．苦滅聖諦．苦出要諦

時。八萬四千人即於座上遠塵離垢。得法眼凈。猶如素質易為受色。見法得果。真實無欺。成就無畏。即白佛言。我等欲於如來法中凈修梵行。佛言。善來。比丘。吾法清凈自在。修行以盡苦際。時。八萬四千人即得具戒。具戒未久。世尊以三事教化。一曰神足。二曰觀他心。三曰教誡。即得無漏．心解脫．生死無疑智現前。八萬四千人聞佛於鹿野苑中。轉無上法輪。沙門．婆羅門．諸天．魔．梵及余世人所不能轉。即詣槃頭城毗婆屍佛所。頭面禮足。卻坐一面。佛時頌曰

&nbsp;&nbsp;&nbsp;&nbsp;如人救頭燃&nbsp;&nbsp;&nbsp;&nbsp;&nbsp;&nbsp;&nbsp;&nbsp;速疾求滅處

&nbsp;&nbsp;&nbsp;&nbsp;彼人亦如是&nbsp;&nbsp;&nbsp;&nbsp;&nbsp;&nbsp;&nbsp;&nbsp;速詣於如來

時。佛為說法亦復如是。爾時。槃頭城有十六萬八千大比丘眾。提舍比丘．騫茶比丘於大眾中上升虛空。身出水火。現諸神變。而為大眾說微妙法。爾時。如來默自念言。今此城內乃有十六萬八千大比丘眾。宜遣遊行。各二人俱在在處處。至於六年。還來城內說具足戒

時。首陀會天知如來心。譬如力士屈伸臂頃。從彼天沒。忽然至此。於世尊前。頭面禮足。卻住一面。須臾白佛言。如是。世尊。此槃頭城內比丘眾多。宜各分布。處處遊行。至於六年。乃還此城。說具足戒。我當擁護。令無伺求得其便者。爾時。如來聞此天語。默然可之

時。首陀會天見佛默然許可。即禮佛足。忽然不現。還至天上。其去未久。佛告諸比丘。今此城內。比丘眾多。宜各分布。遊行教化。至六年已。還集說戒。時。諸比丘受佛教已。執持衣缽。禮佛而去。佛時頌曰

&nbsp;&nbsp;&nbsp;&nbsp;佛悉無亂眾&nbsp;&nbsp;&nbsp;&nbsp;&nbsp;&nbsp;&nbsp;&nbsp;無欲無戀著

&nbsp;&nbsp;&nbsp;&nbsp;威如金翅鳥&nbsp;&nbsp;&nbsp;&nbsp;&nbsp;&nbsp;&nbsp;&nbsp;如鶴舍空池

時。首陀會天於一年後告諸比丘。汝等遊行已過一年。余有五年。汝等當知。訖六年已。還城說戒。如是至於六年。天復告言。六年已滿。當還說戒。時。諸比丘聞天語已。攝持衣缽。還槃頭城。至鹿野苑毗婆屍佛所。頭面禮足。卻坐一面。佛時頌曰

&nbsp;&nbsp;&nbsp;&nbsp;如象善調&nbsp;&nbsp;&nbsp;&nbsp;&nbsp;&nbsp;&nbsp;&nbsp;隨意所之

&nbsp;&nbsp;&nbsp;&nbsp;大眾如是&nbsp;&nbsp;&nbsp;&nbsp;&nbsp;&nbsp;&nbsp;&nbsp;隨教而還

爾時。如來於大眾前上升虛空。結加趺坐。講說戒經。忍辱為第一。佛說涅槃最。不以除鬚髮害他為沙門。時。首陀會天去佛不遠。以偈頌曰

&nbsp;&nbsp;&nbsp;&nbsp;如來大智&nbsp;&nbsp;&nbsp;&nbsp;&nbsp;&nbsp;&nbsp;&nbsp;微妙獨尊

&nbsp;&nbsp;&nbsp;&nbsp;止觀具足&nbsp;&nbsp;&nbsp;&nbsp;&nbsp;&nbsp;&nbsp;&nbsp;成最正覺

&nbsp;&nbsp;&nbsp;&nbsp;湣群生故&nbsp;&nbsp;&nbsp;&nbsp;&nbsp;&nbsp;&nbsp;&nbsp;在世成道

&nbsp;&nbsp;&nbsp;&nbsp;以四真諦&nbsp;&nbsp;&nbsp;&nbsp;&nbsp;&nbsp;&nbsp;&nbsp;為聲聞說

&nbsp;&nbsp;&nbsp;&nbsp;苦與苦因&nbsp;&nbsp;&nbsp;&nbsp;&nbsp;&nbsp;&nbsp;&nbsp;滅苦之諦

&nbsp;&nbsp;&nbsp;&nbsp;賢聖八道&nbsp;&nbsp;&nbsp;&nbsp;&nbsp;&nbsp;&nbsp;&nbsp;到安隱處

&nbsp;&nbsp;&nbsp;&nbsp;毗婆屍佛&nbsp;&nbsp;&nbsp;&nbsp;&nbsp;&nbsp;&nbsp;&nbsp;出現於世

&nbsp;&nbsp;&nbsp;&nbsp;在大眾中&nbsp;&nbsp;&nbsp;&nbsp;&nbsp;&nbsp;&nbsp;&nbsp;如日光曜

說此偈已。忽然不現

爾時。世尊告諸比丘。我自思念。昔一時於羅閱城耆阇崛山。時生是念。我所生處。無所不遍。唯除首陀會天。設生彼天。則不還此。我時。比丘。復生是念。我欲至無造天上。時。我如壯士屈伸臂頃。於此間沒。現於彼天。時。彼諸天見我至彼。頭面作禮。於一面立。而白我言。我等皆是毗婆屍如來弟子。從彼佛化。故來生此。具說彼佛因緣本末。又屍棄佛．毗沙婆佛．拘樓孫佛．拘那含佛．迦葉佛．釋迦牟尼佛。皆是我師。我從受化。故來生此。亦說諸佛因緣本末。至生阿迦尼咤諸天。亦復如是。佛時頌曰

&nbsp;&nbsp;&nbsp;&nbsp;譬如力士&nbsp;&nbsp;&nbsp;&nbsp;&nbsp;&nbsp;&nbsp;&nbsp;屈伸臂頃

&nbsp;&nbsp;&nbsp;&nbsp;我以神足&nbsp;&nbsp;&nbsp;&nbsp;&nbsp;&nbsp;&nbsp;&nbsp;至無造天

&nbsp;&nbsp;&nbsp;&nbsp;第七大仙&nbsp;&nbsp;&nbsp;&nbsp;&nbsp;&nbsp;&nbsp;&nbsp;降伏二魔

&nbsp;&nbsp;&nbsp;&nbsp;無熱無見&nbsp;&nbsp;&nbsp;&nbsp;&nbsp;&nbsp;&nbsp;&nbsp;叉手敬禮

&nbsp;&nbsp;&nbsp;&nbsp;如晝度樹&nbsp;&nbsp;&nbsp;&nbsp;&nbsp;&nbsp;&nbsp;&nbsp;釋師遠聞

&nbsp;&nbsp;&nbsp;&nbsp;相好具足&nbsp;&nbsp;&nbsp;&nbsp;&nbsp;&nbsp;&nbsp;&nbsp;到善見天

&nbsp;&nbsp;&nbsp;&nbsp;猶如蓮華&nbsp;&nbsp;&nbsp;&nbsp;&nbsp;&nbsp;&nbsp;&nbsp;水所不著

&nbsp;&nbsp;&nbsp;&nbsp;世尊無染&nbsp;&nbsp;&nbsp;&nbsp;&nbsp;&nbsp;&nbsp;&nbsp;至大善見

&nbsp;&nbsp;&nbsp;&nbsp;如日初出&nbsp;&nbsp;&nbsp;&nbsp;&nbsp;&nbsp;&nbsp;&nbsp;凈無塵翳

&nbsp;&nbsp;&nbsp;&nbsp;明若秋月&nbsp;&nbsp;&nbsp;&nbsp;&nbsp;&nbsp;&nbsp;&nbsp;詣一究竟

&nbsp;&nbsp;&nbsp;&nbsp;此五居處&nbsp;&nbsp;&nbsp;&nbsp;&nbsp;&nbsp;&nbsp;&nbsp;眾生所凈

&nbsp;&nbsp;&nbsp;&nbsp;心凈故來&nbsp;&nbsp;&nbsp;&nbsp;&nbsp;&nbsp;&nbsp;&nbsp;詣無煩惱

&nbsp;&nbsp;&nbsp;&nbsp;凈心而來&nbsp;&nbsp;&nbsp;&nbsp;&nbsp;&nbsp;&nbsp;&nbsp;為佛弟子

&nbsp;&nbsp;&nbsp;&nbsp;舍離染取&nbsp;&nbsp;&nbsp;&nbsp;&nbsp;&nbsp;&nbsp;&nbsp;樂於無取

&nbsp;&nbsp;&nbsp;&nbsp;見法決定&nbsp;&nbsp;&nbsp;&nbsp;&nbsp;&nbsp;&nbsp;&nbsp;毗婆屍子

&nbsp;&nbsp;&nbsp;&nbsp;凈心善來&nbsp;&nbsp;&nbsp;&nbsp;&nbsp;&nbsp;&nbsp;&nbsp;詣大仙人

&nbsp;&nbsp;&nbsp;&nbsp;屍棄佛子&nbsp;&nbsp;&nbsp;&nbsp;&nbsp;&nbsp;&nbsp;&nbsp;無垢無為

&nbsp;&nbsp;&nbsp;&nbsp;以凈心來&nbsp;&nbsp;&nbsp;&nbsp;&nbsp;&nbsp;&nbsp;&nbsp;詣離有尊

&nbsp;&nbsp;&nbsp;&nbsp;毗沙婆子&nbsp;&nbsp;&nbsp;&nbsp;&nbsp;&nbsp;&nbsp;&nbsp;諸根具足

&nbsp;&nbsp;&nbsp;&nbsp;凈心詣我&nbsp;&nbsp;&nbsp;&nbsp;&nbsp;&nbsp;&nbsp;&nbsp;如日照空

&nbsp;&nbsp;&nbsp;&nbsp;拘樓孫子&nbsp;&nbsp;&nbsp;&nbsp;&nbsp;&nbsp;&nbsp;&nbsp;舍離諸欲

&nbsp;&nbsp;&nbsp;&nbsp;凈心詣我&nbsp;&nbsp;&nbsp;&nbsp;&nbsp;&nbsp;&nbsp;&nbsp;妙光焰盛

&nbsp;&nbsp;&nbsp;&nbsp;拘那含子&nbsp;&nbsp;&nbsp;&nbsp;&nbsp;&nbsp;&nbsp;&nbsp;無垢無為

&nbsp;&nbsp;&nbsp;&nbsp;凈心詣我&nbsp;&nbsp;&nbsp;&nbsp;&nbsp;&nbsp;&nbsp;&nbsp;光如月滿

&nbsp;&nbsp;&nbsp;&nbsp;迦葉弟子&nbsp;&nbsp;&nbsp;&nbsp;&nbsp;&nbsp;&nbsp;&nbsp;諸根具足

&nbsp;&nbsp;&nbsp;&nbsp;凈心詣我&nbsp;&nbsp;&nbsp;&nbsp;&nbsp;&nbsp;&nbsp;&nbsp;不亂大仙

&nbsp;&nbsp;&nbsp;&nbsp;神足第一&nbsp;&nbsp;&nbsp;&nbsp;&nbsp;&nbsp;&nbsp;&nbsp;以堅固心

&nbsp;&nbsp;&nbsp;&nbsp;為佛弟子&nbsp;&nbsp;&nbsp;&nbsp;&nbsp;&nbsp;&nbsp;&nbsp;凈心而來

&nbsp;&nbsp;&nbsp;&nbsp;為佛弟子&nbsp;&nbsp;&nbsp;&nbsp;&nbsp;&nbsp;&nbsp;&nbsp;禮敬如來

&nbsp;&nbsp;&nbsp;&nbsp;具啟人尊&nbsp;&nbsp;&nbsp;&nbsp;&nbsp;&nbsp;&nbsp;&nbsp;所生成道

&nbsp;&nbsp;&nbsp;&nbsp;名姓種族&nbsp;&nbsp;&nbsp;&nbsp;&nbsp;&nbsp;&nbsp;&nbsp;知見深法

&nbsp;&nbsp;&nbsp;&nbsp;成無上道&nbsp;&nbsp;&nbsp;&nbsp;&nbsp;&nbsp;&nbsp;&nbsp;比丘靜處

&nbsp;&nbsp;&nbsp;&nbsp;離於塵垢&nbsp;&nbsp;&nbsp;&nbsp;&nbsp;&nbsp;&nbsp;&nbsp;精勤不懈

&nbsp;&nbsp;&nbsp;&nbsp;斷諸有結&nbsp;&nbsp;&nbsp;&nbsp;&nbsp;&nbsp;&nbsp;&nbsp;此是諸佛

&nbsp;&nbsp;&nbsp;&nbsp;本末因緣&nbsp;&nbsp;&nbsp;&nbsp;&nbsp;&nbsp;&nbsp;&nbsp;釋迦如來

&nbsp;&nbsp;&nbsp;&nbsp;之所演說

佛說此大因緣經已。諸比丘聞佛所說。歡喜奉行