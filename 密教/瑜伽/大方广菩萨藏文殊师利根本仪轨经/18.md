# 大方广菩萨藏文殊师利根本仪轨经卷第十八

## 妙吉祥六字心真言品第二十三

尔时世尊释迦牟尼佛。复观察净光天。告妙吉祥童子言。妙吉祥复有第七仪则不空成就法。彼有得成得大果报利益安乐。所有一切恶业恶趣苦恼皆得消除。当来决定获得无上菩提。

妙吉祥我今说汝六字心真言。此真言微妙不可思议力无等等。解脱六道一切轮回。及免三苦大海久久沉溺。解脱一切缠缚。不染世间一切有情。一切部多无能得见。于轮回道而得清净。得佛法分诸佛随喜。于一切真言最尊最上。复于一切为大富贵。即说六字心真言曰。

唵嚩(引)枳曳(二合引)那曩摩。

妙吉祥我今说此六字心成就法。若有求成就者。当以菜果为食或乞食。一日三时澡浴三时换衣。身心清净不得散乱。诵真言一洛叉为先行。不得中阙一遍。若是阙少法不成就。须是专注心不异缘。如是先行成已。用织成帛不截茸头。大小应量不剩不少。如是得已然觅画人。仍令清净持戒。如是洁净已。用上好彩色画此圣像。于㡧内先画妙吉祥菩萨。作童子相坐莲华座说法之相。偏袒右肩以种种微妙而为严饰。左边画圣观自在菩萨。左手持莲华右手执白拂。右边画圣普贤菩萨。上面画云。云中画天人。持鬘雨花而作供养。于前下面画持诵行人。随自相状手执香罏。作瞻仰妙吉祥菩萨相。周匝画山。下面画莲池。于内随意种种严饰。

画像毕已。于舍利塔所面西安置。就白月吉日献大供养。以酥燃灯。复以惹帝花八千。一诵一掷散妙吉祥面。直至散尽。若得成就或闻吽字声。或得像振动。若得闻吽字声。即得最上尊贵。若得像振动。即于一切论者中得为最上。又能了知世间一切义论。若不得如上成就者。当于一切持诵法中得力。若以湿沉香木为柴如中指长。复以佉祢啰木柴。于黑月夜揾都噜瑟迦(二合)油。作护摩直至日出。必定当得见于圣妙吉祥菩萨。若得见已。持诵行人所有胜愿求者必得。唯于贪欲不得求乞。或于黑月夜烧白檀。不间断直至日出。得菩萨来说甚深法而令信解。得信解已于一切病当得解脱。决定获得菩萨之地。

复有法用赤檀木刻作莲华。可六指量。并茎皆赤檀作涂以千叶加持千遍已。于月十五日就像前。着荷叶上安置手按。诵真言至焰出。执之须臾转身。如十五六男子色如真金。莹净光明过日天子。得一切天人奉重供养住寿一大劫。命终之后往生极乐世界。

复有法取太阳直日。以白菖蒲根五净水。洗得清净已。于菩提叶上安置。诵真言直至三相现。若得热相得一切人爱重。于一切论者中得胜。若得烟相获隐身成就。住寿三万岁。若焰出得虚空行。住寿一大劫。

复有法用有犊黄牛乳取酥。以铜器盛。于七菩提叶上安置。诵真言直至三相现。若热得闻持。烟隐身。焰虚空行。如前无异。

复有法以莲子口含。于太阴直日诵真言。直至振动。复以三金裹口中含。如前诵至振动得隐身。若出口中莲子一切人得见。若以丁香口含。诵六洛叉已。凡与人言一切爱重。若食酥诵十二洛叉。得为天人。若乞食默诵一洛叉得隐身。若诵百俱胝。得说法如妙吉祥菩萨。复如十地菩萨。若恒诵持得一切义增长。

复有法以一切香药作人形像。断之作护摩。七夜内得爱重。

复有法以安息香作丸。如小莲子大。揾酥百千作护摩。得钱一洛叉。又法持诵人或入河海。以莲华百千掷水中作护摩。得大伏藏不可穷尽。若以白芥子供俱摩香和合。八千作护摩得啰惹爱重。若以麻油和酥蜜酪。作团百千作护摩。得大长者一切施与。

复有法若以不堕地衢摩夷作曼拏罗。以阿提目讫多华献大供养。诵八百遍。然读诵大乘经法。一月之内得大智慧。

复以牛黄诵八百已点于眉间。得一切人爱重。若加持头顶诵七遍。一切人不轻慢。若用枳里花一万作护摩。得一切病除。若日日诵七遍。一切恶业决定灭尽。若临命终时诵百八遍。得妙吉祥菩萨面前出现。 

## 修行地位时节仪则品第二十四

尔时世尊释迦牟尼佛。复观察净光天。告妙吉祥童子言。妙吉祥汝有大轮明王等。及诸佛顶等一切真言仪则成就地位。我今略说诸明王得成就处。彼支那国及大支那国。妙吉祥菩萨真言而得成就。彼龟兹国中。乌尼也(二合)曩国中。迦湿弥罗国中。及西印度并雪山四面北方一境。得佛顶王最上成就。所有过去佛说今佛所传当来佛亦说。若为息灾前一切处得成就。彼雪山及中国人间。善心之地作息灾者。于莲华族金刚族及宝族等真言而得成就。又半支迦药叉及诃利帝药叉女。𪩘达哩嚩等所有真言亦得成就。又迦微国及摩伽陀国周遍内外。迦摩噜播国周遍内外。路呬儞也(二合引)适悦河岸。而彼诸处亦得成就。东印度一切处。金毗罗神及宝贤大将得成就。海岸洲一切多水际处。师子国适悦之地。得一切真言成就。彼贤圣多啰毗俱胝。大吉祥白伞盖等。一切真言四童女。大海中得成就。

又东印度周遍地位。泯地也(二合)大野山中。及摩呬捺啰(二合)山周遍。彼童子天及妙吉祥得成就。或有与持诵人作诸障难者。变形如象一牙大力。或作马等形状及种种相貌。或作伊舍那天子最上种种相貌。亦说真言法得成就地。如上作障者。于一切深山大野中能为障难。仍说种种么多罗极恶宿曜。及饿鬼趣饿鬼王。乐人食者成就之地。又复说一切部多成就之地。

复有南方鬼王住处。阎魔真言而得成就。并诸外道求极恶法之地。彼金刚手亦说作恶法真言。于南方求得成就。当感罪业得不善果。又彼南方唯日天所说真言。及伊舍那天所说真言。乃可于彼而求成就。

西方得最上成就大力药叉王是一切财主。得一切部多愚痴迷惑者施财。若有行人依法修所求法得成。当为财主得大富贵。又此大地中金刚手药叉菩萨真言。得最上成就十地菩萨之位。金刚手一切真言得生莲华族。如是八族真言八方得成就。

佛所说真言北方得成就。及东方亦得成就。莲华族所说真言南方得成就。金刚族西方得成就。彼那吒不定方所。彼宝贤族西北方得成就。西南方一切药叉族得成就。东南方一切声闻大德族得成就。东北方辟支佛族得成就。复有上方一切善行得成就。下方世间一切入地真言得成就。彼八族中彼佛顶及出世间一切真言得成就。又佛顶大轮等。于上方一切处亦得成就。又金刚手于一切处得成就。如是别真言王。一切金刚族莲华族生者。于一切时中亦决定得成就。

我以说一切成就地位。今复说得生时节。若于一切佛真言求成就者。及欲生莲华族金刚族者。当须三生中专注诚谛。持诵修行得最上成就。乃得生彼。又或一心爱乐归信三宝。发菩提心修行大智。又于真言仪轨一一了知。又复持菩萨戒行。菩萨行专心无二禀信奉行。于一生中亦能生彼。而此真言如佛所说。一切愚痴众生永不能见闻。何况于法而得成就。

此真言王广大仪轨。我最上佛月第七如来之所宣说。妙吉祥汝当谛听。汝为第一佛子。是大菩萨有大威力。汝之真言大力行义。同佛世尊恒在于世。如佛所说大轮佛顶王光聚佛顶王最胜白伞盖。如是等佛顶王在于世间。如转轮王于南阎浮提出生之时。复如法王正等正觉二足之尊在于世间。所说真言于一切事皆得成就。 

## 执魅者仪则品第二十五

尔时世尊释迦牟尼佛。复观察净光天。告妙吉祥童子言。谛听童子我先所说众生之句。今复说彼所行之事善恶祥瑞。

是时童子即从坐起。以彼头顶礼世尊足。合掌恭信白世尊言。善哉世尊愿为说彼众多众生。变于己身生于他身而作恼乱。所谓圣人天人乾闼婆夜叉罗刹毗舍左摩睺罗伽。乃至部多等及诸人非人类。种种乘法所作之身。住种种心行三昧。有无数幖帜种种之相。世尊天中之天。今正是时愿为说之。彼妙吉祥童子如是请已。还复本座默然而住。

尔时世尊释迦牟尼佛。说于众生种种根本心行祥瑞幖帜时节。及呼召遍入他身一切众生真言之法。斯有众生以贪食故执魅于人者。复有会遇过去怨家。恨心嗔怒执魅人者。乃至世间大地之中。恼乱于人一切极恶之者。彼有离欲最上善人住悲愍心。降临世间而为救度。彼最上善人法相具足有大力势。为救世间行于教化。临照于世如彼日天。

若复有人具最上善业知其法要。具足清净精勤修习。于白月时日没之际。或初夜分见彼降临。彼大力离欲上人。或在世间清净国土。以白月或圆满月十五日。或白星宿时吉日吉辰。来降世间而有幖帜。若来之时形如多罗树。住虚空中不至于地。结跏趺坐而乃发声。由如梵音言说最上无等等法。而彼上人顶相具足。住刹那间降于大地。彼持诵者如是见已。用惹帝花白檀供俱摩等和合。作阏伽水礼拜奉献。复以伎乐而为供养。诵者发虔志心。唯为利益求其所愿。彼离欲上人慈心清净。乃为言说无数最上所乐正法。得闻是已分明了知慈心悲愍。不得生怖。但念妙吉祥菩萨及结五髻印及别顶印。而作结界亦结上下界。

彼如是时所有一切言说初中后善。至于过去现在未来皆如实知。彼天上人目视不眴观照慈愍。凡所言说真实不虚。所求真言成就药物成就。及生善趣至于应供。乃至决定证大菩提。所有求问如前祥瑞时节等事。彼大力上人一切皆说。彼持诵人如实知已。于一刹那中作相应观。于自所求一切皆得。至于所求真言速疾成就。及一切富贵随意皆得。诵者然后献阏伽水礼拜发遣。此后如是作诸拥护。依于仪则无不成就。若或有人忽然倒地不自稣省者。用佛所说真言及顶印或五髻印而作拥护。被执之人须臾即起而得安乐。一切众生无大力势无福威德。被此诸恶众生而作执魅。彼大力上人与作拥护。

又大力上人言彼色界究竟天。乃至欲界自在天等。有诸天人欲来下趣生人国中。所有色相及与幖帜。一一皆见生在彼地宫殿之处。所有言语。一一辩察可知真实。若彼迦尸国并摩迦陀国。所有执魅乃至言语。是夜叉执魅若摩睺罗伽若紧曩罗等者。皆作东印度语。彼大力迦楼罗生东印度。亦作东印度语。彼紧曩罗亦作东印度语。若是圣人天人及辟支迦。乃至诸五通仙等皆作满城语。所有舍里摩多河边言语。及贺里计罗城言语。不分明及不正。多以罗字为言。以捺字为语末。此是毗舍左语。若有作曩尼计罗州。嚩噜沙州。裸形外道及海中舍婆国。及诸洲国住者。众生言语不正。多以罗字为言语涩及不分明。此为嗔怒鬼语。

若有作南印度阿捺啰国。迦啰拏吒国。捺啰弭拏国。俱萨罗国等。及师子国及别海洲所生众生。多以拏字为言。此为罗刹语。若有作西印度吠儞世国。及摩罗嚩国语言。唯爱勇猛。此是大力摩多啰语。若有作捺舍罗嚩山。吉祥山。矫惹里山。如是诸山言者。此是日天及诸星曜语。若有作西印度阿里部捺国。及香醉山及边地生者人言。乃至作随方之言。彼是俱瑟摩拏语。若以设字为语此是仙人语。若以野啰罗嚩此四字为语。以伽字为添句。彼是阿修罗语。

若迦湿弥罗国。及迦尾国。是最上真言族及金刚手族。生彼国中作彼中语。若有作中印度族姓仪则言行幖帜者。是莲华族生彼国中作彼国语。若欲验知者。当用佛部真言而试验之。

又恒河北岸一切雪地。是夜叉及乾闼婆仙人等。变彼人身作彼地语。又恒河南岸大野之地。及吉祥山中。是罗刹乌多迦饿鬼。及恶形作障难者摩多啰等。乃至大恶星宿害人命者。变彼人身作彼中语。

复次彼离欲上人。于上所说一切皆知。一切悉同诸佛如来如先所说。诸国土中所有众多作恶恼乱人者。诸恶之辈所有本形。及彼言语善恶幖帜。及种种心行种种生地。乃至时节我已具说。若于众生有如是恼乱之事者。彼离欲大上人而来拥护与作安乐。当以妙吉祥童子六字心真言。而作种种仪法。复用五髻大印同作拥护。使众生等获得无量最上快乐。