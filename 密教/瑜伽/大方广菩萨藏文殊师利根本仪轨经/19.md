# 大方广菩萨藏文殊师利根本仪轨经卷第十九

## 如来藏大法宝法界相无数功德祥瑞品第二十六

尔时世尊释迦牟尼佛。复观察净光天众。告妙吉祥童子言。童子彼如来藏法界相大法宝最上秘密敕。当令众生一一依行。所有求成智证祥瑞幖帜称量种种之事。及成就受用之物。识一切部多等语。非想等众生音声。及知见在不在一切真言法则种种之事。乃至佛一切法中用最上声具真实义。用非常声具无常义。于如是义要离繁杂。又诸真言所阙。重轻及中三种之事。若音声殊妙乃是持明天音。得文句全足。于经典语及世俗语中。拣别真实义具真言义。及别法行离诸繁杂。

于诸世间所有真言。或以一字二字成于文句言音殊妙。或以六七八字或九字十字乃至十重字。得成真言音义具足。或二十字至于百字。此真言量随彼文字多少结真言句。乃至了解一字之义。即全一切真言之义。如来所说乃成上品广大真言。若彼佛子所说是为中品。若彼世间一切人天所说斯为下品。或以佛之所说一字或二字斯有千义。此是佛菩萨等真言之量。彼真言法所用文字音声。皆具真实之义。善法严持。彼真言行人或求成就。用音声相作成就法。依彼五音。离诸讹略不正言音。若得言音具足方为圆满。乃得相应成就。若不依法及声义不全。于诸真言不得成就。而彼行人长时不间默然持诵。久久之间必得不空成就。至于他世于法易得。

若持诵行人于三品修行事业。要当悉知。乃至下品一切世间。所有人及非人一切部多等嫉妒之者。所说真言文字一二三数。或种种边地之语及中国语。各如本行结自语声。各各所说有百千种。或一四句偈颂文义有定体式。及定伽陀句义亦然。各随本义互相依用而得为上。或缺少文字是为声义阙。或讹略不正是为不分明阙。或文字不全是为点画阙。彼诸智者当须远离。如是诸国土中随方言音。于真言中少有阙减。于一切法不能成就。

今此复说有漏无漏。一切真言相。若真言多舍字。以唵字为上义怛字为其相。此决定于中品得成就。若真言先用唵字后用摩字。以舍字为添句。此声相具足决定于最上得成就。左字具四方相。别无添句字。多字啰字二音具足。彼二乘者多以多字等真言。为成就法。吽字为德生。左字四方义者。盖有能成就真言之义。若婆字啰字相合。摩字为后。音合于摩字。或合曩字等。此真言者亦说为最上。若一切真言中。有多字多者。此真言说为最善。若吽字是焰魔天。若多字多真言。是帝释天及风天。若缚字是水天。能利益世间而作增益。若真言曀字多者是摩呬捺啰天。若真言有先归命三宝语。此是息灾作诸快乐。若归命别一切天。各用彼天本师真言作一切事。

若真言多用捺字及颇吒字吽字等者。此为大忿怒有大力势当于一切极恶众生而为使用。为能作破坏及断命故。彼诸持诵行人当一心远离。若辄有所作当感重罪。作有二义。若为息灾及增益事可刹那之中为作。彼持诵人于此真言。先须念诵有大功力。若为一切息灾增益。可于俱迦河岸。调伏一切罪业之处作。不得于金刚族中作。调伏法佛所不许。若夜叉王所说真言。为调伏众生。而能变现大力为降伏相。又一切法中所说有三种族。复有八种族。唯如来亦自成就三种。而得配上中下品三种所谓息灾法增益法调伏法。此真言仪轨所修行力唯说。不得为调伏用。盖此下品事以断众生命故。我一切智之所不许。今此所说仪轨王中真言体相。大力功用甚深广大。若依作法无有阙事者。得大圣力。超越世间及出世间一切真言等。彼恒当得无数功德真言成就。

妙吉祥我今显说无数之数。乃至唯佛如来智所知量。我今具说。数始之一自一至十。乃至二十三十。次四十五十。次六十七十八十九十直至满百。妙吉祥百数满已。十十说之。十百为千。十千为摩庾多。十摩庾多为一洛叉。十洛叉为大洛叉。十大洛叉为俱胝。十俱胝为大俱胝。十大俱胝为阿里没捺。十阿里没捺为大阿里没捺。十大阿里没捺为渴誐。十渴誐为大渴誐。十大渴誐为渴里嚩。十渴里嚩为大渴里嚩。十大渴里嚩为钵纳摩。十钵纳摩为大钵纳摩。十大钵纳摩为尾嚩贺。十尾嚩贺为大尾嚩贺。十大尾嚩贺为摩野。十摩野为大摩野。十大摩野为三母捺啰。如上为智算数

十三母捺罗为大三母捺啰。十大三母捺啰为娑誐啰。十娑誐啰为大娑誐啰。十大娑誐啰为钵啰伽啰。十钵啰伽啰为大钵啰伽啰。十大钵啰伽啰为阿世沙。十阿世沙为大阿世沙。十大阿世沙为僧𬾍(切身)如上是量算数

十僧𬾍(同上)为大僧𬾍。十大僧𬾍为阿弭旦。十阿弭旦为大阿弭旦。及千阿弭旦为路迦。十路迦为大路迦。十大路迦为娑摩娑。十娑摩娑为大娑摩娑。十大娑摩娑为祖底。十祖底为大祖底。十大祖底为摩贺啰世。十摩贺啰世为深。十深为体啰。十体啰为大体啰。十大体啰为嚩护摩怛。十嚩护摩怛为他曩。十他曩为大他曩。如上为勇猛智算数

十大他曩为阿弭多。乃至弭多为摩贺啰贪。摩贺啰贪为酥酥噜多。酥酥噜多为摩贺啰拏嚩。摩贺啰拏嚩为钵啰他摩。钵啰他摩为摩贺钵啰他摩。摩贺钵啰他摩为悉里瑟姹。悉里瑟姹为济瑟姹。济瑟姹为曼儞啰娑。曼儞啰娑为阿进𭝔(切身)阿进𭝔(切身)为大阿进𭝔(同上)大阿进𭝔(同上)为具啰。具啰为捺啰𭞱(切身)捺啰𭞱为儞𮟉(切身)钵多。儞𮟉钵多为输婆。输婆为大地多。大地多为弭多。弭多为唧多。唧多为尾刹波。尾刹波为阿鼻路𭰿(切身)阿鼻路𭰿为曩鼻啰𭰿。曩鼻啰𭰿为𡥸(切身)摩。𡥸摩为大𡥸摩。大𡥸摩为暗嚩啰。暗嚩啰为大暗嚩啰。大暗嚩啰为佉里嚩。佉里嚩为大佉里嚩。如上是息灾增益之处功德算数。后大智者于没里瑟吒及乌捺迦。心生迷处。是为最上极最上乃至佛刹最上。如是算数非世间人所能知故。唯佛如来算知其数。复以佛刹最上者。以恒河沙等佛刹微尘之数。为譬喻法而为算数。此算数量是一切智智无碍之所知量。

妙吉祥我于如是数量。过去诸正觉所已曾供养。复于不思议劫而为菩萨。为诸众生今得成佛。我今所说真言最上第一仪轨较量功德。乃至过去未来现在一切正觉亦同此说。

童子我于末法之时。为于世间说此真言广大仪轨王。若能依此修行。所有一切天人阿修罗。乃至大力那罗延天。及世间出世间一切大力贤圣。与此相应者。皆得成就。

妙吉祥所有世间及出世间。一切工巧技能。虚空界相种种算数。内明法仪轨等。阴阳法吉凶祥瑞。一切部多言语善恶心行幖帜界处。乃至一切众生因果。及围陀典籍歌戏等事。香药方术种种之事。我于过去为菩萨时。为利益一切众生。常说如是之事而为教导。又为一切众生处于轮回。及在饥馑久久住者。随彼众生之所好乐。我皆为作使得如心。

妙吉祥如我为善住作利益法。彼善住种种业成就。受种种众生身。我为彼说相应义法。令得破坏种种众生身业。彼如法作获。得色相具足富贵寿命。妙吉祥我所利益皆悉如是。又复我于过去之时。用大悲心大慈心大愿心。愍诸众生持诵种种法。以利益心转诸色相。或作梵王相或作帝释相。或作大自在天或若那罗延天。及彼财主乃里多天。又作星宿种种形相。知众生心随所好乐。一一次第令得安居。寂静快乐。我于长时轮转游行。观察世间一切众生。而为宣说了义秘密真言之相。复依仪轨次第修行观智。于久远时转生佛族。又住无我决定之行。如是依行成佛菩提。得最上安乐。无诸病恼无事无忧。寂静涅盘一切解脱。

我今为诸众生。现生此界转于法轮。为诸行人演说如是真言之法广大仪轨。而彼诵者于此广大仪轨。不得虚妄传授。乃至世间真言仪轨。皆须信重供养。远离一切轻慢毁谤。又诸行人于此广大仪轨。阴阳祥瑞吉祥法义。不得妄说当住正心。譬如诸药物等。得其成就是得果报。是故于佛最上伽陀。说吉祥义微细了解。白月吉日合白。星宿起首持诵求真言成就众善法则。当须远离诸不善事。是故我于过去。为持诵者。乃至所有了解世间阴阳术法。及解诸仪法因果正论调伏法等。我说如是种种诸法。当为利益一切众生。令彼一切受持真言行人。因此成就之法。得趣佛道。于诸法中皆得解脱。如是受持真言行人。所有成就之法不得妄作。乃至所有世间及出世间。一切最上真言明。不得以不正心而加毁谤。当以诚谛心恭信供养。

又此真言三昧诸有教师。行佛等引调诸佛子。入佛曼拏罗及与三昧。当使决定灭除过去见在未来三世诸不善业。于他所得非圣真言。亦不得轻慢。况于不空成就之者。乃至世间大力真言。若有烦恼所生邪道色相。彼不空成就者。不得妄与传授。至于心常嗔怒多于言语。亦不得传于此法。若或传授及与为作。决定不得所求果报。若或心住寂静恒修等引。依法念诵一真言者。定获果报。若复一一如所仪则。起决定最上殊胜之心。持诵为作之者。于一切法无不成就。又复有人久修善业心恒清净。于佛法中发殊胜心信重三宝者。若求成就。决定获得最上成就功德。 