# 大方广菩萨藏文殊师利根本仪轨经卷第二十

## 生无量功德果报品第二十七

尔时世尊释迦牟尼佛。复观察净光天。告妙吉祥童子言。妙吉祥所有一切真言。广大仪轨一切秘密明。若有修行者。生无量功德获一切果报。我今为修行者称量成就速疾之义。若有多生于此仪轨曾修行者。法易成就而此成就为最为上。

童子若有众生。能依次第修习秘密明法者。是最上修行是大智者。若不依法无以得成。若依法修行相应和合。得最上句。若依法修行诵真言者。不得令口有声。若口有声诵为非诵。须默然持诵当得成就。彼持诵行人求法成就者。当须食三白食及诸果药。若如是食者决定得最上法成就。

又若一心观想决定。当得安静无恼。若食不依法及不专注。所求真言不得成就。至于梵王及彼帝释所有真言。不能成就。何况诸佛菩萨所有真言。及彼悭贪我慢及性懈怠。恒乐世法不能离欲。如此之人无成就分至于天人阿修罗等真言之法。若不依仪则及不专注。亦不得作降伏等法。若作者返得迷惑及与愚痴。或作法人有如是相者。将来当感恶趣之果。若或见有如是等者。当以佛部真言作降伏法。而与救护得解脱已。彼人复以专注次第。再持诵者亦得成就。以彼真言威德力故。及得大善寂静。复得不空成就。与作降伏救护者。我说此人是众生善友。速能成就三乘平等寂静之道。

又有专注身心依法念诵难成就者。是人宿有轮回之业。更须重重忏悔。求罪消灭必得解脱。过是已后于真言中当得成就。得见果报所作不虚。若有因即有果。若无因者定是无果。因果和合有生有灭。因仪则法生寂静界。以彼专心亲近善友。行于佛法作大佛事生大善性。彼持诵行人。若于末法之世人心颠倒之时。于此法中得成就者。于当来世亦得成就。乃至究竟大善寂静。为于世间宣说无造无作寂静之句。诸佛如来清净之义。一切诸佛不可言说。而于其中说于秘密成就之句。彼秘密句。是佛如来无性自性之所生出。以大法力为于世间。当令众生决定成就。若复众生于末法时。修真言行求佛菩提。于真如空相不能成就者。当宜疾速。于时时中不得间断。依于仪则作法修行。承真言功决定成就。

此教法中有诸行人。于佛在时修真言行。速得最上成就。于佛灭后像法之时。修真言行得中品成就。于末法时得下品成就。于诸时中善能修习真言法行。必定获得三种大果。若佛在时于如来族。恒得成就。于佛灭后唯莲华族而得成就。于末法时唯金刚族最得成就。彼观自在菩萨妙吉祥菩萨。多罗菩萨部里俱胝菩萨。金刚手菩萨。如是等菩萨以愿力故。令诸众生于真言中得决定成就。若一切时有诸行人。于真言中深心爱乐决定修习。若为求诸圣贤。及降伏一切夜叉罗刹。用上品心决定成就。若有行人于末法时。依幖帜说。世间所有诸仙人。阿修罗夜叉罗刹迦楼罗毗舍左。乃至部多众及彼宿曜。人非人类住欲界者。于人世间作不饶益者。而作调伏。决定成就所有大福德者。梵王帝释及噜捺啰。乃至伊舍那天那罗延天。如是大福大力天等。于诸行人一切所作皆悉随愿。至于一切极恶部多。于诸人中作恼乱者。以真言力而调伏之皆得随愿。若于末法之时大怖之中。于诸真言无上品心。不能于法精勤修习。不得果报者。于他世中亦不成就。

妙吉祥我今与汝受记。汝于末法大怖之世。可于是时救度。化导善根众生。于佛法僧归信供养之者。乃至于彼修真言行人而作拥护。 

## 说印仪则品第二十八

尔时世尊释迦牟尼佛。复观察净光天众。告妙吉祥童子言。妙吉祥谛听。汝最上秘密真言及彼印法。不得为无信众生。及于佛教无信重者宣说。乃至不入曼拏罗三昧者。断三宝族者。不亲近善友者。无福无德者。亲近恶人者。亲近罪友者。远离佛法者。一切虚妄者。于此仪轨不依阿阇梨教者。不受灌顶者。于汝童子最上秘密曼拏罗三昧不见者。不依如来族者。如是人等皆不得为说。何以故如是之人所持真言一切部多。而不信受。及不依行故。为以心不信佛法。远离菩提道故。所有印法仪轨不得传付如是等人。复不得于是人等而显现故。或有大愚迷者。深贪爱者亦不得传付。若妄传付者。彼人于法不得成就。彼持诵人是心颠倒。彼人若得或。辄有为作。乃于自身速得破坏。若是心信善者。于三昧真如而获得者。归重三宝常供养者。于佛法中行仪轨者。或有发菩提心。知庄严菩提心。恒行菩提道。如是人等可与宣说印法仪则。又有行于真言仪轨法。求三昧次第者。为欲求成大菩提道。又复发菩萨辟支佛声闻等心求正法者。得为宣说秘密印法。若以信心离大悭妒。依于佛法行无碍行者。当与宣说秘密印法。

妙吉祥我说真言印法定量。正满八百不增不减。乃至过去诸佛亦同此量。汝妙吉祥大仪轨法平等无别。所有一切佛真言藏所说亦尔。

妙吉祥凡有所作利益成就。当须真言及印一一和合。如车二轮不得阙一。若阙一者无能运转。一切真言无印所作亦复如是。若真言及印相应和合。事速成就转彼三界。一切天人阿修罗等不为难事。何况求作人间之事。若依法修行决定得果。印有真言二种相应。求清净仪则制伏部多。若依第一佛子真言及印修行者。于三种事如在掌中诵者。得大地富贵一切随意。所有真言定印及印定真言真言不得阙印。印亦不得阙于真言。印及真言须具和合。凡所作事必获果证。

彼真言印互相依倚。如因成果如果酬因。持诵行人若依法用作无法不成。若依仪则。以一切定印所印真言。作请召事无有不成。乃至最上世界。及轮回中所有众生。用请召者亦无不成。若或于此请召之事有不成者。当依仪则请大力诸菩萨乃至十地菩萨为作拥护。使一切部多等作障难者。不能得见不能得近。当令行人得法成就。若具此一切佛真言法印。于行住中得为拥护。

又一切真言中有印。一切印中亦有真言。印与真言互相生出。若修行者依法念诵及作护摩。一切圣道此中生出。若彼行人精勤修习。不懈不怠复不退屈。得一切真言不空。成就佛之所言言不虚妄。若依仪轨恒修行者。有大利益。

妙吉祥童子。此仪轨王真言印法。我皆重重宣说。所有广大利益果报亦重重宣说。如是宣说此最上秘密广大真言印决定法。时彼妙吉祥。以童子相现熙怡颜。问于世尊最上牟尼。何因菩萨变化所生。得大精进十地之位。又此广大真言义法。过去诸佛之所宣说。今释师子为何亦说。我今有疑唯愿开示。

尔时如来最上牟尼。以迦陵频伽微妙梵音。说于菩萨得十地位。又说真言利益等事。

妙吉祥我于过去多劫之前。为菩萨时。有佛号开花王如来。我于彼佛得此秘密大仪轨王。即为众生作其利益。以悲愍心发其大愿。愿于最上如来佛法中生。于末法时。以此教法转彼法轮。我以如是经无量时。为于众生得十地位。于次后时。此仪轨王我传于汝。我入灭后世间空虚。南阎浮提远离如是佛法之藏。汝于是时末法之中。教彼众生作此仪轨。汝以此广大仪轨王。为于众生发起大行。若于末法大怖之时。或有众生无正道心。及有人王不行正法。恒以恶心恼害众生。又有一切恶人非人。于此大教欲作破坏妄加毁谤。当为此等不饶益者。说此一切调伏法藏秘密真言。

童子汝此过去为利益故。发菩萨行求于仪轨。乃至于彼佛涅盘后。以佛遗教而作佛事。于世世中作童子形。随我行处以真言相教化众生。童子此是汝之过去所作愿力。汝今复为童子。得我为说。童子汝复又于别佛刹土无佛世时。为于众生以真言相。为于一切愚痴之者。教导开化使知佛法求解脱道。当复施与一切富贵。

童子我灭度后末法之时。为于世间一切众生。现汝最上童子之形。当于大野雪地及适悦地。乃至跋提河岸我涅盘处。如是诸处随大愿心而作佛事。