# 大方广菩萨藏文殊师利根本仪轨经卷第十三

## 一切法行义品第十五之馀

我今复说善人相貌持诵修行。于真言行得成就义上中下品法。若复有人族望尊高。种姓清净身相殊异。色如真金头如伞盖。发色绀青面如满月。额相广平眉不杂乱。眼长而红睫不交杂。鼻如截筒唇色赤好。舌如莲叶牙齿齐白。髭相青密颏圆腭深。顶发右旋耳相垂下。有精神复勇猛爱语无嗔。少贪离欲常好清净。乐着妙衣好食上味。净行自居所言诚谛。归重三宝供养贤圣。孝顺父母悲愍有情。智慧高深复长寿命。修行决志精进不退。乐求菩萨摩诃萨位乃至无上正等觉位。斯等之人决定成就上品之法。必能了解一切仪轨甚深之义。

又复有人或刹帝利。及婆罗门诸清净种族。人相具足身紫色或白色。胸臆圆满乳相高起。毛毫右旋大腹深脐。其腰广阔两肩平满。两腋两肋如师子王。手臂佣长筋脉不现。上下相称不矬不长。具勇猛心好秘密行。乐于持戒复好布施。言行真实悲愍一切。学法无畏恒乐世间出世间智。发菩提心常供养三宝。亦具大福德勤行精进修持不退。此之相人于中品法决定成就。

又复有人种姓清净。身肢具足无缺无减。或紫色或白色。光泽肥好不大肥瘦。偏顺下分而有殊特。腰身广阔腿相圆满。胫膝上下不曲不戾。如鹿王踹。二隐密相具足圆满。足掌之内红色滋润。有吉祥轮相幢相门楼相。鱼相幡相优钵罗花相。如是诸相悉皆严好。又复好乐清净不杂恶人少贪嗔痴。有大福德常行慈愍。好行布施供养三宝。亦复供养三十三天。于世出世法精进修习。斯等相人于第三品法决定成就。

又复有人发菩提心修菩提行。总具如上三品妙相。又具种种功德慈悲喜舍。勇猛精进修习大明大陀罗尼。志行不退无怖无畏。决定超越诸修行人。获得最上第一成就之法。

我前已说。持诵行人以宿福故具诸妙相。而于修行决定成就。又复有吉祥星宿吉祥时分。于一刹那一瞬息间。轮转天际临顾世间。所有众生于此时分生时遇者。有大吉祥获大福德。修诸大法决定成就若有众生无宿善根多恶业故。即于生时遇恶星宿。决定无福诸根缺减人相不具。所修大法决定不能得成就故。

若复生时在于晨朝遇于鬼宿奎宿。张宿星宿。亢宿房宿。角宿毕宿昴宿等。及日初出同时临顾。此人所作所修皆得成就。

又于晨朝及日中时兼在白月。遇金星木星水星。此等宿曜有大力势。临顾世间一切众生。于此之时人若生者。所修善业及修行持诵大明大陀罗尼。一切事业决定成就。

又复此金星木星水星。随有一星与日与月。同居方所临顾生者。此人生后必大富贵寿命长远。得大自在一切见重。

又复有人于日中后日没时生。而彼生者于此时分。多遇恶星临顾方所。恶星者所谓土星火星。罗睺星计都星。多啰星及黑暗哩瑟吒等星。如是等星亦非实恶。若是上上品人宿善根力。福慧具足生时遇者。于大福德转增威势。若是中品于善恶事各减其半。若是下品善根微劣及有宿业。如是之人生时遇者。无有福德兼无智慧。不修善业多贪嗔痴。

又于此时遇天晦瞑。风雨暴恶电闪晃耀。雷霆大震雨雹俱下。于中云色或变红赤。斯皆大恶。若于生时遇着此者。其人诸根缺减颜貌丑陋。受身屈曲疮癞庄严。无主无依贫穷微贱。或受戒律违犯不守。圣贤悲愍伤其坠堕。如是之人于恶增上于善转退。一切吉祥全无少分。于诸修习真言行业。如盲聋人不见不闻。设遇闻见不能生信。如是之事说不可尽。又复如是众生以少福故。或被一切部多及摩多啰等诸恶鬼神。住于身中而作恼乱。复有众生归向三宝奉重贤圣。乃至于佛十地菩萨辟支声闻等处曾种善本。以贪嗔重故不得解脱。

虽复有得生于天上。乃至得生无色界天尽三界际。未免轮回还复堕落。阎浮生聚亦复受身或愚或痴。又被部多及摩多啰等诸恶鬼神。住于身中而作恼乱。

诸有智者及彼圣人。见此事已广说行相令彼持诵行人一一解了。彼持诵人以常诵大陀罗尼大明力故。诸鬼神等不能障碍。彼持诵人心不昏迷威德具足于陀罗尼得大自在。于此大地所有部多及哆啰等。住人身中作恼乱者。皆能呼召使来集现。各各令其如实自说。以陀罗尼力离彼人身。又复与彼说深妙法令其调伏。彼部多等去离人已。恒病之人而得解脱。以陀罗尼力调伏恶者增益善者。于善于恶而得自在。又前说阴阳风三种界。合贪嗔痴三种法。由贪嗔痴法不息灭故。令阴阳风而有增盛。又合地为四大。地与水合火与风合。又有虚空而为第五。于上之数人所恒知。

彼医病人于四大界心生疑惑。身虽四大病从何生。若不从生病自谁有。于生不生起二种疑。为四大外别有所作。此人天人乃至非人。及诸有情所有增损。唯除过去现在未来三世诸佛正遍知觉。皆同所说无二无别。如是善恶随因得果。种种苦恼皆自业作。此下品人无福无依。诸非人类乃得其便。若是上品之人善力殊胜生合吉星。唯有奇特祥瑞之应。诸非人类及诸恶事悉皆远离。恒善寂静得大安乐。彼有所求大明大陀罗尼。最上仪轨速得成就。

至于过去现在未来诸正遍知。于经法中说于世间最上第一无我之法。真如解脱最寂静句无上句。真言大陀罗尼一切仪轨成就之法。使诸行人得一切智智。我释迦牟尼佛所说。如是大仪轨法诸仪轨中王。若有情等依法修行。当得无病无尽句恒寂静句。无烦恼句菩提涅槃句。乃至一切真言句义三种菩提。一切智智所得因业诸仪轨中不能见闻。乃是佛菩萨等。为利益一切世间诸有情故所说所传。

佛说如是广大真言王仪轨时。于三界中所有诸真言王无不降伏。若复牟尼月没世间空时佛教灭尽。此仪轨王乃住不行。

妙吉祥童子此大力真言王仪轨佛所宣说。若有众生后时闻已。虔心信重志愿求者。于世间出世间诸所有法皆得成就。诸佛所说无虚妄说。若有行人于真言王。恒持诵者及乐护摩法者。彼同三世一切智智之所传授。安住真言王仪轨法中无疑。所有世间一切众生无有智慧。于善恶事非善恶事吉不吉事。于如是事生疑惑者。当为此等说于如来应正等觉。世出世间最上一切解脱之法。令作种种世间所重真言王法。为于一切众生之聚。

妙吉祥童子汝所求。我说彼世间善恶之事及诸法要。但为利益一切众生。过去诸佛亦同所说。可使未来佛种不断。若持诵者于此所说一切智力。深生信重精进无疑。所行之行同一切智智。若持诵人于过去世。曾作诸恶业障未尽。而于今生所作事业不成就者。当依诸佛所说悔法志心忏悔。必得业障除灭。复更依法修行速得成就。或是愚迷之人。轮回业重不能依法忏悔修行。所作所求不能成就。于诸有情无由利乐。又复诸持诵人须修定业。若不修定不能趣入解脱之门。若能修定与法为缘。决定解脱速证菩提。 

## 法义品第十六

尔时世尊释迦牟尼佛。复观察净光天。告妙吉祥童子言。汝妙吉祥谛听。彼夜叉王金刚手菩萨。于大众中问我画像法广大事业。我已先说又复问我一切真言行人所得之梦是善是恶。我为持诵之者说此一切梦应之时。彼夜叉王金刚手菩萨心喜合掌。以彼头顶礼我足已白言世尊。佛今所说利益世间及为于我。利益众生使得快乐。彼持诵者所得之梦。善恶行相所得功德。众生求作若有恒行。最上行业所得因果。并过去未来现在一切善恶及一切智。乃至所得无相无著无碍清净。最上真言相应善寂净句。及佛一切威力。及说行人持真言法行。禀上品形相与梦符契种种之事。彼夜叉王复言。最上师子释迦牟尼。于贤劫中第四成佛。坐树降魔现大威力。具大精进显大智慧。示大福德为世所尊。彼夜叉王金刚手菩萨。以如是言伸赞叹已。顶礼佛足还复本座默然而住。

尔时大智妙吉祥童子而发问言。释迦牟尼佛及过去佛。善哉世尊应正等觉。彼广大事智乃至众多有情。生处星宿善恶行相事智因果。及修行所求增益事业。彼持诵人心有所疑得成不成。乃至求世间福最尊最高自在快乐。求一切圣位乃至一切智智。惟愿世尊略而解说。

尔时世尊释迦牟尼佛。闻此说已为彼佛子。发清净梵音大精进法鼓之音。又如迦陵频伽微妙之音。告彼童子妙吉祥言。童子若有行人。为于世间利益一切求成就者。当须诚谛专注慈心悲愍。发大誓愿清净之心。如是之人为利他故决定成就。妙吉祥童子若彼行人。于最上大明大陀罗尼恒乐受持。彼人是转法轮降伏魔罗。得最上适悦。若复众生耳闻目睹心生爱乐。决定获得殊胜快乐。

妙吉祥童子白佛言。如来威力及最上智无能知者。而彼佛子亦复如是。

佛言妙吉祥。彼佛子若行此行得相应成就。至于一切世间最上之人。不能知其威德智力。乃至欲界天及色界无色界天。及彼天主亦不能知其威德智力。乃至初地至于十地亦皆不知。妙吉祥唯佛如来能了知故。汝妙吉祥最上仪轨。过去未来及彼现在一切诸佛皆同名故。若有闻者清净修行。无诸异缘摄心不乱。彼之行人得寂静住。得最上善趣所作上法无诸障碍。修真言行速得成就。求成佛道得大圆满。于菩提树若行若坐。为诸众生转于法轮。而此功德诸佛所说。

妙吉祥汝之名号若有念者。佛说功德不可思议恒现威力。所有过去一切佛无数真言仪轨无能说者。汝清净妙吉祥童子。能说一切诸佛真言之行。童子汝以佛智教于一切。此净光天一切大众。皆随汝教无敢违者。 

## 随业因果品第十七

尔时释迦牟尼佛。入一切如来神通变化三摩地。而于眉间放大光明。作青黄红白颇璃色等。照于十方诸佛刹土一切世界。于诸世界光明普照。于须臾间普召一切天诸宿曜。彼诸宿曜随召而至。到众会已礼敬而住。佛之光明威盖众会普遍照已还从世尊眉间而入。彼诸宿曜及其眷属。见佛世尊眉光入时。各各合掌战惧归命。须臾之间迷闷倒地。承佛慈力还自稣息。

尔时世尊释迦牟尼佛。告一切宿曜并诸眷属言。汝等勿怖诚心谛听。诸星宿天汝圣天众。我念众生愚痴无智不识我意。我欲如是诸众生等。于诸世间。起种种心修种种行利益自他。趣求如来第一金刚坚固之身。以迷倒故乐求人天阿修罗等。复入轮回旷野种种诸趣。随彼所作善恶之业。受于世间种种之身。所受之身无有主宰。若复所作最上为人天主。除随业缘余无所有。彼之业缘要假因生。彼因所生要从缘立。如是因缘互相和合。是生四大四大生蕴。趣无边行行趣他界。是故分别无量出生。后覆命终以无智火。业风作故性皆烧燃。盖为不行平等三乘无碍之行。大乘长时作随因缘。中乘辟支佛行自为智不利他故。小乘声闻乐住断见。执心不回无别求趣。又复愚痴迷惑之时作种种业。住于世间求世间成就。若复于此寂静无病句无烦恼句。八正清净无碍之道。于如是法当勤修习。离于不善诸恶之业。彼自得住无碍三乘之行。

又复告星宿天。彼息灾者有三种法。持诵行人修三种业得三种果。于此三种当须了知。又彼二种颠倒之业。亦得见三种族。彼复得见八种族。又复见一种族。一切真言住佛清净心寂静涅槃族。如是所说因业皆是真言之相。彼阴阳亦然。说为世间成就。彼如是所作之业所得因果。由如种谷见苗当知结实。彼成就法亦复如是。若得祥瑞定知成就。譬如白色说为最上。阴阳亦然。若吉祥合为诸具足。一切诸法皆是方便。唯以一业而为最上。彼若无业身无所住何得祥瑞。若具如是祥瑞行相及以生族。方知彼得种种善业若于相于业无所有者。而于中间无能知者。又如病人气力羸少。颜容瘦悴方知是患。又复见众生业得如是身。是善是恶果报祥瑞。说为生相

星宿天。我先已说一切众生所生时节。及彼吉日随业所感合吉祥星。又见飞禽种种之相。复闻语言微妙之声。及于梦中得吉祥相。如是祥瑞因缘行相。彼持诵人于诸真言法中求成就者。当须了知是成就相。又须知一切障难诸不吉相。及恶梦寐诸星宿天。往昔过去娑陵捺啰王佛正遍知者。于菩提道场说大真言王破一切障难。及诸恶梦不祥等事皆得消灭。令得菩提一切智智。时彼魔王常兴恶心作诸障难。现彼种种大恶之相。令彼见者生大怖畏。于诸修行而令退屈。彼魔福力久时而住。彼持诵者以真言王。具佛威德大进精力大神通力于须臾间彼诸障难。消灭一切恶梦恶相及恶众生种种之事。

星宿天汝当谛听。彼过去娑陵捺啰王如来。为调伏诸恶星宿及恶天魔。一切部多等并诸眷属。乃至地居二足四足。无足多足诸恶之类种种众生。以大真言王调伏教化令生善心。于他有情不生恼乱。汝当听说真言王曰。

曩莫三满哆没驮(引)喃(引)阿钵啰(二合)底贺哆舍(引)娑曩(引)喃(引)怛𭀍(切身)他唵(引)佉佉佉呬佉呬吽吽入嚩(二合)啰入嚩(二合)啰钵啰(二合)入嚩(二合)啰钵啰(二合)入嚩(二合)啰底瑟姹(二合)底瑟姹(二合)瑟致哩(二合)颇吒颇吒。

佛言此真言王。名为大佛顶炽盛光。若有常持诵者。能消灭一切诸恶不吉祥事。能降伏一切部多。能破一切障难。能成就八十千种种吉祥之事。若诵持者于持诵时心不散乱。虔诚专注我天中天正等正觉。须臾之间到彼诸星宿天。及一切部多作恶之者所住之处。以大佛顶真言王无等精进力大精进力而降伏之。令彼作恶之者。见此无数大佛顶王怕怖无量。与诸眷属悉皆求入三摩地而为救护。 