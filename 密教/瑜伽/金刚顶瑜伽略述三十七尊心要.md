# 金刚顶瑜伽略述三十七尊心要

大广智三藏和上于含晖院承明殿道场说

尔时毘卢遮那如来。于须弥卢金刚摩尼宝峯楼阁。至已。金刚界如来。以一切如来加持。于一切如来狮子座。一切面安立。时大菩提心不动如来。大福德聚宝生如来。三摩地妙法藏观自在王如来。毘首羯磨成就一切事业不空成就如来。一切如来加持自身。婆伽梵释迦牟尼如来。一切平等善通达故。一切方平等。观察四方而坐。

夫修行者初发信心。以表菩提心。即大圆镜智纥哩娜野心。是众生内心。安吽字为种子。所变种子为月轮。于轮光明中。想五智金刚杵光明照彻。即易杵为金刚萨埵。即普贤菩萨之异名。此表东方阿閦如来金刚部也。即大圆镜智是也。次当礼南方福德聚宝生如来。想持摩尼宝缾。想与一切如来灌顶。即虚空藏菩萨。执摩尼宝珠。成满一切众生所求之愿。由此福德聚功德。无量无边赫奕威光。所求预满。此乃宝生如来宝部所摄也。即平等性智也。次礼西方阿弥陀如来。表一切如来三摩地智。由初发心便能转法轮。辩无言说。理无涯际。语部所收。能令众生聪明利智。此乃西方法部所摄也。即妙观察智也。次礼北方不空成就如来也。以大慈方便。能成一切如来事业。及以众生事业。由毘首羯磨菩萨善巧智方便。能成就一切有情菩提心。毕竟不退。坐菩提道场。降伏众魔。多诸方便无令沮坏。亦能变虚空为库藏。其中珍宝满虚空中。供养十方微尘一切诸佛。此虚空库菩萨。即毘首羯磨菩萨之异名。行愿所成印。传坚固解脱之门。善能护持三密门之大印方便。此乃业部所摄。即成所作智也。其所礼四方佛仪轨。乃至真言。具在经中明说。应知其中方毘卢遮那佛。即如来部也。报身圆满。万德庄严。于须弥卢顶宝峯楼阁大摩尼宝殿。坐金刚台。成等正觉。降伏众魔。于诸毛孔放大光明。十方如来及诸圣众。咸来同证。十地满足菩萨。皆归此会。各处本方座位。住三摩地心。皆从毘卢遮那如来心内智中。流出无量无边祕密法门。菩萨修行相应三昧。瑜伽理智满法界心。此大菩提五智圆满。即毘卢遮那如来真如法界智。处中位也。

次入十六大菩萨三摩地位。

夫修真言行人。须知十六大菩萨三摩地次第各各不同。于三昧耶心。差别有异。且如金刚萨埵。东方为首。大菩提心。从初发意坚固勇勐。住三摩地智。自受用身光明赫奕。广照无边。执五智金刚杵。据其座位。傲慢自在。即金刚萨埵之事。经偈曰。

&nbsp;&nbsp;&nbsp;&nbsp;奇哉大普贤&nbsp;&nbsp;&nbsp;&nbsp;坚萨埵自然

&nbsp;&nbsp;&nbsp;&nbsp;从坚固无身&nbsp;&nbsp;&nbsp;&nbsp;获得萨埵身

虽证萨埵正位。而见惑未除。一切有情将何引化。须行四摄法而济度之。四摄法者何。布施爱语利行同事等。而摄取之。所以金刚王菩萨。执双金刚钩。用为召集。而摄召之。即不空王菩萨妙用也。经偈曰。

&nbsp;&nbsp;&nbsp;&nbsp;奇哉不空王&nbsp;&nbsp;&nbsp;&nbsp;金刚所生钩

&nbsp;&nbsp;&nbsp;&nbsp;由遍一切佛&nbsp;&nbsp;&nbsp;&nbsp;最胜能钩召

虽有钩召。然未具大悲之心。须发爱念一切有情。而兴救护。于是金刚爱菩萨。乃执大悲之箭。能射二乘计执之心。若能所未忘。岂为济拔。持此大悲弓箭。亦能杀害一切烦恼。直取菩提。即金刚爱菩萨。之行位经偈曰。

&nbsp;&nbsp;&nbsp;&nbsp;奇哉自性淨&nbsp;&nbsp;&nbsp;&nbsp;随染欲自然

&nbsp;&nbsp;&nbsp;&nbsp;离欲清淨故&nbsp;&nbsp;&nbsp;&nbsp;以染而调伏

由斯胜行。极喜善哉。即获一切善法三种祕密心。善口善意善身。三善法门三业清淨。讚善功德无量无边。即善哉菩萨之本事也。经偈曰。

&nbsp;&nbsp;&nbsp;&nbsp;奇哉我善哉&nbsp;&nbsp;&nbsp;&nbsp;诸一切胜智

&nbsp;&nbsp;&nbsp;&nbsp;所离分别者&nbsp;&nbsp;&nbsp;&nbsp;能生究竟喜

已上金刚部四菩萨也。

由斯善法。果愿未圆。须臾灌顶。庄严莹饰其体。即虚空藏菩萨。持摩尼宝缾。复想一切如来发生大摩尼宝灌顶大菩萨。受位。乃至转轮王住位时。悉皆为之。利益恒沙。无边福德聚威德自在。此乃虚空藏菩萨之福智也。经偈曰。

&nbsp;&nbsp;&nbsp;&nbsp;奇哉妙灌顶&nbsp;&nbsp;&nbsp;&nbsp;无上金刚宝

&nbsp;&nbsp;&nbsp;&nbsp;由佛无所着&nbsp;&nbsp;&nbsp;&nbsp;名为三界主

虽受灌顶。未获威光。须得日轮圆光。洞照千界。所以持金刚光明之日。赫奕晖焕。皎彻无涯。虽有微尘数日。莫能映夺也。此乃金刚威光菩萨之照彻也。经偈曰。

&nbsp;&nbsp;&nbsp;&nbsp;奇哉无比光&nbsp;&nbsp;&nbsp;&nbsp;照耀有情界

&nbsp;&nbsp;&nbsp;&nbsp;能静清淨者&nbsp;&nbsp;&nbsp;&nbsp;诸佛救世者

既光明广大。功业弥高。锡赉酬赏。须有檀施。即金刚幢菩萨建立。大摩尼幢上。安如意宝珠光。明照曜雨。摩尼百宝幢盖。缯幡微妙香华。而皆施与一切有情所须随意满足檀波罗蜜行愿。具大悲心。无量珍财。施无所施。所得无得之心。此乃金刚幢菩萨大悲愿力也偈曰。

&nbsp;&nbsp;&nbsp;&nbsp;奇哉无比幢&nbsp;&nbsp;&nbsp;&nbsp;一切益成就

&nbsp;&nbsp;&nbsp;&nbsp;一切意满者&nbsp;&nbsp;&nbsp;&nbsp;令满一切愿

既蒙施利。喜悦成心。即获奇特之志。发言欢喜微笑悦乐。广度有情喜捨之心。能事备矣。此金刚笑菩萨。奇特之喜智也偈曰。

&nbsp;&nbsp;&nbsp;&nbsp;奇哉我大笑&nbsp;&nbsp;&nbsp;&nbsp;诸胜甚奇特

&nbsp;&nbsp;&nbsp;&nbsp;安立佛利益&nbsp;&nbsp;&nbsp;&nbsp;常住妙等引

已上宝部四菩萨也。

虽能满愿。由恐散动。散动具有六种散动(作意散动自性散动外散动内散动相散动座散动是名六种散动)不能制止心王。须修三摩地法。以住其心殊胜行门微妙理义大悲方便。而筏喻之。胜义菩提行愿因兹顿证。此乃观自在菩萨之悲智也偈曰。

&nbsp;&nbsp;&nbsp;&nbsp;奇哉我胜义&nbsp;&nbsp;&nbsp;&nbsp;本清淨自然

&nbsp;&nbsp;&nbsp;&nbsp;诸法如筏喻&nbsp;&nbsp;&nbsp;&nbsp;清淨而可得

虽悟法圆满。结使烦恼。仍未遣之。于是文殊师利大菩萨。般若波罗蜜圆满。智慧无涯。遂乃操持智剑。划断缯网。除害四魔二乘确执之心而无所住。不居空有。永绝二边。能断一切有情结使之心。常住无为智慧圆明。即文殊般若之智慧也偈曰。

&nbsp;&nbsp;&nbsp;&nbsp;奇哉一切佛&nbsp;&nbsp;&nbsp;&nbsp;我闻微妙音

&nbsp;&nbsp;&nbsp;&nbsp;由慧无色故&nbsp;&nbsp;&nbsp;&nbsp;音声而可得

由斯断惑。须妙法斯传。即纔发心即转法轮菩萨。住三摩地心。起大悲愿行。转正法轮。轮辐光明动。大千界。三轮清淨。于诸曼陀罗以主宰。于诸魔所而教令之。调伏有情正受三昧。即金刚场菩萨之智轮用也偈曰。

&nbsp;&nbsp;&nbsp;&nbsp;奇哉金刚轮&nbsp;&nbsp;&nbsp;&nbsp;我金刚胜行

&nbsp;&nbsp;&nbsp;&nbsp;由纔发心故&nbsp;&nbsp;&nbsp;&nbsp;能转妙法轮

妙法既转。须顿入无言语文字本空。真如法界。平等修多罗藏。怛沙法门圆满。悟大乘无无不开演。以兹胜法。共诸佛谈论。念诵律良一代真言备在此也。乃无言菩萨语智三摩地智也偈曰。

&nbsp;&nbsp;&nbsp;&nbsp;奇哉我祕密&nbsp;&nbsp;&nbsp;&nbsp;我名祕密语

&nbsp;&nbsp;&nbsp;&nbsp;所说微妙法&nbsp;&nbsp;&nbsp;&nbsp;远离诸戏论

已上四菩萨法部也。

虽通语智。而诸佛事业及众生事业。未成就之。即入一切业用善巧门之所成辨。广兴供养。利乐有情。以虚空为库藏。是中珍宝满虚空中。给济苍生。五种之施令无匮乏。十方如来一切诸佛微尘刹海。普心供养。即毘首羯磨菩萨善巧智也偈曰。

&nbsp;&nbsp;&nbsp;&nbsp;奇哉我不空&nbsp;&nbsp;&nbsp;&nbsp;我一切业多

&nbsp;&nbsp;&nbsp;&nbsp;无功作佛事&nbsp;&nbsp;&nbsp;&nbsp;能转金刚业

既具事业。坚固精进。而妙用之。若不精修。魔即得便而生进退。所以被精进铠甲。持万行修心。守护法门。令不退转。即慈护广大。能除懈怠护坚勐之智。顿成究竟菩提。无不被矣。此乃难敌精进菩萨之大慈护也偈曰。

&nbsp;&nbsp;&nbsp;&nbsp;奇哉坚固甲&nbsp;&nbsp;&nbsp;&nbsp;我坚固固者

&nbsp;&nbsp;&nbsp;&nbsp;由坚固无身&nbsp;&nbsp;&nbsp;&nbsp;获得坚固身

精进既具。天魔蕴魔。及烦恼魔等。须摧伏之。示金刚药叉形。作可畏色。炽焰赫奕。恚怒威勐。持金刚牙安自口中。能食一切有情无始无明。及诸执见。而摧灭之。作大悲方便。而能恐怖一切如来。此乃金刚药叉菩萨大悲方便之智也偈曰。

&nbsp;&nbsp;&nbsp;&nbsp;奇哉大方便&nbsp;&nbsp;&nbsp;&nbsp;诸佛之悲愍

&nbsp;&nbsp;&nbsp;&nbsp;由有形寂静&nbsp;&nbsp;&nbsp;&nbsp;示作暴怒形

由斯威勐。解脱之理。而助成之。三轮菩际众生。祕密金刚而能济度。大权方便三密加持。祕印心传。住三摩地。一切法要而能解缚。脱苦与乐住四无量心。此乃金刚拳菩萨密印智也偈曰。

&nbsp;&nbsp;&nbsp;&nbsp;奇哉我坚缚&nbsp;&nbsp;&nbsp;&nbsp;我坚三昧耶

&nbsp;&nbsp;&nbsp;&nbsp;成诸意乐故&nbsp;&nbsp;&nbsp;&nbsp;解脱者为缚

已上四菩萨羯磨部也。

阿閦如来于内心。证得金刚波罗蜜。入金刚三昧耶加持一切三摩地智。自受用故。从五峯光明金刚菩提心三摩地智中。流出金刚光明。遍照十方世界。淨一切众生大菩提心。还来收一聚。为令印一切菩萨。自受用三昧耶智故。成金刚波罗蜜菩萨形。持金刚杵于毘卢遮那如来前月轮而住。偈曰。

&nbsp;&nbsp;&nbsp;&nbsp;奇哉一切佛&nbsp;&nbsp;&nbsp;&nbsp;我坚金刚身

&nbsp;&nbsp;&nbsp;&nbsp;由坚无身故&nbsp;&nbsp;&nbsp;&nbsp;获得金刚身

宝生如来于内心。证得虚空宝大摩尼藏功德三摩地智。自受用故。从虚空宝大摩尼藏功德三摩地智。流出虚空宝光明。遍照十方世界。令一切众生功德圆满。还来收一聚。为令印一切菩萨。受用三昧耶智故。成金刚宝波罗蜜菩萨形。持大摩尼宝。于毘卢遮那如来右边月轮而住。偈曰。

&nbsp;&nbsp;&nbsp;&nbsp;奇哉一切佛&nbsp;&nbsp;&nbsp;&nbsp;我名宝金刚

&nbsp;&nbsp;&nbsp;&nbsp;于一切印众&nbsp;&nbsp;&nbsp;&nbsp;坚灌顶理趣

观自在王如来于内心。证得大莲华智慧三摩地智。自受用故。从大莲华智慧三摩地智。流出莲华光明。遍照十方世界。淨一切众生客尘烦恼。还来收一聚。为令印一切菩萨。受用三昧耶自受用智故。成法波罗蜜菩萨形。持大莲华。于毘卢遮那如来后月轮而住。偈曰。

&nbsp;&nbsp;&nbsp;&nbsp;奇哉一切佛&nbsp;&nbsp;&nbsp;&nbsp;法金刚我淨

&nbsp;&nbsp;&nbsp;&nbsp;由自性清淨&nbsp;&nbsp;&nbsp;&nbsp;令贪染无垢

不空成就如来于内心。证得羯磨金刚大精进三摩地智。自受用故。从羯磨金刚大精进三摩地智。流出羯磨光明。遍照十方世界。令一切众生。除一切懈怠成大精进。还来收一聚。为令印一切菩萨。自受用三摩耶智故。成羯磨波罗蜜菩萨形。持羯磨金刚。于毘卢遮那如来左边月轮而住。偈曰。

&nbsp;&nbsp;&nbsp;&nbsp;奇哉一切佛&nbsp;&nbsp;&nbsp;&nbsp;我多业金刚

&nbsp;&nbsp;&nbsp;&nbsp;由一成一切&nbsp;&nbsp;&nbsp;&nbsp;佛界善作业

已上四波罗蜜大菩萨坚固之体。由若虚空。无能沮坏。为焰尘云雾能翳空界。日月之光犹为障碍。一切众生。本来自性清淨。为客尘烦恼能所二相。缠染其心。不得自在。今此妄想。所有本体自空。了诸法不生。空有无碍。

于是毘卢遮那佛。即住菩提心观。彻照圆明。流出适悦。庄严种种供养。此乃金刚喜戏菩萨大菩提心之妙用也。于不动如来曼荼罗左边月轮而住。偈曰。

&nbsp;&nbsp;&nbsp;&nbsp;奇哉无比有&nbsp;&nbsp;&nbsp;&nbsp;诸佛中供养

&nbsp;&nbsp;&nbsp;&nbsp;由贪染供养&nbsp;&nbsp;&nbsp;&nbsp;能转诸供养

今具喜戏供养。毘卢遮那佛。于内心流出金刚宝鬘。严饰其体。即集众宝。用为庄严。宝聚光明福德圆满。五种施愿而能满足。于南方宝生如来曼荼罗左边月轮而住。偈曰。

&nbsp;&nbsp;&nbsp;&nbsp;奇哉我无比&nbsp;&nbsp;&nbsp;&nbsp;称为宝供养

&nbsp;&nbsp;&nbsp;&nbsp;于三界王胜&nbsp;&nbsp;&nbsp;&nbsp;教勅受供养

宝鬘供养已。即毘卢遮那于内心。流出大悲方便。住三摩地心。发歌讚讽咏。而兴供养已。获得六十四种梵音住说法无碍。其音清雅。令众乐箫瑟箜篌。而能供养。此即音声为佛事也。法利言说。本体自空。真如凝然法界清淨。此乃金刚歌菩萨供养语智也。于观自在王如来曼荼罗左边月轮而住。偈曰。

&nbsp;&nbsp;&nbsp;&nbsp;奇哉成歌咏&nbsp;&nbsp;&nbsp;&nbsp;我供诸见者

&nbsp;&nbsp;&nbsp;&nbsp;由此供养故&nbsp;&nbsp;&nbsp;&nbsp;诸法如响应

虽具歌咏。而未获神通。即毘卢遮那佛于内心中。流出如来事业。及众生事业。作善巧智及自受用智。种种供养。结金刚舞印。广大仪轨。现大神通。妙舞庄严以为佛事。微尘佛刹供养恒沙。于三昧门出入无碍。此乃金刚舞菩萨妙用也。依不空成就如来曼荼罗左边月轮而住。偈曰。

&nbsp;&nbsp;&nbsp;&nbsp;奇哉广供养&nbsp;&nbsp;&nbsp;&nbsp;作诸供养故

&nbsp;&nbsp;&nbsp;&nbsp;由金刚舞仪&nbsp;&nbsp;&nbsp;&nbsp;安立佛供养

已上四菩萨内供养也。

阿閦如来于内心中。流出焚香菩萨。供养毘卢遮那如来。其香云海遍周法界。见闻觉知者。能生适悦。能遍入诸佛体中。悦乐欢喜。此乃金刚焚香菩萨作大佛事供养也偈曰。

&nbsp;&nbsp;&nbsp;&nbsp;奇哉大供养&nbsp;&nbsp;&nbsp;&nbsp;悦泽具端严

&nbsp;&nbsp;&nbsp;&nbsp;由萨埵遍入&nbsp;&nbsp;&nbsp;&nbsp;速疾证菩提

香已供养。宝生如来于内心。流出微妙觉华。而奉献毘卢遮那如来。由金刚宝莲。其华开敷光明。厥色鲜美。福德之聚种种庄严。能施有情安乐之愿。此乃金刚华菩萨而妙用也偈曰。

&nbsp;&nbsp;&nbsp;&nbsp;奇哉一切佛&nbsp;&nbsp;&nbsp;&nbsp;能作诸庄严

&nbsp;&nbsp;&nbsp;&nbsp;由如来宝性&nbsp;&nbsp;&nbsp;&nbsp;速疾获供养

华已供养。未获光明。即观自在王如来。于内心中。流出金刚智灯。承事供养毘卢遮那如来。光明照彻。获得如来五眼清淨。内外障色。悉咸覩见。于内智灯。照一切法。本性清淨由若摩尼。百光千明无能映蔽。智慧之日由斯灯焉。此乃金刚灯菩萨智照也偈曰。

&nbsp;&nbsp;&nbsp;&nbsp;奇哉我广大&nbsp;&nbsp;&nbsp;&nbsp;供养灯端严

&nbsp;&nbsp;&nbsp;&nbsp;由速具光明&nbsp;&nbsp;&nbsp;&nbsp;获一切佛眼

灯既供养。未获清凉。即不空成就如来。于内心中。流出金刚涂香菩萨。执持香印。供养毘卢遮那如来。此妙涂香。能除一切有情欝热之疾。能获如来五分法身戒定慧解脱解脱知见。庄严其体。亦能证得清冷菩提之心广大圆满。此乃金刚涂香菩萨供养也偈曰。

&nbsp;&nbsp;&nbsp;&nbsp;奇哉香供养&nbsp;&nbsp;&nbsp;&nbsp;我微妙悦意

&nbsp;&nbsp;&nbsp;&nbsp;由如来香故&nbsp;&nbsp;&nbsp;&nbsp;授与一切身

已上四菩萨外供养也。

八供养已毕。四摄之事未圆。即毘卢遮那内心中。流出金刚钩菩萨。而召集之。夫为钩者。有四摄义。爱语布施利行同事。而能运度无量众生。复有难调众魔。而能折伏。亦能控制狂象。而皆顺从。即此大菩提心广大圆满。坚固勐利。决定不退。亦能召集一切贤圣。降临道场。能满一切真言行菩萨。速证悉地。此乃金刚钩菩萨召集之智也偈曰。

&nbsp;&nbsp;&nbsp;&nbsp;奇哉一切佛&nbsp;&nbsp;&nbsp;&nbsp;钩誓我坚固

&nbsp;&nbsp;&nbsp;&nbsp;由我遍钩召&nbsp;&nbsp;&nbsp;&nbsp;集诸曼荼罗

既具钩义。引摄之事未圆。即毘卢遮那佛内心中。流出金刚索菩萨。能禁制一切烦恼无明忘想昏闇之心。能缚一切苦轮。令得解脱。复能等引禅定大菩提心。一切印众皆来聚会。微尘佛刹。咸悉降临曼荼罗道场共作佛事偈曰。

&nbsp;&nbsp;&nbsp;&nbsp;奇哉一切佛&nbsp;&nbsp;&nbsp;&nbsp;我坚金刚索

&nbsp;&nbsp;&nbsp;&nbsp;设入诸微尘&nbsp;&nbsp;&nbsp;&nbsp;我复引入此

索义既辨。制止之理未行。即毘卢遮那佛于内心中。流出金刚锁菩萨。其锁是制止之义。能闭一切诸恶趣门。起大慈悲。于一切有情而生救护。能缚一切众印。及以如来使。俱由解脱得大涅槃。复令微尘海会如来。于此道场。住三摩地心。同密严佛会作大佛事。偈曰。

&nbsp;&nbsp;&nbsp;&nbsp;奇哉一切佛&nbsp;&nbsp;&nbsp;&nbsp;大坚金刚锁

&nbsp;&nbsp;&nbsp;&nbsp;令诸缚脱者&nbsp;&nbsp;&nbsp;&nbsp;有情利故缚

虽具锁义制止之事。遍入理智而未圆通。即毘卢遮那佛于内心中。流出金刚铃菩萨。执持光明磬。而供养之。发生无量微妙之音。一切圣众闻者靡不欢喜。诸佛恶字种子。能遍入一切如来身心中。莹如明镜。于无量有情身田。中大种智。能于诸佛所。捨身而作僮僕。承事供养。于三摩地中。适悦欢乐。此乃金刚铃菩萨之妙响也偈曰。

&nbsp;&nbsp;&nbsp;&nbsp;奇哉一切佛&nbsp;&nbsp;&nbsp;&nbsp;我坚金刚入

&nbsp;&nbsp;&nbsp;&nbsp;为一切主宰&nbsp;&nbsp;&nbsp;&nbsp;亦即为僮僕

此乃一切如来三昧耶。钩召引入缚调伏也。结三昧耶印已。能令修行人天诸三摩地佛性海中。适悦安乐由斯供养。

次入五如来供养法。即入毘卢遮那佛观。结遍照尊如来印。观门即身心清淨。圆满菩提。廓周法界。

次入金刚萨埵三摩地印。坚固菩提心。

次入虚空藏菩萨大宝印。获得一切众生所愿满足。无所匮乏。

次入莲华三昧耶观自在菩萨印。由此清淨无染着故。获得一切殊胜微妙之法。

次入羯磨大菩萨三摩地。能成一切如来事业。众生事业所有修持。无不成就。此乃毘卢遮那及四大菩萨。即同五如来也。

次当修行十六大菩萨供养。是诸大菩萨。为供养故。各持器械之印。布在身上诸支分间。能为如来作大佛事。

初金刚萨埵持五智金刚杵印。以表坚固勇勐菩提心。

次金刚王菩萨。持金刚双钩印。行四摄法。召一切如来及一切有情。无不云集。置之右脇。以为幖帜。

次结金刚爱菩萨弓箭之印。能令爱念一切有情。又能射二乘见执之心。置之左脇。用为随。一切色相无所染着。

次结娑度大菩萨欢喜印。一切如来及诸圣众。皆善哉弹指讚歎随喜。置之腰后。以表善哉。

已上金刚部四大供养也。

次当结虚空藏大菩萨大宝印。能满一切有情所求。皆得。置之于额。雨种种宝。亦持摩尼宝瓶。与一切如来灌顶。

次当结金刚威光大菩萨印。威光赫奕。能蔽千日。持金刚之日。面前旋转。如转日轮。

次结金刚幢菩萨印。由如意宝幢。能满一切有情求愿。满足。置之直上。由若宝幢。

次结金刚笑菩萨印。能令一切贤圣诸佛海会及天仙等。靡不欢喜。置之口已上。以表大喜笑也。

已上宝部四供养菩萨也。

次当入莲华部三摩地。由此住观自在菩萨观。能令有情。于法无碍无所染污。即持莲华印安在口中。清淨法音之所演化。

次当入文殊室利菩萨智慧之观。当令有情。办明正法持智慧之剑。能破邪山。绝二乘见执之心。住法空无相无愿解脱门。安于右耳轮边。以为止住。

次当入法轮清淨观。能转无上之法轮。三转法轮。三大千。广度有情。即金刚因菩萨。持金刚轮器杖。安在左耳。以为幖帜。

次当入无言三昧耶。一切万法皆离言语。言语性空本来常寂。亦无所说。即金刚语菩萨。持金刚舌。即安在顶后以表无言。

已上四亲近菩萨法部也。

次业部十七供养。即金刚喜戏菩萨。能令有情适悦欢喜。持三钴之杵。安于顶上。成就一切如来事业。众生事业悉皆成就。

次当金刚鬘印庄严之事业。众宝所成羂索宝鬘。以为严饰。此印安于额上也。

次金刚歌菩萨。能成如来六十四种梵音歌讚吟咏。皆成殊胜。持箜篌之印。置在右肩。所出言音皆成妙法。

次金刚舞菩萨。神通自在。变化十方。举动施为无非佛事。此四菩萨。北方四亲近大菩萨也。业部所管。

次结外供养菩萨印。即金刚焚香。及金刚华金刚灯乃至涂香菩萨等。以为十七杂供养。金刚宝印供养。能令有情所求满愿。以金刚妓乐歌讚讽诵箫瑟箜篌微妙法音。以为供养。

次结劫树印。能令诸有情。能满殊胜之愿。百千珍宝玩弄诸物。名衣上服凡有所须。于此树间皆得满足。无有乏少。

次结羯磨三昧耶印。常作思惟。于虚空中。所有一切诸如来。我皆承事供养。一一佛前。想有此身瞻礼供养。

次应入达磨三昧耶印。常作思惟。我今此身与诸佛菩萨身等。观法实性。无有差别更无异相。即同一切如来之身也。

已上修行三摩地法也。

次行六波罗蜜法。运度有情。于四无量心弘誓愿发菩提心。即当证悟。

次入六波罗蜜观行。檀波罗蜜者。为是宝部。所以亦由无住檀施。等虚空界一切有情所求之者。随意满愿。皆施与之。复于生死之中。愍念众生。为救护故。悉令满足。亦能护菩提心。未度者令度。未安者令安。亦能雨种种珍宝。广施有情。令使圆满富乐丰饶。令得解脱。

戒波罗蜜者。三聚淨戒。一摄律仪戒。二摄善法戒。三摄众生戒。亦云饶益有情戒。一切戒行。皆摄律仪所管。由持戒故。获得身口意清淨果报。此即同毘卢遮那如来满法界身如如之体。亦云断德也。摄善法戒者。一切善法。皆属此戒。亦云智德。即是毘卢遮那如来圆满报身也。色相庄严。光明赫奕。据须弥顶。为诸菩萨说大乘经是。饶益有情者。即是释迦牟尼如来化身也。由如来于此世界愍念有情。作变化身种种方便。救度众生令登彼岸。即名恩德。由此三德之义。总而言之。戒波罗蜜之所摄化也。

忍波罗蜜者有五义。一伏忍。二信忍。三顺忍。四无生忍。五寂灭忍。伏忍配东方。信忍配南方。顺忍配西方。无生忍属北方。寂灭忍配中央方。于此五方即五如来也。地前三贤伏忍。且初地二地三地。配于信忍。四地五地六地。配于顺忍也。七地八地九地。配在无生忍。十地满足配也。等妙觉者。配于寂灭忍。由持忍波罗蜜故。所生之处。令得端正果报眷属围绕。功德广大无量无边。不可穷尽。见闻之者。悉皆欢喜。恭敬随顺。喜悦从心此即忍波罗蜜之行相也。

精进波罗蜜者。若人修行。不能精进勤行苦行。至求解脱者。魔即得便。堕在泥犁生死海中。巡环六道。无由得出。所以须被精进铠甲。摧懈怠之魔。万行精修。悉皆成就。威德自在由若日轮。三千威仪八万细行。皆由持此戒也。精进波罗蜜行相也。

禅波罗蜜者。凡人修行。心多散乱为计属。即备六种散动。缠绕身心。念不安。不得解脱。所以须住心一境。更不缘异缘。于四种禅法中。住如来清淨禅中。永除妄想。须住无住之住。常依离念之心。实相圆明。廓周法界。大菩提路由此致焉。此禅波罗蜜也。

智慧波罗蜜者。智能了别。慧乃由辨明。由如明镜能鉴众色。大小乘法无有差谬。除其我执二相。住大乘心。圆满菩提。证真如际。即是如来平等法身。修行者结六波罗蜜印。诵六波罗蜜真言。住六波罗蜜观门。即同一切如来解脱如如智也。法身。由此六种方便。即入三空解脱门。所为空无相无愿解脱门。一切万法举体皆空。无一事而不真。无一物而不实。真空妙有。实相圆明。即诵愚[口*皿]耶真言。即是毘卢遮那如来正体圆智也。由斯胜上之义。转便结如来口印。住三密门观。诵三祕密真言。一切有情无不解脱。所出法要。迴施众生。见闻觉知悉超三界。结四大印。诵四种真言。诵百字明。住三摩地心。持珠念诵。持念毕已。诵种种讚歎。献种种名华。诵百字真言。即入尘刹佛海。运心广大。供养法事既毕。则从前羯磨三十七尊印。后便结三昧契及十六大供养乃至十七杂供养。已后献阏伽。迴向发愿。然即入三昧耶。心住三摩地观门。念诵即经行。息念。转读大乘华严愣伽等经。思惟佛道。国师大三藏和上。于含晖院承明殿大道场。顷因馀暇。披读梵经。忻然熙颜。法乐虚适。开大慈之户。诱诸童朦。大启良缘。令使知见。我之祕教浩汗无涯。法体幽微实难穷际。今且依瑜伽教迹。略为指南。真言行门。爰开理趣。今说能观。毘卢遮那佛报身是。所观四智如来也。能观是四方如来。所观是十六大菩萨也。能观是心。所观是境。八供养及四大护菩萨等。各具能所。虽具能所。能所之体本空。空有之理本无。中道之心斯契。今此建立金刚界三十七尊大曼荼罗。及贤劫千佛外金刚部二十天及四十天等。此为初原。展转相生无量曼荼罗也。

今复建立降三世忿怒曼荼罗会三十七尊调伏法则。文殊乃至诸天外金刚部。稍异诸法。且依修证。略述指陈。于三昧耶心。出入无碍。精修理智。住菩提心。舒展无涯。廓周法界。或聚即入金刚光明峯内。若出虚空。遍满虚空。微尘海会如来。咸来同证。又传心印。指示微细观门。金刚一乘以为心要。

又说护摩之法。获益无穷。凡所施为。须依师受。炉数坛所为不同义。苏蜜柴薪俱申妙用。至如供养香药饮食。息灾调伏法则又别。真言加句。引入道场法事。皆依本部。亦不同其揆也。今此启凿。令断众疑依此修行。必无差谬。即欲依经广说。义密难申。诸馀轨仪。备在经内。且约金刚界三十七尊。修集要门。轮环钩带而敷演也。弟子等既蒙法施。喜跃增深。虔恭一心。伫立而听。依口钞写。而私记焉。

次入空无相无愿解脱门者。所谓空者。一切法皆空。空之体亦空。空亦不可得也。无相者。地水火风男女等相。并青黄赤白。于此十相。一切万法举体皆空。以为一切相空不可得也。无愿者。凡所修道。绝三界希望之心。有所愿求。皆是有相。永绝妄想。断所愿求之心。无愿无求。是真解脱。由此三相空故。即入解脱法门。悟斯正理。即身有光明。廓周法界。即同毘卢遮那正体智也。皆由诵愚[口*皿]耶真言。结此密印。即入三密观解脱门。一境一心。即当证悟。次三祕密口印。由此三密。三业清淨。观于此身满法界。微尘尽是一切诸佛。于一一佛前。皆有自身。于诸佛足下。礼拜承事。供养忏悔发愿四大印者。初金刚萨埵。想五智之杵。常在菩提心月轮上。其杵发无量光明。即成菩提心智也。

第二宝印。即虚空藏菩萨金刚福德之聚。珍宝无穷。亦能灌顶一切如来。满众生愿也。

次观自在菩萨。由斯印故。能令法界清淨。入无言观门。于舌上。观五智金刚光明赫奕说法无碍。即入胜义菩提印也。第四羯磨印者。想羯磨金刚杵。结此杵印。在于月轮。心上旋转满法界轮。诸佛所愿皆得满足。承事供养无所阙乏。复于自身同于诸佛。一切供养无不满愿。即虚空库菩萨之所同事也。

已上六段亲于阿闍梨所决译也。

金刚界瑜伽略述三十七尊心要

贞享三年五月十五日