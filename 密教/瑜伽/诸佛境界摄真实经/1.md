# 诸佛境界摄真实经

罽宾三藏般若奉　诏译

# 第一卷

## 序品第一

如是我闻。一时佛薄伽梵。妙善成就金刚威德三摩耶智种种希有最胜功德。已能获得一切如来灌顶宝冠。超过三界。已能证入一切如来妙观察智大瑜伽法。无碍自在。已能成就一切如来微妙智印。于所作事。善巧成就诸有情类种种愿求。随其所乐。皆令满足。大慈毗卢遮那如来。体性常住。无始无终。三业坚固。犹若金刚。十方诸佛。咸共尊重。一切菩萨恭敬赞叹

时薄伽梵。住妙高山顶三十三天帝释宫中摩诃摩尼最胜楼阁。三世诸佛常说法处囗囗柔软如兜罗绵。白玉所成色莹珂雪。有妙楼阁七宝庄严。宝铎宝铃处处悬列。微风吹动出微妙音。缯盖幢幡华鬘璎珞半满月等而为严饰。光明照曜遍于虚空。无数天仙咸共称赞。与大菩萨摩诃萨众。十六俱胝那庾多百千菩萨眷属俱。其名曰金刚藏菩萨。金刚弓菩萨。金刚善哉菩萨。金刚胎菩萨。金刚威德菩萨。金刚幢菩萨。金刚笑菩萨。金刚眼菩萨。金刚受持菩萨。金刚轮菩萨。金刚语言菩萨。金刚羯磨菩萨。金刚精进菩萨。金刚摧伏菩萨。金刚拳菩萨。如是等十六菩萨摩诃萨。一一各有一亿那庾多百千菩萨。以为眷属。复有四金刚天女。其名曰金刚烧香天女。金刚散花天女。金刚然灯天女。金刚涂香天女。如是等金刚天女。一一各有一千金刚天女。为眷属俱复有四金刚天。其名曰金刚钩天。金刚索天。金刚锁天。金刚铃天。如是等金刚天。一一各有一千金刚天。为眷属俱。复有忉利天主释提桓因。大梵天王。摩醯首罗等诸大天王。及三十三天无数天子。无量俱胝那庾多诸天婇女。种种歌舞一心供养。复有恒河沙数无量无边一切化佛。现阎浮提遍满虚空。一一如来。示现无边广大佛刹。彼佛刹中。一一如来。无量无数海众菩萨贤圣围绕。说此大法

尔时毗卢遮那如来。尽虚空界。常住不变。观察海会。如大象王。入于遍满一切虚空觉悟本性智慧希有金刚三昧。入三昧已。从胸臆中放青色光。照于东方无量世界。如绀琉璃。从其面门乃至足指。一一毛孔发青色光。此等光明合成一色。靡不周遍。下至阿鼻地狱。上至阿迦腻吒天。彼诸世界。无量化佛。一一化佛示现无边广大佛刹。彼诸佛刹中。一一如来。无量无边海会菩萨大众围绕。说此大法。黑闇世界无日月处诸有情等。乃至生盲悉蒙光照。得见毗卢遮那如来一切化佛。永尽众苦受无量乐

尔时如来从定起已。复入一切虚空极微尘数出生金刚威德大宝三昧。入三昧已。从右肩上放金色光。照于南方无量世界。从顶至足。一一毛孔放此光明。如是光明合成一色。照于南方靡不周遍。彼诸世界无量化佛。彼等诸佛示现无边广大佛刹。彼等佛刹一一如来。无量无边海会菩萨大众围绕。说此大法。黑闇世界无日月处一切众生。乃至生盲悉蒙光照。得见毗卢遮那如来及以化佛。众苦皆除受无量乐。尔时如来从定起已。复入一切如来诸法本性清净莲华三昧。入三昧已。从其背上放红莲华色光。照于西方无量世界。乃至一切毛孔放红莲华色光。遍照西方尽虚空界。合成一色靡不周遍。彼等世界无量化佛。彼诸化佛现不可说广大佛刹。彼等佛刹一一如来。无量无边海会菩萨大众围绕。说此大法。黑闇世界无日月处一切众生。乃至生盲悉蒙光照。得见毗卢遮那如来及以诸佛。永灭众苦受无量乐

尔时如来从此定起。复入一切如来摩诃菩提金刚坚牢不空最胜成就种种事业三昧。入三昧已。从左肩上放五色光。照于北方无量世界。一切身分乃至毛孔放五色光。遍满北方尽虚空界。合成一色靡不周遍。彼诸世界无量化佛。彼诸如来示现难思广大佛刹。彼等佛刹。一一如来。无量无边海会菩萨大众围绕。说此大法。黑闇世界无日月处一切众生。乃至生盲悉蒙光照。得见毗卢遮那如来及十方界一切诸佛。是等众生。永离众苦受无量乐

尔时如来从此定起。复入遍满一切极虚空际现诸境智能善调伏尽众生界最胜三昧。入三昧已从于顶上放白色光。照于十方无量世界一切佛刹。靡不周遍。前之所放四种光明。从四方来入此光内。遍满虚空。微尘沙数诸佛菩萨无边诸天众。见是光明叹未曾有。各作是念。以何因缘现此瑞相

尔时佛薄伽梵。无始无终寂静大圣主。护念众生。最胜大仙。拥护世界利益有情。能为父母拔生死苦。有大方便最胜安乐。大慈大悲具他心智。大毗卢遮那如来。观察大众心之所疑。普告一切大会诸菩萨摩诃萨言。谛听谛听善思念之。我今演说摩诃瑜伽诸佛秘密心地法门诸佛境界摄真实经。永断汝等所有疑网。唯修此法得成佛道。此法善能引导一切菩萨摩诃萨。坐菩提树。此法即是诸佛根本。是法能灭一切恶业。是法能满一切所愿。是法能竭一切众生生老病死忧悲苦海。是法能过生死旷野。是法能静生死波涛。此法即是诸佛种子。此法即是建大法幢。此法即是大师子座。此法即是无上法轮。此法即是能照生死长夜黑暗。大智慧炬。此法即是吹大法螺。此法即是击大法鼓。此法即是大师子吼。能摧外道

尔时大会无量无边一切化佛。十六俱胝那庾多诸菩萨摩诃萨。忉利天主释提桓因。娑婆世界主大梵天王。夜摩天子都史多天子。乐变化天子自在天子。及以他方无数世界。百千万亿俱胝那庾多天子。亲对佛前。闻诸佛境界大瑜伽大乘对法诸佛秘密摄真实经名。欢喜踊跃得未曾有。心生爱乐。各各脱身所著天衣。手执衣裓。旋转空中以供养佛。亦以天曼陀罗花摩诃曼陀罗花。曼殊沙花摩诃曼殊法花。供养诸佛及诸大会。复以诸天上妙伎乐百千万种。于虚空中供养诸佛。复雨天上种种妙花。所谓瞻卜迦花。苏摩那花。阿提目多迦花。婆利师迦花等。供养于佛及诸大会。尔时大众闻此经名。无量众生获大利益。恒河沙众生得无生法忍。或有菩萨得欢喜地。或有菩萨得离垢地。或有菩萨得发光地。或有菩萨得焰慧地。或有菩萨得难胜地。或有菩萨得现前地。或有菩萨得远行地。或有菩萨得不动地。或有菩萨得善慧地。或有菩萨得法云地。复有无量无边诸天子等。发菩提心。永不退转于阿耨多罗三藐三菩提

## 出生品第二

尔时佛薄伽梵大毗卢遮那如来。住普贤心。顶上宝冠现难思事。一切化佛影现其中。是诸如来大观自在。得大法智波罗蜜多。一切如来毗须羯磨不空无碍。能所作事皆得善巧。一切心愿无不满足。依大神力。一切佛体安自心中。庄严法身

是时如来。入一切诸佛普贤菩萨三摩耶出生金刚萨埵广大威德三昧。从定起已。于自心中出生秘密真言曰

唵（一）　缚（去）　日啰（二合）​（二）　萨怛婆（二合）​（三）

尔时毗卢遮那如来。说此诸佛境界真实瑜伽秘密心地法。时十方无量无边诸佛刹土。六种震动。妙高山顶三十三天帝释宫中大摩尼宝最胜楼阁。亦复震动。天雨曼陀罗花摩诃曼陀罗花。曼殊沙花摩诃曼殊沙花。而散佛上及诸大众时诸大众。见此十方无量无数恒河沙等诸佛刹土六种震动。并见妙高山顶帝释宫中大摩尼宝最胜楼阁六变震　动。而作是念。今者如来现大神变。以何因缘。而有此瑞。尔时如来。知诸大会心之所念。而告之言。汝等于此莫生疑惑。我今已说是深妙法。三世诸佛心中之心。一切佛法摄入此经。一切佛法从此经出。是法名为一切如来真实境界大乘瑜伽微妙对法。此是一切如来之心。金刚真言最胜秘密

尔时从诸佛心。出是法已。即是时薄伽梵普贤陀罗尼此秘密法。变成无量无数圆满月轮。此满月轮。能令众生大菩提心皆得清净。此等无数圆满月轮。在于一切如来左右。从此月轮。现诸如来无量无数大智金刚。此大智金刚从满月出。复入毗卢遮那如来心中。依金刚萨埵三昧妙坚固力。及一切如来大威德力故。无量无数智慧金刚。合成一聚。量等虚空。现大光鬘。如是光鬘。即得变成一切如来妙身语意坚牢智性五股金刚。从诸佛心出。住于毗卢遮那如来两手掌中。从此金刚。出种种色光金刚相貌无量无数光明。遍满一切世界。平等无碍。此金刚光复从口出。现十方界微尘数等一切如来无碍法身遍法界海。以何因缘遍满法界。谓诸如来。得平等慧及大神通。现能觉悟一切众生。令发无上大菩提心。善能成就普贤难思种种妙行。一切如来因种性力。善能亲近恭敬供养。大菩提树。能灭一切恶魔波旬。证大菩提。自能觉悟能转无上最妙法轮。乃至能护尽虚空界一切众生。能作一切利益安乐。一切如来善能成就大智神通最胜悉地。一切如来善能示现种种神通。依普贤三昧体。及金刚三昧微妙坚牢和合力故。出现普贤大菩萨身。尔时普贤菩萨。立于毗卢遮那如来心中。而说偈言

&emsp;&emsp;善哉希有我普贤&emsp;&emsp;妙体坚固真实性

&emsp;&emsp;由坚固力无形相&emsp;&emsp;为利生故现生身

尔时普贤大菩萨。从毗卢遮那如来心中出。对诸佛前。坐月轮中。右手执金刚杵。转于掌内。是时毗卢遮那如来。入一切如来金刚不坏智大三摩耶三昧。依是三昧力。为普贤菩萨令得诸佛戒定慧解脱解脱知见蕴微妙大法轮。利益众生。大方便力智大三摩耶。救护一切尽众生界。一切自在主。一切大安乐深心爱乐。乃至一切如来平等性智。最胜神通。大乘对法。最胜悉地。如是等果。是一切如来悉地。金刚为欲授与普贤大菩萨手故。为欲授与一切如来转轮王体故。为欲授与一切如来不可思议佛事业故。为欲授与宝冠白缯灌顶故。毗卢遮那如来。以自两手授与金刚印。时一切如来。与名字灌顶号金刚手。尔时金刚手菩萨摩诃萨。得此金刚已。右手执金刚杵。转于掌中。安置当心。而说偈言

&emsp;&emsp;此是一切诸如来&emsp;&emsp;最胜金刚大悉地

&emsp;&emsp;诸佛授我以两手&emsp;&emsp;无相现相为利生

## 金刚界大道场品第三

尔时金刚手菩萨摩诃萨。承佛威神。观察十方无量无边尘数世界一切众生。如观掌中阿摩勒果。为众生故。生大悲心。即从座起。偏袒右肩。右膝着地。而白佛言。世尊一切世间诸有情类。或有贪着财宝。或有贪着饮食。或有贪着五欲憎嫌三宝。或有爱乐歌舞恣情游戏。是等众生。未曾见闻真实妙法。入于邪见外道法中。而不修习诸佛梵行。彼诸众生。广造恶业作地狱因。一切余法不能救度。唯有金刚界大曼陀罗无上大法。善能救护。何以故。若有众生造种种罪。当堕地狱饿鬼畜生。及八难处。唯有此法而能拔济。若有众生希望一切最胜安乐。唯此秘密善能圆满。复有众生爱乐正法。愿求一切如来净戒三昧智慧最胜悉地。此秘密法为方便行。曾多佛所修种种行。求于禅定解脱等果。如是众生易入此曼陀罗。即便证得阿耨多罗三藐三菩提。何况世间福乐果报。今者世尊。发起最胜大慈悲心。为斯等事。今当演说陀罗尼法

尔时佛薄伽梵。告金刚手菩萨言。善哉善哉金刚手。如是如是如汝所说。汝起大悲。为未来世一切众生。示如实道。善男子谛听谛听善思念之。我今为汝。次第广说此曼陀罗大道场法。善男子若有修学诸佛境界此金刚界瑜伽大曼陀罗法着。最初第一作何等事。瑜伽行者最初入道场时。先结灭罪印。以左右大母指头指。更互相叉。以左右中指。直竖。次以二中指头相屈。更互拄着。其左右无名指小指。如大拇指头指。更互相叉。即持真言。如此名为三业秘密真言曰

唵（一）　萨缚（去二合）（二）　婆（去）缚（三）　输　陀（大声）（四）　萨　噜缚（去二合）（五）

那　鲁磨（二合大声）（六）　萨缚（去二合）（七）　婆（去）　缚（八）　戍　度（九）

吽（大声）（十）

持一遍已。作如是想。一切诸法本性清净。我及　众生亦本性清净。作是想已

复次瑜伽行者。结金刚合掌印。先合二掌。次十指头更互相叉。以右押左。即是金刚合掌印。一切印法皆从此生。持真言曰

唵（一）　缚　日囒（去二合）（二）　惹　哩（三）

持真言已。印身五处。一顶上。二右肩上。三左肩上。四心上。五喉上。于时行者。以此金刚合掌之印。加持五处。即时身上被金刚甲。行者及弟子。身心坚固悉得安稳。一切恶鬼毗那夜迦。不得其便

复次喻伽行者。结金刚缚印。不解其前金刚合掌印。左右十指更互相握。以右五指坚握左手。以左五指坚握右手。如缚着相。持真言曰

唵（一）　缚（去）　日啰（二合）（二）　曼陀（三）　怛喇吒（三合反舌半音）（四）　

最后三字。重持三遍。每习三字一遍。左右中指直竖。弹指一遍。如是至三。于时行者。持真言已作想。我身及诸众生身中所有一切烦恼。悉皆除灭。内外清净犹如虚空。堪为诸佛。菩萨住处。一切毗那夜迦诸鬼神等。悉皆远离。四摄十善十波罗蜜。一切善业皆随圆满。犹如众流入于大海。作是想已

复次瑜伽行者。将入道场。双膝着地合掌礼拜。结觉起印。先结金刚拳。次以左右小指更互相钩。以右钩左。次舒左右头指。其头相拄。而作是想。如今毗卢遮那如来。敕于十方世界微尘沙数诸佛菩萨及贤圣众。令止一切三昧说法等事。来集道场观察行者。同共摄受利益众生。作此观已仰印向外。持真言曰

唵（一）　缚（去）　日卢（二合）（二）　底瑟吒（二合）（三）

复次瑜伽行者。结金刚拳印。先以左拳。安心之　上。次以右拳。出于外边。次舒左拳头指。又舒右拳头指。向外。持真言曰

吽

持此真言一遍。即作此想。逐我身中并道场内所有。毗那夜迦一切恶鬼神等。行者持此真言时。右拳头指。向外摇动。是驱逐相。即名遣出魔等已

复次瑜伽行者。结金刚钩印。先作金刚缚印。次舒右手头指。少屈。想作钩印。请诸佛菩萨一切圣众。持真言曰

唵（一）　缚（去）　日罗（二合）（二）　虞遮　惹（入声）（三）

才持此真言。一切诸佛菩萨圣众降临

复次瑜伽行者。作集会印。先以两手结金刚拳。次以左拳安右膝上。次以右拳。臆上交臂束心。即作是想。一切如来菩萨圣众。皆悉集会。作此　观已。持真言曰

唵（一）　缚（去）　日罗（二合）（二）　沙摩　惹（引）（三）

持此真言已。即作是想。诸佛菩萨既集会已。发欢喜心。不摇两臂。唯以左右拇指头指。三遍弹指。尔时如来而说偈言

&emsp;&emsp;定慧二翼金刚拳&emsp;&emsp;交臂束心精进力

&emsp;&emsp;弹指发声遍法界&emsp;&emsp;谛观普请诸如来