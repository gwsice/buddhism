# 第二卷

## 金刚界大道场品之余

复次瑜伽行者。作如是想。诸佛菩萨今当降临。示现威德大神通力。作此想已。复应观察释迦如来成道之法。如释迦菩萨。近菩提树一由旬内。修诸苦行。满足六年愿成佛道趣菩提树坐金刚座入金刚定。尔时毗卢遮那如来。观见是已。至菩提树金刚道场。示现无数化佛。遍满虚空犹如微尘。各共同声告菩萨言。善男子云何不求成佛之法。菩萨闻已。虔恭合掌。白佛言。我今未知成佛之法。唯愿慈悲示菩提路。时诸化佛告菩萨言。善男子心是菩提。当求自心。恒沙诸佛异口同音。说法身求心真言曰

唵（一）　室　多（二）　钵罗（二合）　底（丁以反）（三）　驮儞（二合）（四）　迦噜（五）　弭（六）

尔时菩萨闻是法已。结金刚缚印。二手相叉作拳。安之当心。一心观察真言义趣。白诸佛言。我得是法。时佛问曰。得何等法。菩萨答言。心是菩提。我得是法。诸佛告言。更复微细观察分别。菩萨白言。心意识法。入诸烦恼。共相和合。不可分别。然诸法中。求心心所。悉不可得。五蕴法中。求不可得。十二处中亦不可得。十八界中亦不可得。乃至十八空中亦不可得。蕴处界法一一分别。一切法体无我我所。补特伽罗无我我所。心心所法本来无生。亦无灭处。于诸世间一切心中。亦不可见。内无外无。中间亦无。过去心不可得。现在心不可得。未来心不可得。犹如幻化无有差别。我今自证皆悉如是。世尊如我解者。心心所法本来空寂。依何等法求成佛道。诸佛告言。心心所法和合之时。自觉苦乐。名自悟心。唯自能觉他所不悟。依止此心立菩提心

复次瑜伽行者。如彼菩萨。观察心已。结加趺坐。作金刚缚印。安之当心。闭于两目。谛观自心。口习求心真言。意想秘密之义。尔时世尊而说偈言

&emsp;&emsp;行者想月轮&emsp;&emsp;定中普礼足

&emsp;&emsp;唯愿诸如来&emsp;&emsp;示我所行处

&emsp;&emsp;诸佛同音告&emsp;&emsp;汝应观自心

&emsp;&emsp;既闻是语已&emsp;&emsp;如教而观察

&emsp;&emsp;久住谛思惟　　不见自心相

&emsp;&emsp;复想礼佛足　　白言最胜尊

&emsp;&emsp;我不见自心　　此心为何相

&emsp;&emsp;诸佛咸告语　　心相难测量

&emsp;&emsp;授汝心真言　　如理谛观察

复次瑜伽行者。结金刚缚印。作菩提心相状之观。并习真言。是诸化佛。告菩萨言善男子应发无上大菩提心。菩萨问言。云何名为大菩提心诸佛告言。无量智慧犹如微尘。三阿僧祇一百劫中。精进修习之所成就。远离一切烦恼过失。成就福智犹如虚空。能生如是最胜妙果。即是无上大菩提心。譬如人身心为第一。大菩提心亦复如是。三千界中最为第一。以何义故名为第一。谓一切佛及诸菩萨。从菩提心而得出生。菩萨问言。大菩提心其相云何。诸佛告言。譬如五十由旬圆满月轮。清凉皎洁无诸云翳。当知此是菩提心相。作是语已。无量诸佛异口同音。说大菩提心真言曰

唵（一）　谟　尼（上）（二）　室　多（三）牟　腻婆（二合）　驮（四）　野　弭（五）

如彼菩萨观菩提心。瑜伽行者亦复如是　

尔时如来而说偈曰

&emsp;&emsp;一念见净心　　圆满如秋月

&emsp;&emsp;复作是思惟　　是心为何物

&emsp;&emsp;烦恼习种子　　善恶皆由心

&emsp;&emsp;心为阿赖耶　　与净识为本

&emsp;&emsp;六度熏习故　　彼心为大心

&emsp;&emsp;藏识本非染　　清净无瑕秽

&emsp;&emsp;无始修福智　　犹如净满月

&emsp;&emsp;无体亦无用　　即月亦非月

&emsp;&emsp;由具福智故　　满月如自心

&emsp;&emsp;菩萨心欢喜　　复白诸佛言

&emsp;&emsp;我已见心相　　清净如月轮

&emsp;&emsp;离诸烦恼垢　　能执所执等

&emsp;&emsp;诸佛咸告言　　汝心本如是

&emsp;&emsp;为客尘所翳　　不悟菩提心

&emsp;&emsp;汝观净月轮　　念念而观照

&emsp;&emsp;能令智明显　　得悟菩提心

复次瑜伽行者。结金刚缚印。依前观察。并习真言。如前化佛告菩萨言。善男子复有坚固菩提心真言曰

唵（一）　腻　瑟陀（二合）（二）　嚩　日啰（二合）（三）

尔时菩萨。依前观照而白佛言。我今已见。佛言云何为见。菩萨答言。见满月中五股金刚。一切烦恼悉皆摧碎。如销黄金其色焕然。如此智慧最为第一。即是诸佛不生不灭金刚之身。如彼菩萨观于月轮。瑜伽行者亦复如是

复次瑜伽行者。自观我身金刚萨埵。并复结印持念百言（金刚萨埵即是毗卢遮那如来变化身）如诸化佛告菩萨言。善男子复有如金刚真言曰

唵（一）　嚩（去）　日噜（二合）（二）　陀摩（二合）　虞（三）　吽（去大声）（四）

尔时菩萨依前观之。白诸佛言。我今已见佛言云何已见。白言。我身已成金刚萨埵。头上宝冠有五化佛。手执金刚以为法主。利益安乐一切众生。如彼菩萨观金刚萨埵。瑜伽行者亦复如是。闭目端坐而作是想。我身即是金刚萨埵。顶有宝冠。宝冠之中五方化佛结跏趺坐。右手把金刚杵。当右臆下。若举此杵。即能摧破一切众生。及自身中所有一切重障烦恼。作此观已。结金刚缚印持此真言

复次瑜伽行者。次观五方诸佛菩萨。及其眷属入自身中。如诸化佛告菩萨言。善男子有同三世诸佛真言曰

唵（上）　野　他（引）（二）　萨　噜嚩（二合去）（三）　怛　他（引）　蘖　多（四）

娑怛（二合）　他（五）　吽（去大声）（六）

尔时菩萨。依前观之。白言已见。云何见之。答言三世诸佛。及其眷属微尘菩萨无数天龙。从十方界入出我身。如五方色。青黄赤白及以杂色。是五方佛入我身中。具三真实总成我体。诸佛所证唯此法身。如彼菩萨观诸佛等入于身中。瑜伽行者亦复如是。闭目端坐结金刚缚印。而作是想。五方诸佛一切菩萨。各各自将无数眷属。及天音乐。入我身中。其诸佛身。第一白色。第二青色。第三金色。第四红色。第五杂色。又作此想。三身妙果并三真实。我身之中皆得圆满。如是念念常观。作此观已习彼真言。复作是念。如斯观门是佛境界。我今始觉知心清净。见身作佛。众相圆满得成菩提。于其定中遍礼诸佛。愿垂加护令证法身

复次瑜伽行者。作报身观。如诸化佛告菩萨言。善男子有报身真言曰

唵（一）　娑嚩（二合引）（二）　婆（去）嚩（去）（三）　戍　度（四）　憾（去）（五）

尔时菩萨依前观之白言。我今已见。佛言云何见之。答言法与非法本性清净。譬如莲华虽生泥中。而尘不染。我今观此。即是报身。如彼菩萨　作报身观。瑜伽行者亦复如是。安心端坐结金刚缚印。当作此想。法与非法本来清净。犹如莲华虽生泥中。尘不能染。诸佛报身。及我报身亦复如是。虽似受用衣服饮食诸天音乐。心不染着。作是想已习其真言。复次瑜伽行者。作化身观。如诸化佛告菩萨言。善男子有化身真言曰

唵（一）　萨　噜嚩（去二合）（二）　娑　谟（引）（三）　吽（四）

尔时菩萨依前观之。白诸佛言。我今已见。佛言云何见之。答言种种相状具人圣道。或为一一众生。各变化身。或观一切有情各成一佛。我今观此即是化身。尔时菩萨闻是真言。应时证获三身妙果。如彼菩萨作化身观。瑜伽行者亦复如是。端坐正念结金刚缚印。而作是想。我今自有种种名号种种色相。或从睹史多天降入母胎。或寿命成就六根圆满。或如日月出现。或坐菩提树下。或降四种魔军。或受梵天王请。而转法轮度诸众生。或时论议摧诸外道。或从忉利天宫下三道宝阶。或为降伏魔醯首罗天及诸恶鬼神故。变化金刚怒菩萨胜于三界大曼陀罗。或教化已毕入无等等寂静法界。瑜伽行者亦复如是。应观自身。作是想已持此真言

复次瑜伽行者。结金刚缚印当作此想。譬如十方世界虚空无尽。我观三身及三真实。坚固常住亦复如是。为利益安乐一切众生故。日夜常作如是妙观。作是观已持真言曰

唵（一）　萨　噜嚩（去二合）（二）　怛　他（引）　誐　多（引）（三）　毗　萨儞（二合）

满　怛卢（二合）　陀（四）　嚩　日啰（二合）（五）　底　瑟吒（二合）（六）

复次瑜伽行者。结圆满印。仰掌以右手大拇指。押小指上。余之三指竖立。以掌盛水。加持七遍。先以一分洒于顶上。次以一分饮之。后以一分散于四方。散已当作是想。我身坚固犹如金刚。一切众生亦获长寿。若以此印真言。加持水洒一切供养等物。悉得吉祥最胜清净。毗那夜迦诸恶鬼神不能污秽。亦不得便其真言曰

唵（一）　缚（去）　日噜（二合引）（二）驮（重声）　迦　吒（反舌呼）（三）

瑜伽行者。如是如是日夜观察。得何利益。谓依如是如是观察。速疾得入一切诸佛秘密境界。若　瑜伽行者修此观时诸佛菩萨常加卫护。心有诸愿皆得圆满。诸佛菩萨来就。如前弹指告言。善哉善哉。善男子善女人。勤加功力修此法门。一切世间最上胜果不求自得。于当来世速证菩提

复次瑜伽行者。入毗卢遮那三昧。端身正坐勿令动摇。舌拄上齶。系心鼻端。自想顶有五宝天冠。天冠之中有五化佛。结跏趺坐。作此观已。即结坚牢金刚拳印。先以左右大拇指。各入左右手掌内。又以左右余四指。坚握指作拳。即是坚牢金刚拳印。次竖立左头指。其左拳背。安当心上。其掌面转向左边。即以右拳小指。握着左拳头指一节。又以右拳头指之头。拄着右拳拇指一节。亦安心前。是名菩提引导第一智印。亦名能灭无明黑闇印。缘此印加持。诸佛与行者。授无上菩提最胜决定之记。即是毗卢遮那如来大妙智印。瑜伽行者结此印已。运心作想。一切众生同结此印。十方世界无三恶道八难苦果。悉皆受用第一义乐持真言曰

唵（一）　吽（二）　惹（大声）（三）　翳（上）（四）　佐（五）

复次瑜伽行者。持此真言。一一观察五字色相

第一结菩提印。入毗卢遮那如来三昧。当观囗唵字色。及我身十方世界悉皆白色。若瑜伽行者。修此观门之时。自身及与一切众生。所有无明烦恼恶业。自然消灭。行者及一切众生。速得成佛故

第二结破魔印。右手舒五指以按于地。左手五指执持衣角。入东方不动如来三昧。当观囗吽字色。及我身尽东方界。及以九方无量世界诸佛菩萨。一切众生山川草木咸皆青色。以右手掌面用按于地。此印能令诸魔鬼神一切烦恼。悉皆不动。是名能灭毗那夜迦及诸恶魔鬼神之印

第三结施诸愿印。左手同前。舒右五指仰掌。入南方宝生如来三昧。当观囗惹字色。及我身尽南方世界。及以九方无量世界诸佛菩萨。一切众生卉木山川皆黄金色。即作是想。从五指间雨如意珠。此如意珠雨天衣服天妙甘露天妙音乐天宝宫殿。乃至众生一切所乐。皆令圆满。是印名为能令圆满一切众生所爱乐印。能满众生一切愿故

第四结除散乱心印。先舒左五指。安脐轮前。次舒右五指。安左掌上。结此印已。入西方无量寿如来三昧。当观囗翳字色。及我身尽西方界。并与九方无量世界诸佛菩萨。一切众生山川草木悉作红莲华色。能令行者及诸众生。除散乱心入三昧故

第五结无怖畏印。左手如前。次舒右五指。以掌面向外。入北方不空成就如来三昧。当观囗佐字色。及我身尽北方界。并与九方无量世界诸佛菩萨。一切众生山河大地草木丛林悉皆五色。以何因缘名无怖畏。谓备四义称无怖畏。一者中方毗卢遮那如来。能灭无明黑暗。出生般若波罗蜜等尽虚空界洞达光明。二者东方不动如来。能摧一切频那夜迦恶魔鬼神等。悉令不动。三者南方宝生如来。能除贫乏。施天宫殿天饮食天衣服天音乐。悉皆圆满。四者西方无量寿如来。能与行者三昧大乐。譬如十方虚空无量无尽。亦如众生无量无尽。亦如烦恼无量无尽。如是瑜伽行者三昧大乐。亦复无量无尽。如是四义具足圆满。是故北方不空成就如来。告行者言。善男子善女人。汝勿怖畏。由是义故名无怖畏印

尔时毗卢遮那如来。告金刚手菩萨言。我今已说五佛印契及以真言

次说四波罗蜜天印契及以真言

复次东北角金刚波罗蜜天。属阿閦如来。印契想观皆同阿閦如来。行者结印持真言曰

唵（一）　萨　怛婆（二合）（二）　嚩（去）日哩（二合）（三）

复次东南角宝波罗蜜天。属宝生如来。印契想观皆如宝生如来。行者结印持真言曰　

唵（一）　啰　驮那（二合）（二）　嚩（去）日哩（二合）（三）

复次西南角法波罗蜜天。属无量寿如来。印契想观皆如无量寿如来。行者结印持真言曰

唵（一）　驮　噜摩（二合）（二）　嚩（去）日哩（二合）（三）

复次西北角羯磨波罗蜜天。属不空成就如来。印契想观皆如不空成就如来。行者结印持真言曰

唵（一）　迦　噜摩（二合）（二）　缚（去）日哩（二合）（三）

复次金刚手。我今已说内供养法。皆是有相月轮等观。次当演说无相妙观。瑜伽行者端坐正观。谛想月轮。结诸契印。歌舞烧香涂香花鬘。园林城邑聚落河海。雪山黑山日月星宿。国王大臣比丘比丘尼善友眷属。乃至十地菩萨声闻缘觉。四摄十善六波罗蜜。如是等数一切相状。乃至微尘悉皆空寂。若梦中见如是相状。亦勿欢喜。设见　十方诸佛菩萨。虽现其前亦勿欢喜。唯自一心求成佛果。无分别观坚立不动如须弥山。远离一切妄想分别。若瑜伽行者。未获悉地。应观三十七尊相状。若证悉地不取相状。安立无上大菩提心。若观菩提心相。犹如月轮水精乳色。此等诸相。皆是凡夫所观之境。若凡夫人修此观门。虽造五逆一阐提等极重恶业。皆悉消灭。应时便获五种三昧。一刹那三昧。二微尘三昧。三白缕三昧。四隐显三昧。五安住三昧。汝金刚手。我今已说五方如来四波罗蜜真言印法。亦各别说金刚萨埵等真言及印。当为汝说坐位次第

## 金刚外界品第四

尔时金刚手菩萨白佛言。世尊唯愿说之唯愿说之。我深渴仰愿乐欲闻。佛言善男子。然其印法有差别名。五方如来四波罗蜜十六菩萨。皆得印名。余诸契法。虽得印名义有差别。云何差别。谓五方佛四波罗蜜十六菩萨。名为真印。金刚嬉等名影相印。金刚烧香等名亲近印。金刚钩等名为智印。以是义故有差别名。瑜伽行者。以身语意印契真言。供养本尊毗卢遮那如来。诸供养中最为第一

复次从西北角羯磨波罗蜜三昧起。当观东方不动如来四大菩萨。金刚萨埵三昧正观。其名曰金刚萨埵菩萨。金刚王菩萨。金刚爱菩萨。金刚善哉菩萨。其毗卢遮那如来。当中而坐。面向东方。东方不动如来面向西方。四大菩萨亦复如是

复次正观金刚萨埵菩萨。瑜伽行者自观。我身是金刚萨埵。我语是金刚我心是金刚。我身之色。及诸佛菩萨一切众生。十方世界山川河池草木丛林。悉皆青色。作此观已。即以右手作金刚拳。以大拇指入其掌中。以余四指坚握拇指。安置当心。次以左手作金刚拳。安左腰上。此名金刚不退转印。结此手印。作如是想。我今未得成佛已来常不退转。恭敬供养毗卢遮那如来。即是获得金刚不坏不退三昧。结不退转印持真言曰

唵（一）　嚩（去）　日啰（二合）（二）　娑怛嚩（二合）（三）

复次观金刚王菩萨。瑜伽行者自想。我是金刚王。我身之色。及诸佛菩萨一切众生。十方世界山川土地草木河池。皆悉青色。作此观已。次结手印。以其两手作金刚拳。舒二头指。成屈钩状。仰上并立。以其两拳中指及无名指小指。指背相着。立安心上。当作此念。诸佛菩萨以钩引来。是即名为金刚钩王。结此契印持真言曰

　唵（一）　嚩（去）　日啰（二合）（二）　啰（引）　惹（三）

复次观金刚爱菩萨。瑜伽行者自想。我是金刚爱。我身之色。及诸佛菩萨一切众生。十方世界山川河池土地草木。皆悉青色。作此观已。次结契印。以其二手作金刚拳。想左拳把弓。右拳执箭。以慈悲眼。射一切魔贪嗔痴等一切烦恼。是印名为灭嗔恚印。以何因缘名金刚爱。谓此菩萨能施行者所爱乐故。结此契印持真言曰

唵（一）　嚩（去）　日啰（二合）（二）　啰（引）　誐（三）

复次观金刚善哉菩萨。行者自想。我是金刚善哉。我身之色。及诸佛菩萨一切众生。十方世界山川河池草木丛林。皆悉青色。作此观已。次结契印。以其两手作金刚拳。先以左拳。安右臆上。后以右拳安左臆上。定慧二法是。金刚拳交臂束心是精进力。即舒左右拇指头指。三遍弹指。是欢喜相。若结此印。即得出离无明城故。结此契印持真言曰

唵（一）　嚩（去）　日啰（二合）（二）　娑努（三）

复次从东方金刚善哉菩萨观起。当入南方金刚宝观门。谓观南方宝生如来四大菩萨。其名曰金刚宝菩萨。金刚威德菩萨。金刚幢菩萨。金刚笑菩萨。南方宝生如来。面向北方。四大菩萨亦复如是。行者自想。我是金刚宝。我身之色。及诸佛　菩萨一切众生。十方世界山川草木。皆黄金色。作此观已。次结印契。以其两手作金刚拳。以二拳面。安两肩上。复作是想。今者我与诸佛菩萨众生灌顶结此契印持真言曰

唵（一）　嚩（去）　日啰（二合）（二）　啰怛那（二合）（三）

复次观金刚威德菩萨。行者自想。我身是日光天子。于刹那顷。悉能灭尽一切众生内外黑闇。我身之色。及诸佛菩萨一切众生。十方世界山川河池草木丛林。皆黄金色。作是想已。次结契印。以其两手作金刚拳。以此两拳并安心上。左右两拳更互轮转。如日右转。如是三转。当成日天光明轮故。结此契印持真言曰

唵（一）　嚩（去）　日罗（二合）（二）　提惹（三）

复次观金刚幢菩萨。行者自想。我身是金刚幢。　一切众生所爱乐物。雨我身边。我身之色及诸佛菩萨一切众生。十方世界山川草木。皆黄金色。作此观已。次结契印。先以两手作金刚拳。以其拳面。向行者面。左右二拳直立空中。名金刚幢印。一切众生所爱之物能圆满故。结此契印持真言曰

唵（一）　嚩（去）　日啰（二合）（二）　鸡睹（三）

　复次观金刚笑菩萨。行者自想。我身是金刚笑。我身之色。及诸佛菩萨一切众生。十方世界山川草木。皆黄金色。作此观已。次结契印。以其两手作金刚拳。安口左右。三遍微笑。先以拳面。安口左右微笑。次以拳背安口左右微笑。后以拳面安口左右微笑。如是能令十方众生。皆获怡悦受大安乐。结此契印持真言曰

唵（一）　嚩（一）　日啰（二合）（二）　诃（引急大声）　佐（上）（三）

复次从南方金刚笑菩萨观门起。当入西方金刚法观门。谓观西方无量寿佛。面向东方。四大菩萨亦复如是。行者自想。我是金刚法（观音菩萨）我身之色。及诸佛菩萨一切众生。十方世界山川草木。皆红莲色。作此想已。次结契印。以其两手。仰金刚拳。先以右拳安左拳上。右转一遍。次以左拳安右拳上。亦转一遍。复以右拳安左拳上。亦转一遍。是金刚莲华印。能令众生厌离世间。出世法入甘露城。持真言曰

唵（一）　嚩（去）　日啰（二合）（二）　驮噜摩（二合）（三）

复次观金刚利（文殊）菩萨。行者自想。我是真金刚利。我能断除一切众生贪嗔痴等。我身之色。及诸佛菩萨一切众生。十方世界山川河池草木丛林。皆红莲华色。作此观已。舒出右拳即作是想。我今右手执大利剑。能断众生一切烦恼。持真言曰　

唵（一）　嚩（去）　日啰（二合）（二）　底（丁以反）（引）　瑟那（二合）（三）

复次观金刚因菩萨。行者作想。我是金刚因。我是世间醍醐甘露。我是金刚大教法轮。我身之色。及诸佛菩萨一切众生。十方世界山川河池草木丛林。皆红莲色。作此念已。结金刚拳。以二拳面并安心上。两拳中指中节相着。左右更互轮转三遍。即作是想。我今三转金刚法轮于十方界。持真言曰

唵（一）　嚩（去）　日啰（二合）（二）　翳睹（引）（三）

复次观金刚语言菩萨。行者作想。我是金刚语言。我今能与一切众生苏悉地法。我身之色。及诸佛菩萨一切众生。十方世界山川河池草木丛林。皆红莲色。作此想已。作金刚拳。安口左右。作往来相犹加语言。结于此印。能达一切众生语言。持真言曰　

唵（一）　嚩（去）　日啰（二合）（二）　么（引）　沙（上声呼）（三）

复次从西方金刚语言菩萨观起。当入北方金刚羯磨观门。谓观北方不空成就如来四大菩萨。其名曰金刚羯磨菩萨。金刚护菩萨。金刚药叉菩萨。金刚拳菩萨。行者作想。我是金刚羯磨。我是金刚不空（必定得果是不空义）我是种种事业能成就。我是能到一切处。我是能作种种事。我是能成就妙事业。我身之色。及诸佛菩萨一切众生。十方世界山川河池草木丛林。皆悉五色。作是想已。结金刚拳作舞三遍。是名种种事业印。所以者何。谓能成就种种业持真言曰

唵（一）　嚩（去）　日啰（二合）（二）　羯噜磨

复次观金刚护菩萨。行者作想。我是金刚护。我是金刚甲。坚实牢固不可破坏。我是金刚精进。我是守护十方无量一切众生。施无怖畏。我身之　色。及诸佛菩萨一切众生。十方世界山川泉源草木丛林。悉皆五色。作此想已。结金刚拳。舒两头指安于脐上。分拳两边到于背上。复从背上还到脐轮。两头指端相轮一遍。自作此想是系缚义。次二头指如前当心引到于背。却还至胸。以二指端相轮一遍。自作此想。亦系缚义。次又至颈亦复如是。自作此想亦如系缚持真言曰

唵（一）　嚩（去）　日啰（二合）（二）　啰吉叉（二合）（三）

　复次观金刚药叉菩萨。行者作想。我是金刚药叉。所谓诸佛大方便力神通变化。我口中有金刚利牙。一切见者。怀大恐怖。善能摧灭一切魔怨。我身五色。诸佛菩萨一切众生十方世界。亦皆五色。作此想已。结金刚拳印。左右小指相钩着口。舒二头指安左右颊。是二牙相持真言曰

唵（一）　嚩（去）　日啰（二合）（二）　夜吉叉（二合）（三）　

复次观金刚拳菩萨。行者作想。我是金刚拳。我能示现诸众生前。我是能解脱金刚系缚者。我身之色。诸佛菩萨一切众生。十方世界亦皆五色。作此想已。结真金刚拳印。左右小指更互相钩。合二拳面。坚握莫缓。是真金刚拳印持真言曰

唵（一）　嚩（去）　日啰（二合）（二）　散　尼（去）（三）