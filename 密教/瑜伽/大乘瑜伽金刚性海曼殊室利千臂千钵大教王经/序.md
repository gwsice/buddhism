## 大乘瑜伽金刚性海曼殊室利千臂千钵大教王经序

叙曰。大唐开元二十一年。岁次癸酉。正月一日辰时。于荐福寺道场内。金刚三藏与僧慧超。授大乘瑜伽金刚五顶五智尊千臂千手千钵千佛释迦曼殊室利菩萨秘密菩提三摩地法教。遂于过后受持法已。不离三藏奉事经于八载。后至开元二十八年。岁次庚辰。四月十五日。闻奏开元圣上皇于荐福寺御道场内。至五月五日。奉诏译经。卯时焚烧香火起首翻译。三藏演梵本慧超笔授。大乘瑜伽千臂千钵曼殊室利经法教。后到十二月十五日翻译将讫。至天宝一年二月十九日。金刚三藏将此经梵本及五天竺阿阇梨书。并总分付与梵僧目叉难陀婆伽。令送此经梵本并书。将与五印度南天竺师子国本师宝觉阿阇梨。经今不回。后于。

唐大历九年十月。于大兴善寺大师大广智三藏和尚边。更重咨启。决择大教瑜伽心地秘密法门。后则将千钵曼殊经本。至唐建中元年四月十五日。到五台山乾元菩提寺。遂将得旧翻译唐言汉音经本在寺。至五月五日。沙门慧超起首再录。写出一切如来大教王经瑜伽秘密金刚三摩地三密圣教法门。述经秘义。诸佛出世应物随形。志求者智镜玄通。念之者无幽不入。根缘感赴必藉此经。登菩提山除去邪执。契传三密得究瑜伽秘要法门。穷理微妙身口意业。用智修持戒定慧学。显现通达证如来地。以信为首。乘般若舟速超彼岸。今述曼殊之德灵迹恒沙。圣觉无方神力潜运。以多尘劫悲愿不住。菩提一主无二尊见。为菩萨自兹金色世界来期忍土之中于清凉之山。导引群品而即现灯现云。及万菩萨信生奇特。现光现相之身皆发正智为因利益三世。苍生有趣愿到菩提。次略举经都题序目大乘瑜伽。金刚性海总摄一切法金刚五顶五智尊现大圣曼殊室利菩萨。显千臂千手千钵化千释迦灌顶曼荼罗一切诸佛修证如来金刚菩提具足一切法。入毗卢遮那五金刚界圣智玄通。入如来佛心三密三十支金刚智镜圣道性海故。

尔时如来说示经教。法本五门演有九品。云何法本立为五门。

一者无生门。二者无动门。三者平等门。四者净土门。五者解脱门。

云何经教说有九品。

一者一切如来金刚秘密根本圣教品。二者诸佛出现证修金刚菩提殊胜品。三者十方大菩萨出助证悟圣力品。四者一切贤圣入法见道显教修持品。五者秘密归止观照法性决择心地品。六者一切菩萨修学如来三摩地圣性潜通加被品。七者不思议法界圣道如来真如法藏自在圣智品。八者三贤菩萨入法位次第修行回向菩提品。九者十圣菩萨入地等妙二位修学进入圣道成佛菩提解脱品。

就此五门之中。从第一门云何次第得入无生门。一者入阿字观本寂无生义。毗卢遮那如来说根本清净无生门。就此门中演有二品。一者先说一切如来金刚秘密根本圣教品。二者后演诸佛出现证修金刚菩提殊胜品。次说经颂。

&nbsp;&nbsp;&nbsp;&nbsp;稽首如来法性身&nbsp;&nbsp;&nbsp;&nbsp;毗卢遮那清净体

&nbsp;&nbsp;&nbsp;&nbsp;报化应现等如空&nbsp;&nbsp;&nbsp;&nbsp;般若无边得自在

&nbsp;&nbsp;&nbsp;&nbsp;四智神用密加持&nbsp;&nbsp;&nbsp;&nbsp;慧海无穷遍一切

&nbsp;&nbsp;&nbsp;&nbsp;法界真如空无相&nbsp;&nbsp;&nbsp;&nbsp;本在有情体性裹

&nbsp;&nbsp;&nbsp;&nbsp;圣智力入识种中&nbsp;&nbsp;&nbsp;&nbsp;金刚迅疾同等体

&nbsp;&nbsp;&nbsp;&nbsp;如来法经嘱曼殊&nbsp;&nbsp;&nbsp;&nbsp;秘密流通无障碍

&nbsp;&nbsp;&nbsp;&nbsp;曼荼灌顶授职位&nbsp;&nbsp;&nbsp;&nbsp;一切如来摩顶记

&nbsp;&nbsp;&nbsp;&nbsp;瑜伽三密志求成&nbsp;&nbsp;&nbsp;&nbsp;速达本源登佛地

&nbsp;&nbsp;&nbsp;&nbsp;千臂曼殊莲华会&nbsp;&nbsp;&nbsp;&nbsp;金刚等持付一切

&nbsp;&nbsp;&nbsp;&nbsp;五智潜通加被心&nbsp;&nbsp;&nbsp;&nbsp;出到菩提证实际