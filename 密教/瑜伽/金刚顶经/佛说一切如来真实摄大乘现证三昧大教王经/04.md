## 佛说一切如来真实摄大乘现证三昧大教王经卷第四

### 金刚界大曼拏罗广大仪轨分第一之四

尔时世尊不空成就如来。印世尊大毗卢遮那如来及一切如来智故。即入一切波罗蜜多三昧。出生金刚加持三摩地。此名一切如来羯磨三昧即自印。从自心出。说是大明曰。

羯哩摩(二合)嚩日哩(二合一句)

才出一切如来心时。即现一切羯磨光明具德持金刚者。于是羯磨光明中。成一切世界极微尘量等如来像。遍印一切如来智已。复聚为一体。从是出现大金刚羯磨像。周遍一切世界为量随向方面。于世尊大毗卢遮那如来左月轮中。如理而住。说此颂曰。

&nbsp;&nbsp;&nbsp;&nbsp;大哉一切正觉尊&nbsp;&nbsp;&nbsp;&nbsp;多业金刚即我是

&nbsp;&nbsp;&nbsp;&nbsp;由一成于无尽故&nbsp;&nbsp;&nbsp;&nbsp;于有情界善作业


此是一切如来智三昧。大灌顶金刚法性一切供养。一切如来大波罗蜜多法门。

尔时世尊大毗卢遮那如来。复入一切如来悦乐供养三昧。出生金刚三摩地。即一切如来部大明妃。从自心出。说是大明曰。

嚩日啰(二合)逻(引)细(引一句)

才出一切如来心时。即出大金刚印具德持金刚者。于是金刚印门中。成一切世界极微尘量等如来像。复聚为一体。出现金刚嬉戏大明妃像。如金刚萨埵身相无异。具种种形色妙好威仪。众庄严具而为庄严。总摄一切如来部金刚萨埵明妃。于世尊阿閦如来曼拏罗左月轮中。如理而住。说此颂曰。

&nbsp;&nbsp;&nbsp;&nbsp;大哉我有无等比&nbsp;&nbsp;&nbsp;&nbsp;诸佛上妙之供养

&nbsp;&nbsp;&nbsp;&nbsp;由知欲乐供养故&nbsp;&nbsp;&nbsp;&nbsp;乃能转彼诸供养


尔时世尊。复入一切如来宝鬘灌顶三昧。出生金刚三摩地。即一切如来部大明妃。从自心出。说是大明曰。

嚩日啰(二合)摩(引)梨(引一句)

才出一切如来心时。即出大宝印具德持金刚者。于是大宝印中。成一切世界极微尘量等如来像。复聚为一体。出现金刚鬘大明妃像。色相庄严如前无异。于世尊宝生如来曼拏罗左月轮中。如理而住。说此颂曰。

&nbsp;&nbsp;&nbsp;&nbsp;大哉我此无等比&nbsp;&nbsp;&nbsp;&nbsp;是即称为宝供养

&nbsp;&nbsp;&nbsp;&nbsp;而彼三界最胜王&nbsp;&nbsp;&nbsp;&nbsp;受教令故作供养


尔时世尊。复入一切如来妙歌三昧。出生金刚三摩地。即一切如来部大明妃。从自心出。说是大明曰。

嚩日啰(二合)诣(引)帝(引一句)

才出一切如来心时。即出一切如来法印具德持金刚者。于是一切如来法印中。成一切世界极微尘量等如来像。复聚为一体。出现金刚妙歌大明妃像。于世尊观自在王如来曼拏罗左月轮中。如理而住。说此颂曰。

&nbsp;&nbsp;&nbsp;&nbsp;大哉庄严大妙歌&nbsp;&nbsp;&nbsp;&nbsp;我当供养诸见者

&nbsp;&nbsp;&nbsp;&nbsp;由彼适悦供养故&nbsp;&nbsp;&nbsp;&nbsp;即一切法如响应


尔时世尊。复入一切如来舞供养三昧。出生金刚三摩地。即一切如来部大明妃。从自心出。说是大明曰。

嚩日啰(二合)涅哩(二合)帝(引重呼一句)

才出一切如来心时。即现一切如来舞供养广大法用事具德持金刚者。于是一切如来舞供养广大法用事中。成一切世界极微尘量等如来像。复聚为一体。出现金刚舞大明妃像。于世尊不空成就如来曼拏罗左月轮中。如理而住说此颂曰。

&nbsp;&nbsp;&nbsp;&nbsp;大哉广大我供养&nbsp;&nbsp;&nbsp;&nbsp;广作一切供养事

&nbsp;&nbsp;&nbsp;&nbsp;以金刚舞法用故&nbsp;&nbsp;&nbsp;&nbsp;安立诸佛妙供养


此名一切如来无上悦乐三昧。一切如来鬘。一切如来歌咏。一切如来作无上事业。即一切如来秘密供养。

复次世尊阿閦如来。以对世尊大毗卢遮那如来供养事故。即入一切如来大笑三昧。出生金刚三摩地。即一切如来誐尼迦大明妃。从自心出。说是大明曰。

嚩日啰(二合)度闭(引一句)

才出一切如来心时。即现种种香供养云海庄严周遍一切金刚界量具德持金刚者。于是种种香供养云海庄严中。出一切世界极微尘量等如来像。复聚为一体。出现金刚香大明妃像。于世尊金刚摩尼宝峰楼阁隅左月轮中。如理而住说此颂曰。

&nbsp;&nbsp;&nbsp;&nbsp;大哉我此大供养&nbsp;&nbsp;&nbsp;&nbsp;金刚大笑具端严

&nbsp;&nbsp;&nbsp;&nbsp;由彼众生遍入故&nbsp;&nbsp;&nbsp;&nbsp;速得无上菩提果


尔时世尊宝生如来。以对世尊大毗卢遮那如来供养事故。即入一切如来宝庄严供养三昧。出生金刚三摩地。即一切如来钵啰帝诃陵大明妃。从自心出。说是大明曰。

嚩日啰(二合)布瑟闭(二合引一句)

才出一切如来心时。即现一切华供养庄严周遍一切虚空界量具德持金刚者。于是一切华供养庄严中出。一切世界极微尘量等如来像。复聚为一体。出现金刚华大明妃像。于世尊金刚摩尼宝峰楼阁隅左月轮中。如理而住说此颂曰。

&nbsp;&nbsp;&nbsp;&nbsp;大哉我此华供养&nbsp;&nbsp;&nbsp;&nbsp;一切庄严妙所作

&nbsp;&nbsp;&nbsp;&nbsp;由诸如来宝性故&nbsp;&nbsp;&nbsp;&nbsp;速得成就诸供养


尔时世尊观自在王如来。以对世尊大毗卢遮那如来供养事故。即入一切如来灯供养三昧。出生金刚三摩地。即一切如来讷顶大明妃。从自心出。说是大明曰。

嚩日啰(二合引)路(引)计(引一句)

才出一切如来心时。即现一切灯供养庄严周遍法界具德持金刚者。于是一切灯供养庄严中。出一切世界极微尘量等如来像。复聚为一体。出现金刚灯大明妃像。于世尊金刚摩尼宝峰楼阁隅左月轮中。如理而住。说此颂曰。

&nbsp;&nbsp;&nbsp;&nbsp;大哉我此妙广大&nbsp;&nbsp;&nbsp;&nbsp;所成供养灯端严

&nbsp;&nbsp;&nbsp;&nbsp;由是速具光明故&nbsp;&nbsp;&nbsp;&nbsp;即得见彼一切佛


尔时世尊不空成就如来。以对世尊大毗卢遮那如来供养事故。即入一切如来涂香供养三昧。出生金刚三摩地。即一切如来际微大明妃。从自心出。说是大明曰。

嚩日啰(二合)巘提(引一句)

才出一切如来心时。即现一切涂香供养庄严周遍一切世界为量具德持金刚者。于是一切涂香供养庄严中。出一切世界极微尘量等如来像。复聚为一体。出现金刚涂香大明妃像。于世尊金刚摩尼宝峰楼阁隅左月轮中。如理而住。说此颂曰。

&nbsp;&nbsp;&nbsp;&nbsp;大哉涂香成供养&nbsp;&nbsp;&nbsp;&nbsp;我此微妙大悦意

&nbsp;&nbsp;&nbsp;&nbsp;由诸如来遍涂香&nbsp;&nbsp;&nbsp;&nbsp;普熏一切清净身


此名一切如来遍入智大菩提分三昧。一切如来法光明。戒定慧解脱解脱知见胜妙之香。是即一切如来教令事业。

尔时世尊大毗卢遮那如来。复入一切如来三昧钩大士三昧。出生萨埵金刚三摩地。即一切如来印众生。从自心出。说是大明曰。

嚩日囕(二合引)酤舍(一句)

才出一切如来心时。具德持金刚者。成一切如来钩召三昧金刚印众。为出现已。于是一切如来钩召三昧金刚印众中。出一切世界极微尘量等如来像。复聚为一体。出生金刚钩菩萨身。于世尊金刚摩尼宝峰楼阁金刚门月轮中。如理而住。作一切如来钩召三昧。说此颂曰。

&nbsp;&nbsp;&nbsp;&nbsp;大哉一切正觉尊&nbsp;&nbsp;&nbsp;&nbsp;平等钩召我坚固

&nbsp;&nbsp;&nbsp;&nbsp;由我普遍钩召故&nbsp;&nbsp;&nbsp;&nbsp;即得集会曼拏罗


尔时世尊。复入一切如来三昧引入大士三昧。出生金刚三摩地。即引入一切如来印钵啰帝诃啰。从自心出说是大明曰。

嚩日啰(二合)播(引)舍(一句)

才出一切如来心时。具德持金刚者。成一切如来引入三昧大印众。为出现已。于是一切如来引入三昧大印众中。出一切世界极微尘量等如来像。复聚为一体。出生金刚索菩萨身。于世尊金刚摩尼宝峰楼阁宝门月轮中。如理而住。即引入一切如来。说此颂曰。

&nbsp;&nbsp;&nbsp;&nbsp;大哉一切正觉尊&nbsp;&nbsp;&nbsp;&nbsp;我金刚索妙坚固

&nbsp;&nbsp;&nbsp;&nbsp;设入一切极微中&nbsp;&nbsp;&nbsp;&nbsp;亦复引入此三昧


尔时世尊复入一切如来三昧锁大士三昧。出生金刚三摩地。即一切如来三昧。缚一切如来讷多从自心出。说是大明曰。

嚩日啰(二合)塞普(二合引)吒(一句)

才出一切如来心时。具德持金刚者。成一切如来三昧缚大印众。为出现已。于是一切如来三昧缚大印众中。出一切世界极微尘量等如来像。复聚为一体。出生金刚锁菩萨身。于世尊金刚摩尼宝峰楼阁法门月轮中。如理而住。于一切如来作妙缚相。说此颂曰。

&nbsp;&nbsp;&nbsp;&nbsp;大哉一切正觉尊&nbsp;&nbsp;&nbsp;&nbsp;我金刚锁妙坚固

&nbsp;&nbsp;&nbsp;&nbsp;由缚一切解脱者&nbsp;&nbsp;&nbsp;&nbsp;为众生利还作缚


尔时世尊。复入一切如来遍入大士三昧。出生金刚三摩地。即一切如来一切印际吒。从自心出。说是大明曰。

嚩日啰(二合引)吠(引)舍(一句)

才出一切如来心时。具德持金刚者。成一切如来普遍警觉印众。为出现已。于是一切如来普遍警觉印众中。出一切世界极微尘量等如来像。复聚为一体。出生金刚铃菩萨身。于世尊金刚摩尼宝峰楼阁羯摩门月轮中。如理而住。普遍警觉一切如来。说此颂曰。

&nbsp;&nbsp;&nbsp;&nbsp;大哉一切正觉尊&nbsp;&nbsp;&nbsp;&nbsp;此金刚铃我坚固

&nbsp;&nbsp;&nbsp;&nbsp;由为一切主宰故&nbsp;&nbsp;&nbsp;&nbsp;亦复作彼诸仆使


此名一切如来三昧钩召。一切如来引入。一切如来妙缚。一切如来敬爱。如是等依一切如来教令所作。

复次世尊大毗卢遮那如来。以加持力作弹指相。普遍召集一切如来。说此召集加持心明曰。

嚩日啰(二合)三摩(引)惹(一句)

由是罗嚩刹那牟呼栗多中。即一切如来互警觉已。普遍一切世界云海。一切世界极微尘量等。诸如来并菩萨众。悉来集此大曼拏罗金刚摩尼宝峰楼阁。至世尊大毗卢遮那如来所。说是普礼大明曰。

唵(引)萨哩嚩(二合)怛他(引)誐多播(引)捺满捺喃(引)迦噜(引)弥(引一句)

以如是自性成就大明。随所乐诵普礼一切如来足已。说此颂曰。

&nbsp;&nbsp;&nbsp;&nbsp;大哉诸佛大普贤&nbsp;&nbsp;&nbsp;&nbsp;是诸菩萨妙敬议

&nbsp;&nbsp;&nbsp;&nbsp;一切如来大轮坛&nbsp;&nbsp;&nbsp;&nbsp;影现一切如来像


作是说已。是时十方世界所来集会一切如来并诸菩萨。以彼一切如来加持力故。混入世尊大毗卢遮那如来心。复从一切如来心。各各出自菩萨众会。于世尊金刚摩尼宝峰楼阁。周匝围绕同住三摩地中。说此颂曰。

&nbsp;&nbsp;&nbsp;&nbsp;大哉一切正觉尊&nbsp;&nbsp;&nbsp;&nbsp;广大无始本来生

&nbsp;&nbsp;&nbsp;&nbsp;由是一切微尘数&nbsp;&nbsp;&nbsp;&nbsp;同证清净一佛性


尔时十方一切世界所来集会一切如来。咸悉于此金刚界大曼拏罗中。以加持力。于普尽无余诸有情界。广作救护。悉令获得利益安乐。乃至得一切如来平等智通最上悉地殊胜果等。时诸如来。咸共劝请具德一切如来增上主宰自金刚萨埵无始无终大持金刚者。以是一百八名劝请称赞。颂曰。

&nbsp;&nbsp;&nbsp;&nbsp;金刚勇猛大正士&nbsp;&nbsp;&nbsp;&nbsp;是即金刚诸如来

&nbsp;&nbsp;&nbsp;&nbsp;由普贤性金刚初&nbsp;&nbsp;&nbsp;&nbsp;圣金刚手我顶礼

&nbsp;&nbsp;&nbsp;&nbsp;彼金刚王妙胜觉&nbsp;&nbsp;&nbsp;&nbsp;金刚钩即诸如来

&nbsp;&nbsp;&nbsp;&nbsp;金刚最上不空王&nbsp;&nbsp;&nbsp;&nbsp;金刚钩召我顶礼

&nbsp;&nbsp;&nbsp;&nbsp;金刚敬爱大妙乐&nbsp;&nbsp;&nbsp;&nbsp;而金刚箭善调伏

&nbsp;&nbsp;&nbsp;&nbsp;魔欲最胜大金刚&nbsp;&nbsp;&nbsp;&nbsp;彼金刚弓我顶礼

&nbsp;&nbsp;&nbsp;&nbsp;金刚善哉妙生胜&nbsp;&nbsp;&nbsp;&nbsp;金刚极喜即大乐

&nbsp;&nbsp;&nbsp;&nbsp;最上金刚欢喜王&nbsp;&nbsp;&nbsp;&nbsp;彼金刚喜我顶礼

&nbsp;&nbsp;&nbsp;&nbsp;金刚妙宝坚固利&nbsp;&nbsp;&nbsp;&nbsp;金刚虚空大摩尼

&nbsp;&nbsp;&nbsp;&nbsp;金刚丰盛虚空藏&nbsp;&nbsp;&nbsp;&nbsp;彼金刚藏我顶礼

&nbsp;&nbsp;&nbsp;&nbsp;金刚妙光大炽焰&nbsp;&nbsp;&nbsp;&nbsp;金刚圣日即佛光

&nbsp;&nbsp;&nbsp;&nbsp;金刚圆光大照明&nbsp;&nbsp;&nbsp;&nbsp;大金刚光我顶礼

&nbsp;&nbsp;&nbsp;&nbsp;金刚宝幢善利生&nbsp;&nbsp;&nbsp;&nbsp;金刚表刹妙欢喜

&nbsp;&nbsp;&nbsp;&nbsp;妙宝幢相即金刚&nbsp;&nbsp;&nbsp;&nbsp;彼金刚刹我顶礼

&nbsp;&nbsp;&nbsp;&nbsp;金刚喜笑大适悦&nbsp;&nbsp;&nbsp;&nbsp;金刚笑即大希有

&nbsp;&nbsp;&nbsp;&nbsp;大喜大乐金刚初&nbsp;&nbsp;&nbsp;&nbsp;金刚妙悦我顶礼

&nbsp;&nbsp;&nbsp;&nbsp;金刚妙法真实理&nbsp;&nbsp;&nbsp;&nbsp;金刚莲华妙清净

&nbsp;&nbsp;&nbsp;&nbsp;观照自在金刚眼&nbsp;&nbsp;&nbsp;&nbsp;彼金刚眼我顶礼

&nbsp;&nbsp;&nbsp;&nbsp;金刚利即大乘法&nbsp;&nbsp;&nbsp;&nbsp;而金刚剑大器仗

&nbsp;&nbsp;&nbsp;&nbsp;金刚甚深妙吉祥&nbsp;&nbsp;&nbsp;&nbsp;彼金刚慧我顶礼

&nbsp;&nbsp;&nbsp;&nbsp;金刚因即金刚场&nbsp;&nbsp;&nbsp;&nbsp;金刚妙轮大理趣

&nbsp;&nbsp;&nbsp;&nbsp;如教善转金刚起&nbsp;&nbsp;&nbsp;&nbsp;彼金刚场我顶礼

&nbsp;&nbsp;&nbsp;&nbsp;最上妙明金刚语&nbsp;&nbsp;&nbsp;&nbsp;金刚持诵善成就

&nbsp;&nbsp;&nbsp;&nbsp;无言金刚胜悉地&nbsp;&nbsp;&nbsp;&nbsp;彼金刚语我顶礼

&nbsp;&nbsp;&nbsp;&nbsp;金刚事业妙教令&nbsp;&nbsp;&nbsp;&nbsp;如金刚业善遍行

&nbsp;&nbsp;&nbsp;&nbsp;金刚不空极广大&nbsp;&nbsp;&nbsp;&nbsp;金刚巧业我顶礼

&nbsp;&nbsp;&nbsp;&nbsp;金刚守护大精进&nbsp;&nbsp;&nbsp;&nbsp;金刚甲胄大坚固

&nbsp;&nbsp;&nbsp;&nbsp;最胜勤勇极难敌&nbsp;&nbsp;&nbsp;&nbsp;金刚精进我顶礼

&nbsp;&nbsp;&nbsp;&nbsp;金刚药叉大方便&nbsp;&nbsp;&nbsp;&nbsp;金刚利牙大恐怖

&nbsp;&nbsp;&nbsp;&nbsp;摧伏魔力胜金刚&nbsp;&nbsp;&nbsp;&nbsp;金刚暴怒我顶礼

&nbsp;&nbsp;&nbsp;&nbsp;妙金刚拳大威力&nbsp;&nbsp;&nbsp;&nbsp;而金刚拳善解脱

&nbsp;&nbsp;&nbsp;&nbsp;金刚坚固胜三昧&nbsp;&nbsp;&nbsp;&nbsp;彼金刚拳我顶礼

&nbsp;&nbsp;&nbsp;&nbsp;如是百八寂静名&nbsp;&nbsp;&nbsp;&nbsp;若有常能受持者

&nbsp;&nbsp;&nbsp;&nbsp;彼于金刚灌顶等&nbsp;&nbsp;&nbsp;&nbsp;一切所作胜成就

&nbsp;&nbsp;&nbsp;&nbsp;如是最上秘密名&nbsp;&nbsp;&nbsp;&nbsp;大持金刚此称赞

&nbsp;&nbsp;&nbsp;&nbsp;若有常伸歌咏者&nbsp;&nbsp;&nbsp;&nbsp;得与金刚手无异

&nbsp;&nbsp;&nbsp;&nbsp;我所称赞如是等&nbsp;&nbsp;&nbsp;&nbsp;持金刚者百八名

&nbsp;&nbsp;&nbsp;&nbsp;大乘现证三昧门&nbsp;&nbsp;&nbsp;&nbsp;此即流布妙理趣

&nbsp;&nbsp;&nbsp;&nbsp;我所劝请汝圣等&nbsp;&nbsp;&nbsp;&nbsp;愿说最上自仪轨

&nbsp;&nbsp;&nbsp;&nbsp;谓一切佛大智轮&nbsp;&nbsp;&nbsp;&nbsp;最胜金刚曼拏罗