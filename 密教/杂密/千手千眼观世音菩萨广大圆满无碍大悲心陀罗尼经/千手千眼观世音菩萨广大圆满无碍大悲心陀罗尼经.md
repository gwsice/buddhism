# 千手千眼观世音菩萨广大圆满无碍大悲心陀罗尼经

唐．西天竺．沙门．伽梵达摩　译

开经偈

&emsp;&emsp;无上甚深微妙法&emsp;&emsp;百千万劫难遭遇

&emsp;&emsp;我今见闻得受持&emsp;&emsp;愿解如来真实义

如是我闻。一时。释迦牟尼佛在补陀落迦山观世音宫殿。宝庄严道场中。坐宝师子座。其座纯以无量杂摩尼宝而用庄严。百宝幢幡。周匝悬列。

尔时如来于彼座上。将欲演说总持陀罗尼故。与无央数菩萨摩诃萨俱。其名曰。总持王菩萨。宝王菩萨。药王菩萨。药上菩萨。观世音菩萨。大势至菩萨。华严菩萨。大庄严菩萨。宝藏菩萨。德藏菩萨。金刚藏菩萨。虚空藏菩萨。弥勒菩萨。普贤菩萨。文殊师利菩萨。如是等菩萨摩诃萨。皆是灌顶大法王子。

又与无量无数大声闻僧。皆行阿罗汉。十地。摩诃迦叶而为上首。

又与无量梵摩罗天。善吒梵摩而为上首。

又与无量欲界诸天子俱。瞿婆伽天子而为上首。

又与无量护世四王俱。提头赖吒而为上首。

又与无量天。龙。夜叉。乾闼婆。阿修罗。迦楼罗。紧那罗。摩睺罗伽。人。非人等俱。天德大龙王而为上首。

又与无量欲界诸天女俱。童目天女而为上首。

又与无量虚空神。江海神。泉源神。河沼神。药草神。树林神。舍宅神。水神。火神。地神。风神。土神。山神。石神。宫殿等神。皆来集会。

时观世音菩萨。于大会中。密放神通光明。照耀十方刹土。及此三千大千世界。皆作金色。天宫。龙宫。诸尊神宫。皆悉震动。江河大海。铁围山。须弥山。土山。黑山。亦皆大动。日月珠火星宿之光。皆悉不现。

于是总持王菩萨。见此希有之相。怪未曾有。即从座起。叉手合掌。以偈问佛。如此神通之相。是谁所放。以偈问曰。

&emsp;&emsp;谁于今日成正觉。&emsp;&emsp;普放如是大光明。

&emsp;&emsp;十方刹土皆金色。&emsp;&emsp;三千世界亦复然。

&emsp;&emsp;谁于今日得自在。&emsp;&emsp;演放希有大神力。

&emsp;&emsp;无边佛国皆震动。&emsp;&emsp;龙神宫殿悉不安。

&emsp;&emsp;今此大众咸有疑。&emsp;&emsp;不测因缘是谁力。

&emsp;&emsp;为佛菩萨大声闻。&emsp;&emsp;为梵魔天诸释等。

&emsp;&emsp;惟愿世尊大慈悲。&emsp;&emsp;说此神通所由以。

佛告总持王菩萨言。善男子。汝等当知。今此会中。有一菩萨摩诃萨。名曰观世音自在。从无量劫来。成就大慈大悲。善能修习无量陀罗尼门。为欲安乐诸众生故。密放如是大神通力。佛说是语已。

尔时观世音菩萨。从座而起。整理衣服。向佛合掌。白佛言。世尊。我有大悲心陀罗尼咒。今当欲说。为诸众生得安乐故。除一切病故。得寿命故。得富饶故。灭除一切恶业重罪故。离障难故。增长一切白法诸功德故。成就一切诸善根故。远离一切诸怖畏故。速能满足一切诸希求故。惟愿世尊。慈哀听许。

佛言。善男子。汝大慈悲。安乐众生。欲说神咒。今正是时。宜应速说。如来随喜。诸佛亦然。

观世音菩萨重白佛言。世尊。我念过去无量亿劫。有佛出世。名曰千光王静住如来。彼佛世尊。怜念我故。及为一切诸众生故。说此广大圆满无碍大悲心陀罗尼。以金色手。摩我顶上。作如是言。

善男子。汝当持此心咒。普为未来恶世一切众生。作大利乐。我于是时。始住初地。一闻此咒故。超第八地。我时心欢喜故。即发誓言。

若我当来。堪能利益安乐一切众生者。令我即时身生千手千眼具足。发是愿已。应时身上千手千眼悉皆具足。十方大地。六种震动。十方千佛。悉放光明。照触我身。及照十方无边世界。

从是已后。复于无量佛所。无量会中。重更得闻。亲承受持是陀罗尼。复生欢喜。踊跃无量。便得超越无数亿劫微细生死。

从是以来。常所诵持。未曾废忘。由持此咒故。所生之处。恒在佛前。莲华化生。不受胎藏之身。

若有比丘。比丘尼。优婆塞。优婆夷。童男。童女。欲诵持者。于诸众生起慈悲心。先当从我发如是愿。

&emsp;&emsp;南无大悲观世音。&emsp;&emsp;愿我速知一切法。

&emsp;&emsp;南无大悲观世音。&emsp;&emsp;愿我早得智慧眼。

&emsp;&emsp;南无大悲观世音。&emsp;&emsp;愿我速度一切众。

&emsp;&emsp;南无大悲观世音。&emsp;&emsp;愿我早得善方便。

&emsp;&emsp;南无大悲观世音。&emsp;&emsp;愿我速乘般若船。

&emsp;&emsp;南无大悲观世音。&emsp;&emsp;愿我早得越苦海。

&emsp;&emsp;南无大悲观世音。&emsp;&emsp;愿我速得戒定道。

&emsp;&emsp;南无大悲观世音。&emsp;&emsp;愿我早登涅槃山。

&emsp;&emsp;南无大悲观世音。&emsp;&emsp;愿我速会无为舍。

&emsp;&emsp;南无大悲观世音。&emsp;&emsp;愿我早同法性身。

&emsp;&emsp;我若向刀山。&emsp;&emsp;刀山自摧折。

&emsp;&emsp;我若向火汤。&emsp;&emsp;火汤自枯竭。

&emsp;&emsp;我若向地狱。&emsp;&emsp;地狱自消灭。

&emsp;&emsp;我若向饿鬼。&emsp;&emsp;饿鬼自饱满。

&emsp;&emsp;我若向修罗。&emsp;&emsp;恶心自调伏。

&emsp;&emsp;我若向畜生。&emsp;&emsp;自得大智慧。

发是愿已。至心称念我之名字。亦应专念我本师阿弥陀如来。然后即当诵此陀罗尼神咒。一宿诵满五遍。除灭身中百千万亿劫生死重罪。

观世音菩萨复白佛言。世尊。若诸人天诵持大悲章句者。临命终时。十方诸佛皆来授手。欲生何等佛土。随愿皆得往生。

复白佛言。世尊。若诸众生诵持大悲神咒。堕三恶道者。我誓不成正觉。

诵持大悲神咒者。若不生诸佛国者。我誓不成正觉。

诵持大悲神咒者。若不得无量三昧辩才者。我誓不成正觉。

诵持大悲神咒者。于现在生中。一切所求。若不果遂者。不得为大悲心陀罗尼也。惟除不善。除不至诚。

若诸女人。厌贱女身。欲成男子身。诵持大悲陀罗尼章句。若不转女身成男子身者。我誓不成正觉。生少疑心者。必不果遂也。

若诸众生。侵损常住饮食财物。千佛出世。不通忏悔。纵忏亦不除灭。今诵大悲神咒。即得除灭。

若侵损食用常住饮食财物。要对十方师忏谢。然始除灭。今诵大悲陀罗尼时。十方师即来为作证明。一切罪障。悉皆消灭。

一切十恶五逆。谤人谤法。破斋破戒。破塔坏寺。偷僧祇物。污净梵行。如是等一切恶业重罪。悉皆灭尽。

惟除一事。于咒生疑者。乃至小罪轻业。亦不得灭。何况重罪。虽不即灭重罪。犹能远作菩提之因。

复白佛言。世尊。若诸人天诵持大悲心咒者。得十五种善生。不受十五种恶死也。其恶死者。

- 一者。不令其饥饿困苦死。
- 二者。不为枷禁杖楚死。
- 三者。不为怨家雠对死。
- 四者。不为军阵相杀死。
- 五者。不为虎狼恶兽残害死。
- 六者。不为毒蛇蚖蝎所中死。
- 七者。不为水火焚漂死。
- 八者。不为毒药所中死。
- 九者。不为蛊毒害死。
- 十者。不为狂乱失念死。
- 十一者。不为山树崖岸坠落死。
- 十二者。不为恶人厌魅死。
- 十三者。不为邪神恶鬼得便死。
- 十四者。不为恶病缠身死。
- 十五者。不为非分自害死。

诵持大悲神咒者。不被如是十五种恶死也。得十五种善生者。

- 一者。所生之处。常逢善王。
- 二者。常生善国。
- 三者。常值好时。
- 四者。常逢善友。
- 五者。身根常得具足。
- 六者。道心纯熟。
- 七者。不犯禁戒。
- 八者。所有眷属。恩义和顺。
- 九者。资具财食。常得丰足。
- 十者。恒得他人。恭敬扶接。
- 十一者。所有财宝。无他劫夺。
- 十二者。意欲所求。皆悉称遂。
- 十三者。龙天善神。恒常拥卫。
- 十四者。所生之处。见佛闻法。
- 十五者。所闻正法。悟甚深义。

若有诵持大悲心陀罗尼者。得如是等十五种善生也。一切天人。应常诵持。勿生懈怠。观世音菩萨说是语已。于众会前。合掌正住。于诸众生。起大悲心。开颜含笑。即说如是广大圆满无碍大悲心陀罗尼神妙章句。

陀罗尼曰。

<ruby>南无喝啰怛那哆啰夜耶<rt style="color:blue;">ná mó hé là dá nā duō là yà yē</rt></ruby>。<ruby>南无阿唎耶<rt style="color:blue;">ná mó ā lì yē</rt></ruby>。<ruby>婆卢羯帝烁钵啰耶<rt style="color:blue;">pó lú jié dì shuò bō là yē</rt></ruby>。<ruby>菩提萨埵婆耶<rt style="color:blue;">pú tí sà duǒ pó yē</rt></ruby>。<ruby>摩诃萨埵婆耶<rt style="color:blue;">mó hē sà duǒ pó yē</rt></ruby>。<ruby>摩诃迦卢尼迦耶<rt style="color:blue;">mó hē jiā lú ní jiā yē</rt></ruby>。<ruby>唵<rt style="color:blue;">ōng</rt></ruby>。<ruby>萨皤啰罚曳<rt style="color:blue;">sà pó là fá yì</rt></ruby>。<ruby>数怛那怛写<rt style="color:blue;">shù dá nā dá xià</rt></ruby>。<ruby>南无悉吉利埵伊蒙阿利耶<rt style="color:blue;">ná mó xī jí lì duǒ yī méng ā lì yē</rt></ruby>。<ruby>婆卢吉帝室佛啰楞驮婆<rt style="color:blue;">pó lú jí dì shì fó là léng tuó pó</rt></ruby>。<ruby>南无那啰谨墀<rt style="color:blue;">ná mó nā là jǐn chí</rt></ruby>。<ruby>醯唎摩诃皤哆沙咩<rt style="color:blue;">xī lì mó hē pó duō shā miē</rt></ruby>。<ruby>萨婆阿他豆输朋<rt style="color:blue;">sà pó ā tuō dòu shū péng</rt></ruby>。<ruby>阿逝孕<rt style="color:blue;">ā shì yùn</rt></ruby>。<ruby>萨婆萨哆那摩婆萨多那摩婆伽<rt style="color:blue;">sà pó sà duō ná mó pó sà duō ná mó pó qié</rt></ruby>。<ruby>摩罚特豆<rt style="color:blue;">mó fá tè dòu</rt></ruby>。<ruby>怛侄他<rt style="color:blue;">dá zhí tuō</rt></ruby>。<ruby>唵阿婆卢醯<rt style="color:blue;">ōng ā pó lú xī</rt></ruby>。<ruby>卢迦帝<rt style="color:blue;">lú jiā dì</rt></ruby>。<ruby>迦罗帝<rt style="color:blue;">jiā luó dì</rt></ruby>。<ruby>夷醯唎<rt style="color:blue;">yí xī lì</rt></ruby>。<ruby>摩诃菩提萨埵<rt style="color:blue;">mó hē pú tí sà duǒ</rt></ruby>。<ruby>萨婆萨婆<rt style="color:blue;">sà pó sà pó</rt></ruby>。<ruby>摩啰摩啰<rt style="color:blue;">mó là mó là</rt></ruby>。<ruby>摩醯摩醯唎驮孕<rt style="color:blue;">mó xī mó xī lì tuó yùn</rt></ruby>。<ruby>俱卢俱卢羯蒙<rt style="color:blue;">jù lú jù lú jié méng</rt></ruby>。<ruby>度卢度卢罚阇耶帝<rt style="color:blue;">dù lú dù lú fá shé yē dì</rt></ruby>。<ruby>摩诃罚阇耶帝<rt style="color:blue;">mó hē fá shé yē dì</rt></ruby>。<ruby>陀罗陀罗<rt style="color:blue;">tuó là tuó là</rt></ruby>。<ruby>地利尼<rt style="color:blue;">dì lì ní</rt></ruby>。<ruby>室佛啰耶<rt style="color:blue;">shì fó là yē</rt></ruby>。<ruby>遮罗遮罗<rt style="color:blue;">zhē là zhē là</rt></ruby>。<ruby>摩摩罚摩啰<rt style="color:blue;">mó mó fá mó là</rt></ruby>。<ruby>穆帝隶<rt style="color:blue;">mù dì lì</rt></ruby>。<ruby>伊醯移醯<rt style="color:blue;">yī xī yī xī</rt></ruby>。<ruby>室那室那<rt style="color:blue;">shì nā shì nā</rt></ruby>。<ruby>阿啰参佛啰舍利<rt style="color:blue;">ā là shēn fó là shě lì</rt></ruby>。<ruby>罚沙罚参<rt style="color:blue;">fá suō fá shēn</rt></ruby>。<ruby>佛啰舍耶<rt style="color:blue;">fó là shě yē</rt></ruby>。<ruby>呼卢呼卢摩啰<rt style="color:blue;">hū lú hū lú mó là</rt></ruby>。<ruby>呼卢呼卢醯利<rt style="color:blue;">hū lú hū lú xī lì</rt></ruby>。<ruby>娑啰娑啰<rt style="color:blue;">suō là suō là</rt></ruby>。<ruby>悉利悉利<rt style="color:blue;">xī lì xī lì</rt></ruby>。<ruby>苏嚧苏嚧<rt style="color:blue;">sū lú sū lú</rt></ruby>。<ruby>菩提夜菩提夜<rt style="color:blue;">pú tí yè pú tí yè</rt></ruby>。<ruby>菩驮夜菩驮夜<rt style="color:blue;">pú tuó yè pú tuó yè</rt></ruby>。<ruby>弥帝利夜<rt style="color:blue;">mí dì lì yè</rt></ruby>。<ruby>那啰谨墀<rt style="color:blue;">nā là jǐn chí</rt></ruby>。<ruby>地利瑟尼那<rt style="color:blue;">dì lì sè ní nā</rt></ruby>。<ruby>婆夜摩那<rt style="color:blue;">pó yè mó nā</rt></ruby>。<ruby>娑婆诃<rt style="color:blue;">sā pó hē</rt></ruby>。<ruby>悉陀夜<rt style="color:blue;">xī tuó yè</rt></ruby>。<ruby>娑婆诃<rt style="color:blue;">sā pó hē</rt></ruby>。<ruby>摩诃悉陀夜<rt style="color:blue;">mó hē xī tuó yè</rt></ruby>。<ruby>娑婆诃<rt style="color:blue;">sā pó hē</rt></ruby>。<ruby>悉陀喻艺<rt style="color:blue;">xī tuó yù yì</rt></ruby>。<ruby>室皤啰夜<rt style="color:blue;">shì pó là yē</rt></ruby>。<ruby>娑婆诃<rt style="color:blue;">sā pó hē</rt></ruby>。<ruby>那啰谨墀<rt style="color:blue;">nā là jǐn chí</rt></ruby>。<ruby>娑婆诃<rt style="color:blue;">sā pó hē</rt></ruby>。<ruby>摩啰那啰<rt style="color:blue;">mó là nā là</rt></ruby>。<ruby>娑婆诃<rt style="color:blue;">sā pó hē</rt></ruby>。<ruby>悉啰僧阿穆佉耶<rt style="color:blue;">xī là sēng ā mù qié yē</rt></ruby>。<ruby>娑婆诃<rt style="color:blue;">sā pó hē</rt></ruby>。<ruby>娑婆摩诃阿悉陀夜<rt style="color:blue;">sā pó mó hē ā xī tuó yè</rt></ruby>。<ruby>娑婆诃<rt style="color:blue;">sā pó hē</rt></ruby>。<ruby>者吉啰阿悉陀夜<rt style="color:blue;">zhě jí là ā xī tuó yè</rt></ruby>。<ruby>娑婆诃<rt style="color:blue;">sā pó hē</rt></ruby>。<ruby>波陀摩羯悉陀夜<rt style="color:blue;">bō tuó mó jié xī tuó yè</rt></ruby>。<ruby>娑婆诃<rt style="color:blue;">sā pó hē</rt></ruby>。<ruby>那啰谨墀皤伽啰耶<rt style="color:blue;">nā là jǐn chí pó qié là yē</rt></ruby>。<ruby>娑婆诃<rt style="color:blue;">sā pó hē</rt></ruby>。<ruby>摩婆利胜羯啰耶<rt style="color:blue;">mó pó lì shèng jié là yè</rt></ruby>。<ruby>娑婆诃<rt style="color:blue;">sā pó hē</rt></ruby>。<ruby>南无喝啰怛那哆啰夜耶<rt style="color:blue;">ná mó hé là dá nā duō là yè yē</rt></ruby>。<ruby>南无阿唎耶<rt style="color:blue;">ná mó ā lì yē</rt></ruby>。<ruby>婆嚧吉帝<rt style="color:blue;">pó lú jí dì</rt></ruby>。<ruby>烁皤啰夜<rt style="color:blue;">shuò pó là yè</rt></ruby>。<ruby>娑婆诃<rt style="color:blue;">sā pó hē</rt></ruby>。<ruby>唵<rt style="color:blue;">ōng</rt></ruby>。<ruby>悉殿都<rt style="color:blue;">xī diàn dū</rt></ruby>。<ruby>漫多啰<rt style="color:blue;">màn duō là</rt></ruby>。<ruby>跋陀耶<rt style="color:blue;">bá tuó yě</rt></ruby>。<ruby>娑婆诃<rt style="color:blue;">sā pó hē</rt></ruby>。

观世音菩萨说此咒已。大地六变震动。天雨宝华。缤纷而下。十方诸佛。悉皆欢喜。天魔外道。恐怖毛竖。一切众会。皆获果证。或得须陀洹果。或得斯陀含果。或得阿那含果。或得阿罗汉果。或得一地。二地。三地。四地。五地。乃至十地者。无量众生。发菩提心。

尔时。大梵天王从座而起。整理衣服。合掌恭敬。白观世音菩萨言。善哉大士。我从昔来。经无量佛会。闻种种法。种种陀罗尼。未曾闻说如此无碍大悲心大悲陀罗尼神妙章句。惟愿大士。为我说此陀罗尼形貌状相。我等大众。愿乐欲闻。

观世音菩萨告梵王言。汝为方便利益一切众生故。作如是问。汝今善听。吾为汝等略说少耳。

观世音菩萨言。大慈悲心是。平等心是。无为心是。无染着心是。空观心是。恭敬心是。卑下心是。无杂乱心是。无见取心是。无上菩提心是。当知如是等心。即是陀罗尼相貌。汝当依此而修行之。大梵王言。我等大众。今始识此陀罗尼相貌。从今受持。不敢忘失。

观世音言。若善男子。善女人。诵持此神咒者。发广大菩提心。誓度一切众生。身持斋戒。于诸众生。起平等心。常诵此咒。莫令断绝。住于净室。澡浴清净。着净衣服。悬幡燃灯。香华百味饮食。以用供养。制心一处。更莫异缘。如法诵持。是时当有日光菩萨。月光菩萨。与无量神仙。来为作证。益其效验。

我时当以千眼照见。千手护持。从是以往。所有世间经书。悉能受持。一切外道法术。韦陀典籍。亦能通达。诵持此神咒者。世间八万四千种病。悉皆治之。无不差者。

亦能使令一切鬼神。降诸天魔。制诸外道。若在山野。诵经坐禅。有诸山精杂魅魍魉鬼神。横相恼乱。心不安定者。诵此咒一遍。是诸鬼神。悉皆被缚也。

若能如法诵持。于诸众生。起慈悲心者。我时当敕一切善神龙王金刚密迹。常随卫护。不离其侧。如护眼睛。如护己命。说偈敕曰。

我遣密迹金刚士。乌刍君荼鸯俱尸。

八部力士赏迦罗。常当拥护受持者。

我遣摩醯那罗延。金毗罗陀迦毗罗。常当拥护受持者。

我遣婆馺娑楼罗。满善车钵真陀罗。常当拥护受持者。

我遣萨遮摩和罗。鸠阑单吒半衹罗。常当拥护受持者。

我遣毕婆伽罗王。应德毗多萨和罗。常当拥护受持者。

我遣梵摩三钵罗。五部净居炎摩罗。常当拥护受持者。

我遣释王三十三。大辩功德婆怛那。常当拥护受持者。

我遣提头赖吒王。神母女等大力众。常当拥护受持者。

我遣毗楼勒叉王。毗楼博叉毗沙门。常当拥护受持者。

我遣金色孔雀王。二十八部大仙众。常当拥护受持者。

我遣摩尼跋陀罗。散支大将弗罗婆。常当拥护受持者。

我遣难陀跋难陀。婆伽罗龙伊钵罗。常当拥护受持者。

我遣修罗乾闼婆。迦楼紧那摩睺罗。常当拥护受持者。

我遣水火雷电神。鸠槃荼王毗舍阇。常当拥护受持者。

是诸善神。及神龙王。神母女等。各有五百眷属。大力夜叉。常随拥护诵持大悲神咒者。

其人若在空山旷野。独宿孤眠。是诸善神。番代宿卫。辟除灾障。若在深山。迷失道路。诵此咒故。善神龙王。化作善人。示其正道。若在山林旷野。乏少水火。龙王护故。化出水火。观世音菩萨。复为诵持者。说消除灾祸清凉之偈。

&emsp;&emsp;若行旷野山泽中。&emsp;&emsp;逢值虎狼诸恶兽。

&emsp;&emsp;蛇蚖精魅魍魉鬼。&emsp;&emsp;闻诵此咒莫能害。

&emsp;&emsp;若行江湖沧海间。&emsp;&emsp;毒蛇蛟龙摩竭兽。

&emsp;&emsp;夜叉罗刹鱼鼋鳖。&emsp;&emsp;闻诵此咒自藏隐。

&emsp;&emsp;若逢军阵贼围绕。&emsp;&emsp;或被恶人夺财宝。

&emsp;&emsp;至诚称诵大悲咒。&emsp;&emsp;彼起慈心复道归。

&emsp;&emsp;若为王官收录身。&emsp;&emsp;囹圄禁闭杻枷锁。

&emsp;&emsp;至诚称诵大悲咒。&emsp;&emsp;官自开恩释放还。

&emsp;&emsp;若入野道蛊毒家。&emsp;&emsp;饮食有药欲相害。

&emsp;&emsp;至诚称诵大悲咒。&emsp;&emsp;毒药变成甘露浆。

&emsp;&emsp;女人临难生产时。&emsp;&emsp;邪魔遮障苦难忍。

&emsp;&emsp;至心称诵大悲咒。&emsp;&emsp;鬼神退散安乐生。

&emsp;&emsp;恶龙疫鬼行毒气。&emsp;&emsp;热病侵陵命欲终。

&emsp;&emsp;至心称诵大悲咒。&emsp;&emsp;疫病消除寿命长。

&emsp;&emsp;龙鬼流行诸毒肿。&emsp;&emsp;痈疮脓血痛叵堪。

&emsp;&emsp;至心称诵大悲咒。&emsp;&emsp;三唾毒肿随口消。

&emsp;&emsp;众生浊恶起不善。&emsp;&emsp;厌魅咒咀结怨雠。

&emsp;&emsp;至心称诵大悲咒。&emsp;&emsp;厌魅还着于本人。

&emsp;&emsp;恶生浊乱法灭时。&emsp;&emsp;淫欲火盛心迷倒。

&emsp;&emsp;弃背妻婿外贪染。&emsp;&emsp;昼夜邪思无暂停。

&emsp;&emsp;若能称诵大悲咒。&emsp;&emsp;淫欲火灭邪心除。

&emsp;&emsp;我若广赞咒功力。&emsp;&emsp;一劫称扬无尽期。

尔时观世音菩萨告梵天言。诵此咒五遍。取五色线作索。咒二十一遍。结作二十一结。系项。此陀罗尼是过去九十九亿恒河沙诸佛所说。

彼等诸佛。为诸行人修行六度未满足者。速令满足故。未发菩提心者。速令发心故。若声闻人未证果者。速令证故。若三千大千世界内。诸神仙人未发无上菩提心者。速令发心故。若诸众生未得大乘信根者。以此陀罗尼威神力故。令其大乘种子法芽增长。以我方便慈悲力故。令其所须。皆得成办。

又三千大千世界。幽隐闇处。三涂众生。闻我此咒。皆得离苦。有诸菩萨未阶初住者。速令得故。乃至令得十住地故。又令得到佛地故。自然成就三十二相。八十随形好。若声闻人。闻此陀罗尼。一经耳者。修行书写此陀罗尼者。以质直心如法而住者。四沙门果。不求自得。若三千大千世界内。山河石壁。四大海水。能令涌沸。须弥山及铁围山。能令摇动。又令碎如微尘。其中众生。悉令发无上菩提心。

若诸众生现世求愿者。于三七日。净持斋戒。诵此陀罗尼。必果所愿。从生死际。至生死际。一切恶业。并皆灭尽。三千大千世界内。一切诸佛菩萨。梵释四天王。神仙龙王。悉皆证知。

若诸天人诵持此陀罗尼者。其人若在江河大海中沐浴。其中众生。得此人沐身之水。沾着其身。一切恶业重罪。悉皆消灭。即得转生他方净土。莲华化生。不受胎身湿卵之身。何况受持读诵者。若诵持者。行于道路。大风时来。吹此人身毛发衣服。余风下过。诸类众生。得其人飘身风吹着衣者。一切重障恶业。并皆灭尽。更不受三恶道报。常生佛前。当知受持者。福德果报不可思议。

诵持此陀罗尼者。口中所出言音。若善若恶。一切天魔外道。天龙鬼神闻者。皆是清净法音。皆于其人起恭敬心。尊重如佛。

诵持此陀罗尼者。当知其人即是佛身藏。九十九亿恒河沙诸佛所爱惜故。

当知其人即是光明藏。一切如来光明照故。

当知其人是慈悲藏。恒以陀罗尼救众生故。

当知其人是妙法藏。普摄一切诸陀罗尼门故。

当知其人是禅定藏。百千三昧皆现前故。

当知其人是虚空藏。常以空慧观众生故。

当知其人是无畏藏。龙天善神常护持故。

当知其人是妙语藏。口中陀罗尼音无断绝故。

当知其人是常住藏。三灾恶劫不能坏故。

当知其人是解脱藏。天魔外道不能稽留故。

当知其人是药王藏。常以陀罗尼疗众生病故。

当知其人是神通藏。游诸佛国得自在故。其人功德。赞不可尽。

善男子。若复有人。厌世间苦。求长生乐者。在闲净处。清净结界。咒衣着。若水。若食。若香。若药。皆咒一百八遍服。必得长命。

若能如法结界。依法受持。一切成就。其结界法者。取刀。咒二十一遍。划地为界。或取净水。咒二十一遍。散着四方为界。或取白芥子。咒二十一遍。掷着四方为界。或以想到处为界。或取净灰。咒二十一遍为界。或咒五色线二十一遍。围绕四边为界。皆得。若能如法受持。自然克果。

若闻此陀罗尼名字者。尚灭无量劫生死重罪。何况诵持者。若得此神咒诵者。当知其人已曾供养无量诸佛。广种善根。若能为诸众生拔其苦难。如法诵持者。当知其人即是具大悲者。成佛不久。所见众生。皆悉为诵。令彼耳闻。与作菩提因。是人功德无量无边。赞不可尽。

若能精诚用心。身持斋戒。为一切众生忏悔先业之罪。亦自忏谢无量劫来种种恶业。口中馺馺诵此陀罗尼。声声不绝者。四沙门果。此生即证。其利根有慧观方便者。十地果位。克获不难。何况世间小小福报。所有求愿。无不果遂者也。

若欲使鬼者。取野髑髅净洗。于千眼像前设坛场。以种种香华饮食祭之。日日如是。七日必来现身。随人使令。若欲使四天王者。咒檀香烧之。由此菩萨大悲愿力深重故。亦为此陀罗尼威神广大故。

佛告阿难。若有国土。灾难起时。是土国王。若以正法治国。宽纵人物。不枉众生。赦诸有过。七日七夜。身心精进。诵持如是大悲心陀罗尼神咒。令彼国土。一切灾难悉皆除灭。五谷丰登。万姓安乐。

又若为于他国怨敌。数（音朔）来侵扰。百姓不安。大臣谋叛。疫气流行。水旱不调。日月失度。如是种种灾难起时。当造千眼大悲心像。面向西方。以种种香华。幢幡宝盖。或百味饮食。至心供养。

其王又能七日七夜。身心精进。诵持如是陀罗尼神妙章句。外国怨敌。即自降伏。各还政治。不相扰恼。国土相通。慈心相向。王子百官。皆行忠赤。妃后彩女。孝敬向王。诸龙鬼神。拥护其国。雨泽顺时。果实丰饶。人民欢乐。

又若家内遇大恶病。百怪竞起。鬼神邪魔耗乱其家。恶人横造口舌。以相谋害。室家大小内外不和者。常向千眼大悲像前。设其坛场。至心念观世音菩萨。诵此陀罗尼。满其千遍。如上恶事。悉皆消灭。永得安隐。

阿难白佛言。世尊。此咒名何。云何受持。佛告阿难。如是神咒。有种种名。一名广大圆满。一名无碍大悲。一名救苦陀罗尼。一名延寿陀罗尼。一名灭恶趣陀罗尼。一名破恶业障陀罗尼。一名满愿陀罗尼。一名随心自在陀罗尼。一名速超上地陀罗尼。如是受持。

阿难白佛言。世尊。此菩萨摩诃萨。名字何等。善能宣说如是陀罗尼。佛言。此菩萨名观世音自在。亦名捻索。亦名千光眼。善男子。此观世音菩萨。不可思议威神之力。已于过去无量劫中。已作佛竟。号正法明如来。大悲愿力。为欲发起一切菩萨。安乐成熟诸众生故。现作菩萨。

汝等大众。诸菩萨摩诃萨。梵释龙神。皆应恭敬。莫生轻慢。一切人天。常须供养。专称名号。得无量福。灭无量罪。命终往生阿弥陀佛国。

佛告阿难。此观世音菩萨所说神咒。真实不虚。若欲请此菩萨来。咒拙具罗香三七遍烧。菩萨即来。（注：拙具罗香。安息香也。）

若有猫儿所著者。取弭哩吒那。烧作灰。和净土泥。捻作猫儿形。于千眼像前。咒镔铁刀子一百八遍。段段割之。亦一百八段。遍遍一咒。一称彼名。即永差不着。（注：弭哩吒那。死猫儿头骨也。）

若为蛊毒所害者。取药劫布罗。和拙具罗香。各等分。以井华水一升。和煎。取一升。于千眼像前。咒一百八遍服。即差。（注：药劫布罗。龙脑香也。）

若为恶蛇蝎所螫者。取乾姜末。咒一七遍。着疮中。立即除差。

若为恶怨横相谋害者。取净土。或面或蜡。捻作本形。于千眼像前。咒镔铁刀一百八遍。一咒一截。一称彼名。烧尽一百八段。彼即欢喜。终身厚重相爱敬。

若有患眼睛坏者。若青盲眼暗者。若白晕赤膜无光明者。取诃梨勒果。庵摩勒果。鞞醯勒果。三种各一颗。捣破细研。当研时。惟须护净。莫使新产妇人及猪狗见。口中念佛。以白蜜若人乳汁和。封眼中着。其人乳。要须男孩子母乳。女母乳不成。其药和竟。还须千眼像前。咒一百八遍。着眼中满七日。在深室慎风。眼睛还生。青盲白晕者。光奇盛也。

若患疟病者。取虎豹豺狼皮。咒三七遍。披着身上。即差。师子皮最上。

若被蛇螫。取被螫人结聍。咒三七遍。着疮中。即差。（注：聍。耳中垢也。）

若患恶疟入心。闷绝欲死者。取桃胶一颗。大小亦如桃颗。清水一升和。煎取半升。咒七遍。顿服尽。即差。其药莫使妇人煎。

若患传尸鬼气。伏尸连病者。取拙具罗香。咒三七遍。烧薰鼻孔中。又取七丸如兔粪。咒三七遍吞。即差。慎酒肉五辛及恶骂。若取摩那屎罗。和白芥子印成盐。咒三七遍。于病儿床下烧。其作病儿。即魔掣迸走。不敢住也。（注：摩那屎罗。雄黄也。）

若患耳聋者。咒胡麻油着耳中。即差。

若患一边偏风。耳鼻不通。手脚不随者。取胡麻油。煎青木香。咒三七遍。摩拭身上。永得除差。又方。取纯牛酥。咒三七遍摩。亦差。

若患难产者。取胡麻油。咒三七遍。摩产妇脐中。及玉门中。即易生。

若妇人怀妊。子死腹中。取阿波木利伽草一大两。清水二升和。煎取一升。咒三七遍服。即出。一无苦痛。胎衣不出者。亦服此药。即差。（注：阿波木利伽草。牛膝草也。）

若卒患心痛不可忍者。名遁尸疰。取君柱鲁香。乳头成者一颗。咒三七遍。口中嚼咽。不限多少。令变吐。即差。慎五辛酒肉。（注：君柱鲁香。薰陆香也。）

若被火烧疮。取热瞿摩夷。咒三七遍。涂疮上。即差。（注：热瞿摩夷。乌牛屎也。）

若患蛔虫咬心。取骨鲁木遮半升。咒三七遍服。即差。重者一升。虫如綟索出来。（注：骨鲁木遮。白马尿也。）

若患丁疮者。取凌霄叶。捣取汁。咒三七遍。沥着疮上。即拔根出。立差。（注：凌霄叶。即紫葳叶。）

若患蝇螫眼中。骨鲁怛怯滤取汁。咒三七遍。夜卧着眼中。即差。（注：骨鲁怛怯。新驴屎也。）

若患腹中痛。和井华水。和印成盐三七颗。咒三七遍。服半升。即差。

若患赤眼者。及眼中有努肉。及有翳者。取奢奢弥叶。捣滤取汁。咒三七遍。浸青钱一宿。更咒七遍。着眼中。即差。（注：奢奢弥叶。枸杞叶也。）

若患畏夜不安。恐怖出入惊怕者。取白线作索。咒三七遍。作二十一结。系项。恐怖即除。非但除怖。亦得灭罪。

若家内横起灾难者。取石榴枝。寸截一千八段。两头涂酥酪蜜。一咒一烧。尽千八遍。一切灾难。悉皆除灭。要在佛前作之。

若取白菖蒲。咒三七遍。系着右臂上。一切斗处。论义处。皆得胜他。

若取奢奢弥叶枝柯寸截。两头涂真牛酥。白蜜牛酥。一咒一烧。尽一千八段。日别三时。时别一千八遍。满七日。咒师自悟通智也。

若欲降伏大力鬼神者。取阿唎瑟迦柴。咒七七遍。火中烧。还须涂酥酪蜜。须要于大悲心像前作之。（注：阿唎瑟迦柴。木患子也。）

若取胡嚧遮那一大两。着琉璃瓶中。置大悲心像前。咒一百八遍。涂身点额。一切天龙鬼神。人及非人。皆悉欢喜也。（注：胡嚧遮那。牛黄也。）

若有身被枷锁者。取白鸽粪。咒一百八遍。涂于手上。用摩枷锁。枷锁自脱也。

若有夫妇不和。状如水火者。取鸳鸯尾。于大悲心像前。咒一千八遍。带彼。即终身欢喜相爱敬。

若有被虫食田苗。及五果子者。取净灰净沙。或净水。咒三七遍。散田苗四边。虫即退散也。果树兼咒水。洒着树上。虫不敢食果也。

佛告阿难。若为富饶种种珍宝资具者。当于如意珠手。

若为种种不安。求安隐者。当于羂索手。

若为腹中诸病者。当于宝钵手。

若为降伏一切魍魉鬼神者。当于宝剑手。

若为降伏一切天魔神者。当于跋折罗手。

若为摧伏一切怨敌者。当于金刚杵手。

若为一切处。怖畏不安者。当于施无畏手。

若为眼闇无光明者。当于日精摩尼手。

若为热毒病求清凉者。当于月精摩尼手。

若为荣官益职者。当于宝弓手。

若为诸善朋友早相逢者。当于宝箭手。

若为身上种种病者。当于杨枝手。

若为除身上恶障难者。当于白拂手。

若为一切善和眷属者。当于宝瓶手。

若为辟除一切虎狼豺豹诸恶兽者。当于旁牌手。

若为一切时处。好离官难者。当于钺斧手。

若为男女仆使者。当于玉环手。

若为种种功德者。当于白莲华手。

若为欲得往生十方净土者。当于青莲华手。

若为大智慧者。当于宝镜手。

若为面见十方一切诸佛者。当于紫莲华手。

若为地中伏藏者。当于宝箧手。

若为仙道者。当于五色云手。

若为生梵天者。当于军持手。

若为往生诸天宫者。当于红莲华手。

若为辟除他方逆贼者。当于宝戟手。

若为召呼一切诸天善神者。当于宝螺手。

若为使令一切鬼神者。当于髑髅杖手。

若为十方诸佛速来授手者。当于数珠手。

若为成就一切上妙梵音声者。当于宝铎手。

若为口业辞辩巧妙者。当于宝印手。

若为善神龙王常来拥护者。当于俱尸铁钩手。

若为慈悲覆护一切众生者。当于锡杖手。

若为一切众生常相恭敬爱念者。当于合掌手。

若为生生之处不离诸佛边者。当于化佛手。

若为生生世世常在佛宫殿中。不处胎藏中受身者。当于化宫殿手。

若为多闻广学者。当于宝经手。

若为从今身至佛身。菩提心常不退转者。当于不退金轮手。

若为十方诸佛速来摩顶授记者。当于顶上化佛手。

若为果蓏诸谷稼者。当于葡萄手。

如是可求之法。有其千条。今粗略说少耳。

日光菩萨。为受持大悲心陀罗尼者。说大神咒而拥护之。

南无勃陀瞿那迷。南无达摩莫诃低。南无僧伽多夜泥。底哩部毕萨咄檐纳摩。

诵此咒灭一切罪。亦能辟魔。及除天灾。若诵一遍。礼佛一拜。如是日别三时。诵咒礼佛。未来之世。所受身处。当得一一相貌端正。可喜果报。

月光菩萨。亦复为诸行人。说陀罗尼咒而拥护之。

深低帝屠苏吒。阿若蜜帝乌都吒。深耆吒。波赖帝。耶弥若吒乌都吒。拘罗帝吒耆摩吒。沙婆诃。

诵此咒五遍。取五色线做咒索。痛处系。此咒乃是过去四十恒河沙诸佛所说。我今亦说。为诸行人作拥护故。除一切障难故。除一切恶病痛故。成就一切诸善法故。远离一切诸怖畏故。

佛告阿难。汝当深心清净。受持此陀罗尼。广宣流布于阎浮提。莫令断绝。此陀罗尼。能大利益三界众生。一切患苦萦身者。以此陀罗尼治之。无有不差者。此大神咒。咒乾枯树。尚得生枝柯华果。何况有情有识众生。身有病患。治之不差者。必无是处。

善男子。此陀罗尼威神之力。不可思议。不可思议。叹莫能尽。若不过去久远已来。广种善根。乃至名字不可得闻。何况得见。汝等大众。天人龙神。闻我赞叹。皆应随喜。

若有谤此咒者。即为谤彼九十九亿恒河沙诸佛。若于此陀罗尼生疑不信者。当知其人永失大利。百千万劫。常沦恶趣。无有出期。常不见佛。不闻法。不 睹僧。

一切众会菩萨摩诃萨。金刚密迹。梵释四王。天龙鬼神。闻佛如来赞叹此陀罗尼。皆悉欢喜。奉教修行。