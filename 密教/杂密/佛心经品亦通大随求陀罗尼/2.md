## 佛心经品亦通大随求陀罗尼卷下

三藏菩提流志奉　诏译

尔时阿难处大众中潜然忧愁。于其中间诸有经律一切藏门俱然掩闭。诸大金刚及诸菩萨。一切所有灵祇游世界者。乃至诸大龙神仙众。及百千万亿世界四天王等。乃至释梵诸天。悉皆迷闷顿失精光。唯有诸佛能知广大因起。各各安坐皆自于身及心。放微细光。自想慰问。

尔时毗卢遮那如来。复于身分更开异色无量威德大端严光。其光普照乃至有罪无罪等。如是众生皆得无怖。复于光中演说微细音声告诸佛言。诸大圣众此威光难知此威光难测。唯有大圣与我力等。与我心等与我慈等。与我悲等与我解等。与我知等与我辨等。乃至世界所有知量。能尽知者即能知此光明。所谓因缘而得种种知见。

尔时阿难于其闷中。心有少省强自意持。即起问卢遮那言。世尊其此光者唯说诸佛耶。佛言是善男子。唯佛能知。虽有菩萨未同佛见。其时阿难前礼佛足。五体投地眼中垂泪。以偈问曰。

&emsp;&emsp;世界有菩萨&emsp;&emsp;现身得为佛

&emsp;&emsp;世界有菩萨&emsp;&emsp;能化无边身

&emsp;&emsp;世界有菩萨&emsp;&emsp;能知佛所知

&emsp;&emsp;世界有菩萨&emsp;&emsp;能解众生缚

&emsp;&emsp;世界有菩萨&emsp;&emsp;遍入诸佛刹

&emsp;&emsp;世界有菩萨&emsp;&emsp;种种示方便

&emsp;&emsp;世界有菩萨&emsp;&emsp;堪忍入诸苦

&emsp;&emsp;世界有菩萨&emsp;&emsp;摄众于己身

&emsp;&emsp;如是诸菩萨&emsp;&emsp;皆是灌顶主

&emsp;&emsp;示同诸佛身&emsp;&emsp;应念现诸境

&emsp;&emsp;神通波罗蜜&emsp;&emsp;其实不思议

&emsp;&emsp;能于急难中&emsp;&emsp;无畏大自在

&emsp;&emsp;我观如是等&emsp;&emsp;与佛亦无异

&emsp;&emsp;若具受持者&emsp;&emsp;同佛不思议

&emsp;&emsp;诵持佛法藏&emsp;&emsp;一一皆遍了

&emsp;&emsp;即此法云顶&emsp;&emsp;皆是满足位

&emsp;&emsp;云何此人等&emsp;&emsp;不知此因缘

&emsp;&emsp;若此不知者&emsp;&emsp;下愚何能了

尔时毗卢遮那佛。于光明中出大音声。叹阿难言。善哉佛子以是等菩萨虽有大慈慈不遍故。所以不知。虽有大悲悲不遍故。所以不知。虽有大忍忍不遍故。所以不知。虽有大通通亦不遍。虽有大力力亦不遍。虽有示现示现不遍。虽有无碍无碍不遍。如是不遍一一菩萨皆悉有之。若得遍者了见佛性。即能知我。此事佛性犹故未了。云何能知如来量处。阿难白佛言。世尊如是菩萨犹故不知。一切众生云何得解此理。佛言汝我此亲承第七佛释迦牟尼。次当宣说。一切众生自然得了。能奉持者。一切众生自然得解我之所说。

尔时阿难。即问释迦牟尼佛言。世尊此事云何。我自亲承供养已经劫数。唯愿为我示现。及诸法要。我欲修行流注众生心际。

尔时如来告阿难言。阿难我今示现如是神力。汝等递相告语慎勿惊怖。阿难即受如来语告大众言。大众当知大众当知。高声三告。其时阿难不觉身腾处虚空中。大众仰观见阿难身。谓是阿难得无碍通。其时音声遍至阿迦尼吒天所有世界尽皆知闻。阿难白佛言。世尊遍告已讫唯愿示现。尔时世尊。即以四十齿俱时齐密入慈愍定。计念心中心咒作是念已。复以右手中指指于南方。以足大指桉于地。其时所有世界及非世界。所有地狱涌出虚空。

复于上方世界所有诸雨。雨宝莲华破此地狱。其时世界无有一人受诸苦者。秽恶都尽俱得法眼见于如来。复有示现一切世界诸大药叉及罗刹王护梵帝释四天王等一切饿鬼及阿修罗王。如是之身皆得神通。所谓通者善通慈愍。普覆众生如佛无异。

复有大通于虚空中雨微细雨。所有一切起愿求者皆得满足。缨重疾病承此闻力皆得除差。饿者饱满热者清凉。

复有大通遍十方界所有众生。当尔之时一一皆论说佛心地。

复有大通。若有众生在母腹者。处胎孕者。为儿者即能忆识过去心地。知所生处本所经事。竝能记持。

复有大通。十方世界诸恶灾毒永劫不起。

复有大通。其通光明遍十方界。一一界量是佛及诸菩萨。乃至声闻四果等类。俱得明见无有疑滞。俱时皆能明遍三界。尽诸苦际同佛寿劫。

复有大通。其通光明现五种色。一一色中五百万亿那由他殑伽沙化佛。俱将眷属大菩萨众昇空而来。所是眷属皆能论说佛心中心所有法要。即自明解。

复有大通。其通光明遍十方刹。其时大地动摇三十六遍。星宿日月应时堕落。遍于八方所有魔及魔民。皆舍魔业退其威神。即得佛通。佛通已俱能忆识本所受业。即生悔恨求哀忏悔自求出家。无有一人心不定者。佛告诸善男子。其此通光遍十方界有大威德。三明六通具八解脱。如法修者直至佛身更无异身。何以故。以诸佛心同时证故。以诸如来同印可故。我卢遮那者是佛母。常于此中自住持故。所有愿求自印可故。自满愿故自观察故。自与一切为灌顶师。所有学者自来证故。能知佛心者。广遣诸天来供养故。令诸金刚藏王密迹菩萨为绝灾变常覆阴故。又遣一切诸天不可识者求围绕故。乃至世界所有化形者变形者。种种伏匿者潜隐世间者。常来护卫故。上至释梵诸天药叉天众来从伏故。四海跋陀鬼子魔母恶鬼药叉等。一切非行。乃至如是等众无不顺伏者。必当如法依我佛心取佛心法。必当证效更无异法。而能成我此心事者。

尔时阿难白佛言。世尊如此心法佛自依持。以大神通即得如法也。乃诸菩萨金刚久处佛行。亦至佛所即能学佛坚固住。决定不退得菩提证。如诸下愚欲乐求者云何得至。佛力广大威德玄旷。志行深[涳-工+豕]住大忍力然始得成。今者云何欲令众生修学此法。云何得如法云何证验云何能了见。众生心事当见之。时有何法则得辨邪正。复有何法令诸魔王等一切诸大恶王诸余变怪即自调伏。复有何法立证佛心。我闻契经所说。久受勤苦具修诸度。犹未即证。我今不知所趣。唯愿为我解说一切所有法要。证验成佛及世间所知。

佛赞阿难善哉善哉。汝欲知者听受思惟。我今当说阿难其此佛身。世间有谁能识有谁自知。有谁行行一无差失。有谁能知尽生死际实无有知。唯佛与佛能知此事。阿难我此心咒。但行慈悲日持千遍得满千日。佛力自成所作自成。十地愿力不能回也。

复有一法欲知验者。持十万遍外含一口水。心诵百遍应有所作以水[口*孙]之诸苦除灭。若得除者必定大验。持至百万遍[口*孙]。山得倒众罪得灭。诸有灾疫鄣。于世间作不祥者。于晨朝日[口*孙]一口水。得满三日灾疫即灭。能护大千世界地及虚空。欲定邪正者。取一铜镜无间大小咒经万遍持行。乃至邪正必定决了。若欲知此心彼心诸佛心菩萨心。金刚心诸天心四果圣人心。四海龙藏心及龙王心。天王心日月星宿心。药叉罗刹心一切鬼神王。乃至世间隐形伏匿心。及世间众生心并知所缘之处。桉法华经庄严六根功德从此而生。佛子必定凡夫必定。菩萨必定金刚必定能作此法。余无能者。阿难复白佛言。世尊如修此法。有何坛界有何药木。有何供养有何香花。有何綵色有何知识。用何处所请具说之。佛告阿难。汝为颠倒为是正问。若是正问即此颠倒。若正者不应问。此如来心从色生。邪执法像法事法我都不为。唯有心法至心实际。阿难无有一法攀缘至如来处。心无异境唯一是实。阿难若一切事法能作佛者。何不于事放大光明于身心。若于身心当知事法一无事立。何以故。我昔凡夫时。往尼佉罗山见诸咒仙作种种法。我于彼时近得此咒才经七日。其诸咒仙不识我身。为此恶人作种种恶术欲降伏于我。尽其神力以经七日。殊无所获唯自燋枯。我时怜念即语诸仙。当知如汝力者。纵尽大劫不能害我。若害得者无有是处。诸仙齐来即语我言。汝得他心智耶知我有害。我即告言我得。诸仙问言既是得者我有何害。我即告言汝等併隈平章。此是恶人宜作某法。在併隈处作彼人形以刀刻之。其人即死不复前进传说我辈。其时诸仙闻说此事。心即憔悴即来顶礼于我。复问我言圣者云何知耶。我即答言仙众。汝等是妄我即是真。汝即是邪我即是正。汝即见有我即见空。汝即是枝叶我即是根本。汝即是虚我即是实。汝即是谄佞我即是直信。汝之有法从我而生。云何儿子反害父母。岂有枝叶相害于根。岂有虚伪害得真实。岂有萤火害得日光岂有微土能竭大流岂有毒药气能破甘露味。岂有罗刹损得佛身。岂有蚁子撼须弥山。

尔时诸仙闻我此语。心生嗔怒共我捔力。以诸星术怖愶于我。我时须臾忆念定。即在心以气嘘天诵咒七遍。黑云遍空星宿不现日月无光。我复吹地其地动摇不安经七日。我复以心召唤十方佛。十方同时来至我顶。应时我身边所有与我同类。唯我能知诸佛亦不觉。我复以眼视于十方。其时仙众惶怖无计。求哀顶礼依附于我。复重忏悔唯愿救护令我无畏。我即以佛心观之即得无畏。即于我所受佛心中心法便得神通。阿难我此心法与十方所有诸恶心法为主。若人求一切事法及非事法是世谛法出世谛法。不依我此心法别得神通者。无有是处。

尔时阿难复问佛言。如上所说有定印者其印如何。愿为宣说定印轨则。

佛告阿难善听。先以结伽趺坐念我心咒一七遍。咒手然结定印。先仰左手搭于交脚。即以右手仰安左手上。以十指与脘骨齐。以右手中指捻大指上文成。若人诵咒一百八遍三度。踊身乃至地下虚空。及三十三天。皆悉抚心生善。一切诸大恶王。能害人者能障道者。皆使念佛令不谤佛。令诸众生得佛菩萨。永不退转识宿命智。如来常以此印召慕有缘。令其大地三十六种震动者常用此印。此印功力不可具说。所有持者但自知之。

尔时阿难白佛言。世尊如来所持能如是。其未得佛心者云何持耶我见诸药或香或臭我见诸水或浊或清。我见日月或明或暗。我见所修或凡或圣。或佛或魔或想或像。或有或无或安或危或是或非。如上事者乃有无量。先后定境像颠倒幻化不一。云何如来以诸凡夫同佛持耶。若得佛持一一佛业。若非佛持即是魔业。云何如来以诸凡夫同一佛心。佛言阿难善哉善哉。一切凡夫能受持戒我此心者实同我心即同我力。若不得者。我受轮廻六道生死。所说言教并是虚妄坠堕众生。当知我即是魔非如来也。阿难汝当有疑。阿难汝更听我所说。若有众生能持此法。即如来心如来心藏此人守掌当知此人即如来眼。所有瞻脉与佛齐等。当知此人如是求。手掌上安置是人故。当知是人是如来顶。如来顶上安置此人故。当知是人是如来心。如来心藏付属是人故。善男子当知是人是如来依。久远过去诸佛。依护此人广救世谛故。当知此人即是佛树。即是佛日永劫不灭。当知此人是佛金刚山也。假使世界千万亿恒河沙数。诸恶灾祥同时出现。大地倾覆。一切山河大海目真隣陀山铁围山大铁围山。及十宝山一时倾覆。龙藏浩沸天地变灭。星宿堕落众生都尽。此人不畏灭没破坏。无有一切诸恶能得其便。何以故佛日护故。于佛衣下自藏隐故。菩萨盖中自安身故一切金刚得佛所勅卫此人故。一切所有自恭敬故。若常持者。当知此人必得佛身不错谬故。阿难若有众生持我此法不得佛者。我即退位入阿毗狱更无寿生。佛誓已。一切众生及阿难身遍体血流。大地坏烈。日月不现。星宿隐没。其时为阿难有疑心故现如是事。

尔时阿难唯身及心莫知所守。其时如来见阿难心悔。即为阿难说除疑偈。

&emsp;&emsp;诸佛境界中&emsp;&emsp;小根所不及

&emsp;&emsp;久远诸佛语&emsp;&emsp;菩萨不能知

&emsp;&emsp;诸佛神通中&emsp;&emsp;是境见非境

&emsp;&emsp;久远诸如来&emsp;&emsp;同我此一心

&emsp;&emsp;此心非诸心&emsp;&emsp;此心即是佛

&emsp;&emsp;若行此心事&emsp;&emsp;无不离世间

&emsp;&emsp;过去诸佛心&emsp;&emsp;未来及现在

&emsp;&emsp;中及菩萨等&emsp;&emsp;及于诸天身

&emsp;&emsp;下愚凡夫类&emsp;&emsp;能持我此心

&emsp;&emsp;速证无生忍&emsp;&emsp;更不住世间

&emsp;&emsp;菩萨声闻众&emsp;&emsp;及余四果等

&emsp;&emsp;上及于诸佛&emsp;&emsp;无不由是生

&emsp;&emsp;持戒得圆满&emsp;&emsp;信施有得报

&emsp;&emsp;存念常不退&emsp;&emsp;在在所生处

&emsp;&emsp;常喜得逢迎&emsp;&emsp;所说诸言教

&emsp;&emsp;皆是佛心智&emsp;&emsp;念念得果报

&emsp;&emsp;皆亦由是生&emsp;&emsp;一一诸如来

&emsp;&emsp;说量无穷尽&emsp;&emsp;一一佛神力

&emsp;&emsp;复有无量方&emsp;&emsp;一一方面中

&emsp;&emsp;复有无量佛&emsp;&emsp;一一佛神足

&emsp;&emsp;皆从佛心起&emsp;&emsp;一一佛心中

&emsp;&emsp;摄入心中心&emsp;&emsp;如此心中心

&emsp;&emsp;说佛不可说&emsp;&emsp;一一不可说

&emsp;&emsp;斯亦由是生&emsp;&emsp;世间非世间

&emsp;&emsp;出世非出世&emsp;&emsp;善巧诸方便

&emsp;&emsp;言说诸记论&emsp;&emsp;秘密陀罗尼

&emsp;&emsp;他心自在定&emsp;&emsp;过去现在智

&emsp;&emsp;未来得成果&emsp;&emsp;斯亦由是生

&emsp;&emsp;魔王转轮王&emsp;&emsp;梵天自在等

&emsp;&emsp;一切诸有力&emsp;&emsp;从佛心所转

&emsp;&emsp;邪术与正印&emsp;&emsp;见闻即辨了

&emsp;&emsp;如是圣心力&emsp;&emsp;广达众境界

&emsp;&emsp;斯亦由是生&emsp;&emsp;如来印众道

&emsp;&emsp;降魔度非人&emsp;&emsp;神变及自在

&emsp;&emsp;视入诸非境&emsp;&emsp;为众断苦缚

&emsp;&emsp;震动诸世界&emsp;&emsp;视入一缘中

&emsp;&emsp;大慈满十方&emsp;&emsp;斯亦由是生

&emsp;&emsp;一切众生类&emsp;&emsp;种诸福业等

&emsp;&emsp;成熟不成熟&emsp;&emsp;他心自在智

&emsp;&emsp;决了所生地&emsp;&emsp;一一遍十方

&emsp;&emsp;一切诸众生&emsp;&emsp;闻音皆信佛

&emsp;&emsp;是广长舌相&emsp;&emsp;斯亦由是生

&emsp;&emsp;十方诸国土&emsp;&emsp;天上及下方

&emsp;&emsp;乃至万刹土&emsp;&emsp;一一刹土中

&emsp;&emsp;皆有万世界&emsp;&emsp;众生不可量

&emsp;&emsp;闻音皆信佛&emsp;&emsp;如是舌相等

&emsp;&emsp;斯亦由是生&emsp;&emsp;光音遍净天

&emsp;&emsp;或及非世界&emsp;&emsp;有形无形等

&emsp;&emsp;俱能含佛性&emsp;&emsp;有流及无光

&emsp;&emsp;虚空影响类&emsp;&emsp;堕形中叐中

&emsp;&emsp;承佛即归念&emsp;&emsp;不信及阐提

&emsp;&emsp;斯法不断等&emsp;&emsp;俱得因缘者

&emsp;&emsp;如是诸众生&emsp;&emsp;承光得离世

&emsp;&emsp;此亦由是生&emsp;&emsp;下愚凡夫等

&emsp;&emsp;能持佛心咒&emsp;&emsp;即同佛心地

&emsp;&emsp;具六波罗蜜&emsp;&emsp;当获大神通

&emsp;&emsp;遍照诸佛界&emsp;&emsp;即具六神通

&emsp;&emsp;所说如诸佛&emsp;&emsp;举足及下足

&emsp;&emsp;皆得大神变&emsp;&emsp;是语及非语

&emsp;&emsp;问悉一音同&emsp;&emsp;纵是佛非身

&emsp;&emsp;所说佛正智&emsp;&emsp;凡夫及圣行

&emsp;&emsp;发念等菩提&emsp;&emsp;一切果位中

&emsp;&emsp;皆是佛心力

佛告阿难。我此句偈如虚空花。以佛神力即便住虚空中成菩萨盖。其此盖下。复有百亿殑伽沙那庾多不可说不可说世界无边量化佛。复有如是不可说量法身佛。复有不可说量报身佛。一一眷属皆是菩萨唱导之首。复有不可说量菩萨。一一菩萨复有无量眷属。皆是人中唱导之师。皆是三地四地及八地等而共围绕。如是等佛及菩萨声闻缘觉四果圣人。一切诸天仙无量世界四天王。梵王帝释及阿修罗。及一切罗刹夜叉鬼神众。一切大威德者大神通者。大护念者大慈悲者大自在者。皆共围绕此盖。持心不退受佛中心法。其时即有大不可说不可说数地神。各持一千叶莲华。承此如上持咒人足。游腾十方现光明身。其光皆现紫磨黄金色。一一众生见此光者。即断有流得入佛定即见大千世界所起因缘所作事业。皆悉明了无不获果。其时阿难以偈叹佛。

&emsp;&emsp;善哉我师释迦文&emsp;&emsp;一音遍了大千界

&emsp;&emsp;以一微音度脱了&emsp;&emsp;众生身分不觉知

&emsp;&emsp;善哉如来自在光&emsp;&emsp;是臭非臭皆照触

&emsp;&emsp;自心涌出甘露水&emsp;&emsp;灌洗得净不觉知

&emsp;&emsp;善哉无畏自在心&emsp;&emsp;能以无畏怖诸虎

&emsp;&emsp;野象毒龙皆自伏&emsp;&emsp;自然生慈不觉知

&emsp;&emsp;善哉无畏神通王&emsp;&emsp;出语大千皆震动

&emsp;&emsp;动以自然来归伏&emsp;&emsp;伏以其心不觉知

&emsp;&emsp;善哉无量慈悲心&emsp;&emsp;能以慈悲流诸趣

&emsp;&emsp;一切德慈修佛法&emsp;&emsp;所修慈者不觉知

&emsp;&emsp;善哉无量善藏王&emsp;&emsp;广付善哉与众生

&emsp;&emsp;所持善者得善定&emsp;&emsp;持善之人不觉知

&emsp;&emsp;善哉无量宝幢王&emsp;&emsp;将此幢光阴世界

&emsp;&emsp;众生蒙咒脱苦缚&emsp;&emsp;得离苦者不觉知

&emsp;&emsp;善哉无量大法树&emsp;&emsp;能与大千作阴凉

&emsp;&emsp;所有住阴离热恼&emsp;&emsp;得离恼者不觉知

&emsp;&emsp;善哉无量大法镜&emsp;&emsp;照破一切黑冥暗

&emsp;&emsp;得明心中出智慧&emsp;&emsp;具智慧者不觉知

&emsp;&emsp;善哉如来一音声&emsp;&emsp;所闻持者得一味

&emsp;&emsp;如是一味遍众生&emsp;&emsp;尔乃名为大慈悲

&emsp;&emsp;我今下愚凡夫智&emsp;&emsp;若欲叹佛无穷尽

&emsp;&emsp;具以微心少叹耳&emsp;&emsp;愿佛慈悲纳受之

尔时阿难偈叹佛以白佛言。世尊我今愚浅虽以叹佛。佛神德故我不能宣。世尊如是因缘。如是神力如是自在如是决定。我未闻见。如来因何今乃说尔。如来久知众生根性浅深皆不等学。何故昔时不说此智普及众生。而令有来往耶。佛告阿难我此心中心。常于我前我未出世此心出世。我未受生此心受生。我未得定此心先定。如是定慧力是佛住处。是佛行处是佛定处。佛思惟处佛觉悟处。佛行道处佛决定处。阿难一切菩萨金刚诸天。下凡夫诸余神鬼夜叉罗刹。星宿诸天幻术魔王。如是等能行我心即得我通。若不行我此心法者。欲贪我通无有是处。

阿难白佛言世尊。如来心十地菩萨由不能知。纵有知者从佛退位然始知之。今众生欲修皆是下浅。而心不了愿决相貌。

佛告阿难。我与汝说心中心相貌。不离一切众生。有十二种心。是佛心中心事。何者是耶。一者自身相苦而不辞苦。自心处苦而见一切众生受非苦时念念称说。大悲愍生决定心。自身不见苦于法无所得。能见众生苦救护以命。彻到得出离者是名第一心。二者观一切苦。如现前想而不动转。观一切苦作不定想。自身有苦如入三昧想。有诸恼乱来相及者。作入四禅想。一切怨家来作父母想。欲救诸苦观此苦人。如孝顺子向父母想。是名第二心。三者将自心事同他心行。将他心事同自心行。乃至一切身分与己身分等。一切所欲与己所欲等。一切邪心与正相等。世间一切法宝重如己命等。世间三光如己眼光等。乃至所有食饮妙药差身病等。是名第三心。四者于佛念处作成佛想。我当住持常不放舍。如毗沙门王掌舍利塔。如十金刚藏共持一金刚珠。如十世界跋折罗神共持一跋折罗杵。如十世界观一日光。亦如十方众生同一世界。是名第四。五者能于诸佛一一言句辨论。一一说法一一法树。一一印契一一神通及大小力用而叹己身于法堪作下劣想。一一思惟不入睡眠决定生心。为大千界是信非信但无所损。是名第五心。若能如是者。即得五眼清净明见世界。六者于六度中摄诸心。入慈定门摄毗那夜迦为六种善知识。第一毗那夜迦名为无喜。此人来时令人心中喜怒不定。多行杀法。师即以羼提波罗蜜。摄入慈忍定作慈忍王。第二毗那夜迦名为幻惑。此人来时心所动乱令人不定。于众法中亦不印受。于动乱时即以禅波罗蜜摄入。号为不动智。第三毗那夜迦名为妄说。此人来时多喜。于绮言中生决定心。于诳语中生直信。于清净中生贪欲心。生染污心令人颠倒。即以尸罗波罗蜜摄入号为善巧方便主。即令此人无所能为。第四毗那夜迦名为执缚。此人来时即令行者翻礼魔王。其此毗那夜迦常与一切魔王共为伴侣。所以现魔大身令归依。摄入信心转动惑乱。既觉知已。即以毗梨耶波罗蜜摄。号名为大方便王。第五毗那夜迦名为可意。此人来时令人悕望心成就专行劫剥广求财物将为麁用。先以财心后乃方施其人。常与饿鬼王居野。令此人常无厌足。无厌足已。此一切法力俱失。即以檀波罗蜜所摄。号为大施主王。从此摄已贪心亦尽。第六毗那夜迦名为作伪。其人来时纯辨非法不得正智。多见过患妄生法相。无利求利广行异说为众导首。于正法中起谤法心。即以般若波罗蜜所摄。号为智慧藏王。复有毗那夜迦名为断修。此人来时一切念心。俱时都尽惛惛重睡。复生众病发动外魔。为作内障令人怖惧。多起妄见念异法想。如是诸想即以无畏所摄但行大悲愿为眷属。其人即自臣伏。得臣伏已。物非呵责是为第六。七者于七菩提分我常勤求。所修功德常施一切。摄一切众生苦。我身待受令一切得见闻觉知。令一切众生去离魔境是名第七心。八者于八圣道中常无厌足。常生十信存十善行。不说人过。不自赞不毁他。无想施不望报。常行施誓持法无疲厌。如愿教行不失本心。是名第八心九者不欺众不嫌法。不我慢不增上不执着不诳他。常行质直所修行愿一一记持。佛及僧宝接足承事。所礼尊像不轻慢礼一一如法是名第九心。十者须存十信具足。一者知佛常住在世有大神通。二者信法深远具大方便力有决定力。三者信佛慈愍广施法要拔济众苦。五者知佛于五垢中常现慈光。六者信佛于六贼中如父母。七者信佛于七孔常出佛音。八者信佛于六十二见无爱憎想。九者信佛于五浊世常度众生。说无碍心无有边际。十者信佛菩萨及诸金刚常现神力。能化众生一一成佛。若如是者名第十心。第十一心者。于诸法中一切言论义辨慎勿自赞。不赞己善不近豪贵不舍众善。深观菩萨如在目前。一切怖惧自然除尽。诸佛菩萨渐自降摄。是名第十一心。第十二心者深观自身若有少慢自当加持。若有怠惰自当舍身。若有麁横舍豪贵友。若有多慢自须调伏。若有多诳观利刀境。若有多贪执火而居。若有多欲当观臭肉。若行污秽先观牢狱。若能如是者。是佛心中心法决定。佛心更无疑也。是名第十二心。

尔时阿难白佛言。世尊如佛心中心。直是佛境界耶。及众生境界耶。若有众生境界同此十二心者。此心非众生行处。若众生行得如上事即无有疑。云何众生能行此心。

佛告阿难。但自持之十方冥证非汝所测。汝若能测何名佛心中心耶。

尔时阿难复白佛言。世尊如是法契言不虚妄。今欲所问佛当许不。佛言汝欲何问任汝所言。阿难问佛言。世尊其有众生。欲求脱苦欲求降魔欲求摄持。为有余法为用心中心耶。若用此心中心未见法则。佛告阿难。汝欲知法善听。复当为汝更说随心陀罗尼。即说咒曰。

唵摩尼达哩吽泮吒(又一本呜吽摩纫驮唎（二）虎吽（二合二）泮吒[口*特]音又一本唵摩纫达哩吽泮吒)

若受持者不须择日。不择星宿日月。不问齐与不齐。于如来前或于像前或于净室或舍利塔前。随心所持香花尽心供养。于白月十五日洗浴清净着新净衣。随力所办供养。为护法故须三种白食。作一方坛随心作之。幡灯随力办。诵心中心及随心咒。各一千八十遍。于像足下便取睡眠。于晨朝时如来即为现身。及圣者金刚亦为现身。十方菩萨诸天即来围绕。一切行愿皆悉满足。若身自知犯触及有诸罪。诵至万遍。自得现佛清净光明之身。乃至一切诸法。但诵百万遍无尽知。无有别持之法。若有一切难伏怖畏之像。能怖人者。但以右手中指。屈入掌中。以大指押中指节上。阴诵随心咒。不过百遍自然降伏。毒害火灾以气吹之自然除灭。难灭能灭难除能除。若有一切障难之事。但以二手合掌。以头指无名指掌中相钩。小指大指中指掌中相着。合面向四方。各诵一百八遍。罪垢消除障难并尽。若有上毗那夜迦。欲令降伏者应声降伏。不伏者以右脚大母指按地。诵咒百八遍其时毗那夜迦。七孔流血自然降伏。十方世界所有通虚及持咒仙。及四跋陀及八龙藏界。所有秘法。一切诸有情类。应心呼召无不顺伏唯除恶法不入此中。若欲所求诸天香供养者。仰面看天。诵咒一百八遍。其香即下。若欲往十方佛刹菩萨境界。但以中指指天呼摩醯首罗相随天处不入。临命终时。十方诸佛临顶。自迎将己世界。欲求现身不死必佛世界者。但诵至十亿遍即得。必此天地更不改颜除不至心。若有至心不应此者。我即妄语。所有经教并是魔说非佛说之。

复有一法欲求钱财者。取一熟钱开字当中节。密咒一百八遍。即展指指彼人心。其人开意任意多少。口道即随。

若欲召呼臣公主妃后诸宰贵者。但取美香一颗抄彼人名。内相指下咒一千八十遍。即自奔来。若须穀麦取所须者三颗复安中指下。依前作法即得称心。若欲令一切欢喜者。屈中指入口咒一百八遍。将指指前人随顺不逆。悉皆欢喜。复有一法。欲召诸龙。但取井水一椀。咒经一千遍。写着有龙水中。其龙自来从伏敬事。复有一法。若天无雨。取龙脑及井水一椀。咒经一千遍。置于日中。即白龙从椀而出应时雨下。若雨多时取金色赤土。于纸上画作一龙。咒一千八十遍放着井中。即有赤龙腾天应时即止。

复有一法。穀麦一切苗稼不滋茂者。苏一斤咒一千遍。随风烧一切皆悉润。随时成就。

复有一法。若世间疾病流行者。于赤纸上画取彗星形。咒一千八十遍。其病即除。其星形有六箇小星。合成一星如木揭形。

复有一法。若国家刀兵娆乱四边不宁。取一宾刀子。咒一千遍。随方所指即现神兵。无亿世界所有外难自然退散复有一法。若习一切伎艺文笔工巧内绝外曲。尽世幻术及佛菩萨金刚所行之处所缘境界者。每日晨朝持千遍。经一百日无不尽知。

复有一法。若欲得海龙王宝诸佛如来所付龙藏要记者。但烧五种香。所谓檀沉薰陆及龙脑毕力迦等。于夜静时诵咒面向四方。各诵一千八十遍。其时即有四方龙王。所主藏物即自奉送。

复有一法。若须地藏中宝。所修功德但言。我要此宝修营如是功德。以足踏地诵咒一千遍。其时十方地神发世诸物。来送行人供其所用。若为名利恶用。即不果遂。

复有一法。若一切人相憎者。取五木花咒一百八遍。书其佛字各付一本。即自和敬永不相憎。

复有一法。若人先持一切法无功效者。但取自身所着上盖衣。咒经千遍。与佛敷坐满其七日。即取将着。或复持行持法要即有效验。一切菩萨及金刚藏自然臣伏。驱策迅速。所索无滞。复有一法。若有病疫劫起流行。取七味毒药。所谓乌头附子狼毒芭豆虎珀光明沙龙脑香肉豆蔻。贪来咒一千遍以水渍之。取水洒病者身无病不除。若有率跛咒刀一千遍。将指患处应时舒展。永劫不加尽报无病。

佛告阿难。若我说此法要穷劫不尽。所有所求者。依我上法求之无不果遂。诸有所作一切事业无问大小。尽皆成就满足无缺。若能常持直至菩萨得不退转。若能日日作此法者持此心者。能与世间作大树王。阴诸众生得离诸苦。能令一切皆得佛心。一切众生得不退者。皆犹此人持诵威力。

尔时如来说咒法及功能已。一切菩萨及诸金刚天仙身光悉不现。惟有佛光遍阎浮提。其时诸天住虚空中自然回转。一切魔宫颀覆。须臾之间散灭无余。乃至大地六反震动。其时十方世界。所有菩萨持诸花幢。供养释迦牟尼佛。其诸花中所有音声皆说佛心中事。诸佛心中应现。随心所用不可思议。所持花香皆不可说。亦现不可说音声。所说神力皆亦不可说。其诸菩萨以佛心中心力亦不可说变现。其时十方菩萨。见佛光明遍阎浮提。各于心藏以偈叹佛。

&emsp;&emsp;善哉此光明&emsp;&emsp;是佛心中力

&emsp;&emsp;魔王虽覩见&emsp;&emsp;散灭无形身

&emsp;&emsp;善哉此光明&emsp;&emsp;是佛无碍力

&emsp;&emsp;魔王自殄灭&emsp;&emsp;十方菩萨来

&emsp;&emsp;善哉此光明&emsp;&emsp;是佛随心力

&emsp;&emsp;其力及菩萨&emsp;&emsp;次及凡夫身

&emsp;&emsp;婆馺婆楼那&emsp;&emsp;鬼子及神母

&emsp;&emsp;诸天夜叉众&emsp;&emsp;同时来供养

&emsp;&emsp;一切金刚众&emsp;&emsp;及与自在天

&emsp;&emsp;香积诸梵王&emsp;&emsp;皆悉来归依

&emsp;&emsp;一切诸星宿&emsp;&emsp;风火电嫚神

&emsp;&emsp;四天龙藏等&emsp;&emsp;持花来供养

&emsp;&emsp;四维上下界&emsp;&emsp;虚空及水际

&emsp;&emsp;横流于十方&emsp;&emsp;皆叹心中心

&emsp;&emsp;如来心中心&emsp;&emsp;尽劫说不尽

&emsp;&emsp;假使百千海&emsp;&emsp;不与一毫等

&emsp;&emsp;假使千世界&emsp;&emsp;不及七毛端

&emsp;&emsp;满足萨婆若&emsp;&emsp;不及佛心际

&emsp;&emsp;我等广修愿&emsp;&emsp;已经无量劫

&emsp;&emsp;所有诸菩萨&emsp;&emsp;未悟心中心

&emsp;&emsp;如来心中心&emsp;&emsp;唯佛乃能了

&emsp;&emsp;菩萨虽赞叹&emsp;&emsp;不及一毛光

&emsp;&emsp;十方现化事&emsp;&emsp;皆是心中心

&emsp;&emsp;乃至于有顶&emsp;&emsp;亦是随心生

&emsp;&emsp;诸佛说随心&emsp;&emsp;我亦随心学

&emsp;&emsp;我既修学已&emsp;&emsp;愿佛存记之

&emsp;&emsp;若得随心成&emsp;&emsp;俱时成正觉

尔时大众闻佛所说。一一合掌持佛心中心。如来见即以舒金色臂。普为印顶受菩萨记。其时大众得佛授记。欢喜奉修礼佛而去。

佛心经品亦通大随求陀罗尼卷下

康安二年九月十日。以东寺御影堂本加挍直悞了。　　　　　　贤宝(生三十)

天明二年壬寅六月十四日。以东寺观智院藏本。挍合朱书讫。　洛北莲台寺慈忍

享和改元辛酉年六月。请得彼本以令他写之。当山明王院峯观。挍于本书间点国训。予更挍正施训冠疑。而上木后贤复对善本此经二卷见八家秘录并御请来录。

丰山总持院快道志

本云。

享和三年癸亥三月二十六日一校间加笔削毕　　　　　　　　　　　　慈顺

文政三年庚辰四月十四日以右传校之本一校之了　　　　　　　　　　龙肝