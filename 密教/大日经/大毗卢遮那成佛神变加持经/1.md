## 大毘卢遮那成佛神变加持经卷第一

大唐天竺三藏善无畏共沙门一行译

### 入真言门住心品第一

如是我闻。一时薄伽梵。住如来加持广大金刚法界宫。一切持金刚者皆悉集会。如来信解游戏神变生大楼阁宝王。高无中边。诸大妙宝王。种种间饰。菩萨之身为师子座。其金刚名曰虚空无垢执金刚。虚空游步执金刚。虚空生执金刚。被杂色衣执金刚。善行步执金刚。住一切法平等执金刚。哀愍无量众生界执金刚。那罗延力执金刚。大那罗延力执金刚。妙执金刚。胜迅执金刚。无垢执金刚。刃迅执金刚。如来甲执金刚。如来句生执金刚。住无戏论执金刚。如来十力生执金刚。无垢眼执金刚。金刚手祕密主。如是上首。十佛刹微尘数等持金刚众俱。及普贤菩萨。慈氏菩萨。妙吉祥菩萨。除一切盖障菩萨等诸大菩萨。前后围绕而演说法。所谓越三时如来之日加持故。身语意平等句法门。时彼菩萨普贤为上首。诸执金刚祕密主为上首。毘卢遮那如来加持故。奋迅示现身无尽庄严藏。如是奋迅示现语意平等无尽庄严藏。非从毘卢遮那佛身或语或意生。一切处起灭边际不可得。而毘卢遮那。一切身业一切语业一切意业。一切处一切时于有情界宣说真言道句法。又现执金刚普贤莲华手菩萨等像貌。普于十方。宣说真言道清淨句法。所谓初发心。乃至十地次第此生满足。缘业生增长有情类业寿种除。复有牙种生起。

尔时执金刚祕密主。于彼众会中坐白佛言。世尊云何如来应供正遍知。得一切智智。彼得一切智智。为无量众生。广演分布。随种种趣种种性欲。种种方便道。宣说一切智智。或声闻乘道。或缘觉乘道。或大乘道。或五通智道。或愿生天。或生人中及龙夜叉乾闼婆。乃至说生摩睺罗伽法。若有众生应佛度者。即现佛身。或现声闻身。或现缘觉身。或菩萨身或梵天身。或那罗延毘沙门身。乃至摩睺罗伽人非人等身。各各同彼言音。住种种威仪。而此一切智智道一味。所谓如来解脱味世尊譬如虚空界离一切分别。无分别无无分别。如是一切智智离一切分别。无分别无无分别。世尊譬如大地一切众生依。如是一切智智。天人阿脩罗依。世尊譬如火界烧一切薪无厌足。如是一切智智。烧一切无智薪。无厌足。世尊譬如风界除一切尘。如是一切智智。除去一切诸烦恼尘。世尊喻如水界一切众生依之欢乐。如是一切智智。为诸天世人利乐。世尊如是智慧。以何为因。云何为根。云何究竟。如是说已。毘卢遮那佛。告持金刚祕密主言。善哉善哉执金刚。善哉金刚手。汝问吾如是义。汝当谛听。极善作意。吾今说之。金刚手言。如是世尊愿乐欲闻。佛言菩提心为因。悲为根本。方便为究竟。祕密主云何菩提。谓如实知自心。祕密主是阿耨多罗三藐三菩提。乃至彼法。少分无有可得。何以故。虚空相是菩提无知解者。亦无开晓。何以故。菩提无相故。祕密主诸法无相。谓虚空相。尔时金刚手复白佛言。世尊谁寻求一切智。谁为菩提。成正觉者。谁发起彼一切智智。佛言祕密主。自心寻求菩提及一切智。何以故本性清淨故。心不在内不在外。及两中间心不可得。祕密主如来应正等觉。非青非黄。非赤非白。非红紫非水精色。非长非短。非圆非方。非明非暗。非男非女非不男女。祕密主心非欲界同性。非色界同性。非无色界同性。非天龙夜叉乾闼婆阿脩罗迦楼罗紧那罗摩睺罗伽人非人趣同性。祕密主心不住眼界。不住耳鼻舌身意界。非见非显现。何以故。虚空相心。离诸分别无分别。所以者何。性同虚空即同于心。性同于心即同菩提。如是祕密主。心虚空界菩提三种无二。此等悲为根本。方便波罗蜜满足。是故祕密主。我说诸法如是。令彼诸菩萨众。菩提心清淨知识其心。祕密主若族姓男族姓女。欲识知菩提。当如是识知自心。祕密主云何自知心。谓若分段或显色或形色。或境界。若色若受想行识若我若我所。若能执若所执。若清淨若界若处。乃至一切分段中求不可得。祕密主此菩萨淨菩提心门。名初法明道。菩萨住此修学。不久勤苦。便得除一切盖障三昧。若得此者则与诸佛菩萨同等住。当发五神通。获无量语言音陀罗尼。知众生心行。诸佛护持。虽处生死而无染着。为法界众生不辞劳。倦成就住无为戒。离于邪见通达正见。复次祕密主。住此除一切盖障菩萨。信解力故。不久勤修。满足一切佛法。祕密主以要言之。是善男子善女人。无量功德皆得成就。尔时执金刚祕密主。复以偈问佛。

&nbsp;&nbsp;&nbsp;&nbsp;云何世尊说&nbsp;&nbsp;&nbsp;&nbsp;此心菩提生

&nbsp;&nbsp;&nbsp;&nbsp;复以云何相&nbsp;&nbsp;&nbsp;&nbsp;知发菩提心

&nbsp;&nbsp;&nbsp;&nbsp;愿识心心胜&nbsp;&nbsp;&nbsp;&nbsp;自然智生说

&nbsp;&nbsp;&nbsp;&nbsp;大勤勇几何&nbsp;&nbsp;&nbsp;&nbsp;次第心续生

&nbsp;&nbsp;&nbsp;&nbsp;心诸相与时&nbsp;&nbsp;&nbsp;&nbsp;愿佛广开演

&nbsp;&nbsp;&nbsp;&nbsp;功德聚亦然&nbsp;&nbsp;&nbsp;&nbsp;及彼行修行

&nbsp;&nbsp;&nbsp;&nbsp;心心有殊异&nbsp;&nbsp;&nbsp;&nbsp;惟大牟尼说

如是说已。摩诃毘卢遮那世尊。告金刚手言。

&nbsp;&nbsp;&nbsp;&nbsp;善哉佛真子&nbsp;&nbsp;&nbsp;&nbsp;广大心利益

&nbsp;&nbsp;&nbsp;&nbsp;胜上大乘句&nbsp;&nbsp;&nbsp;&nbsp;心续生之相

&nbsp;&nbsp;&nbsp;&nbsp;诸佛大祕密&nbsp;&nbsp;&nbsp;&nbsp;外道不能识

&nbsp;&nbsp;&nbsp;&nbsp;我今悉开示&nbsp;&nbsp;&nbsp;&nbsp;一心应谛听

&nbsp;&nbsp;&nbsp;&nbsp;越百六十心&nbsp;&nbsp;&nbsp;&nbsp;生广大功德

&nbsp;&nbsp;&nbsp;&nbsp;其性常坚固&nbsp;&nbsp;&nbsp;&nbsp;知彼菩提生

&nbsp;&nbsp;&nbsp;&nbsp;无量如虚空&nbsp;&nbsp;&nbsp;&nbsp;不染污常住

&nbsp;&nbsp;&nbsp;&nbsp;诸法不能动&nbsp;&nbsp;&nbsp;&nbsp;本来寂无相

&nbsp;&nbsp;&nbsp;&nbsp;无量智成就&nbsp;&nbsp;&nbsp;&nbsp;正等觉显现

&nbsp;&nbsp;&nbsp;&nbsp;供养行修行&nbsp;&nbsp;&nbsp;&nbsp;从是初发心

祕密主。无始生死愚童凡夫。执着我名我有。分别无量我分。祕密主若彼不观我之自性。则我我所生。馀复计有时。地等变化。瑜伽我。建立淨。不建立无淨。若自在天。若流出及时。若尊贵若自然。若内我若人量。若遍严若寿者。若补特伽罗。若识。若阿赖耶。知者。见者。能执所执。内知。外知。社怛梵。意生。儒童。常定生。声非声。祕密主如是等我分。自昔以来分别相应。希求顺理解脱。祕密主。愚童凡夫类犹如羝羊。或时有一法想生。所谓持斋。彼思惟此少分。发起欢喜。数数修习。祕密主。是初种子善业发生。复以此为因。于六斋日。施与父母男女亲戚。是第二牙种。复以此施。授与非亲识者。是第三疱种。复以此施。与器量高德者。是第四叶种。复以此施。欢喜授与伎乐人等及献尊宿。是第五敷华。复以此施。发亲爱心而供养之。是第六成果。复次祕密主。彼护戒生天。是第七受用种子。复次祕密主。以此心生死流转。于善友所。闻如是言。此是天大天。与一切乐者。若虔诚供养。一切所愿皆满。所谓自在天。梵天那罗延天。商羯罗天。黑天自在子天日天月天龙尊等。及俱吠滥。毘沙门。释迦。毘楼博叉。毘首羯磨天。阎魔阎魔后。梵天后。世所宗奉。火天。迦楼罗子天。自在天后。波头摩。德叉迦龙。和修吉。商佉。羯句啅剑。大莲。俱里剑。摩诃泮尼。阿地提婆。萨陀。难陀等龙。或天仙。大围陀论师。各各应善供养。彼闻如是。心怀庆悦。殷重恭敬。随顺修行。祕密主。是名愚童异生。生死流转无畏依。第八婴童心。祕密主。复次殊胜行。随彼所说中。殊胜住求解脱慧生。所谓常无常空。随顺如是说。祕密主。非彼知解空非空常断。非有非无俱彼分别无分别。云何分别空。不知诸空。非彼能知涅槃。是故应了知空离于断常。

尔时金刚手复请佛言。惟愿世尊说彼心。如是说已。佛告金刚手祕密主言。祕密主谛听心相。谓贪心。无贪心。瞋心。慈心。痴心。智心。决定心。疑心。暗心。明心。积聚心。鬪心。诤心。无诤心。天心。阿修罗心。龙心。人心。女心。自在心。商人心。农夫心。河心。陂池心。井心。守护心。悭心。狗心。狸心。迦楼罗心。鼠心。歌咏心。舞心。击鼓心。室宅心。师子心。鸺鶹心。乌心。罗刹心。刺心。窟心。风心。水心。火心。泥心。显色心。板心。迷心。毒药心。羂索心。械心。云心。田心。盐心。剃刀心。须弥等心。海等心。穴等心。受生心。祕密主。彼云何贪心。谓随顺染法。云何无贪心。谓随顺无染法。云何瞋心。谓随顺怒法。云何慈心。谓随顺修行慈法。云何痴心。谓随顺修不观法。云何智心。谓顺修殊胜增上法。云何决定心。谓尊教命如说奉行。云何疑心。谓常收持不定等事。云何闇心。谓于无疑虑法生疑虑解。云何明心。谓于不疑虑法无疑虑修行。云何积聚心。谓无量为一为性。云何鬪心。谓互相是非为性。云何诤心。谓于自己而生是非。云何无诤心。谓是非俱捨。云何天心。谓心思随念成就。云何阿修罗心。谓乐处生死。云何龙心。谓思念广大资财。云何人心。谓思念利他。云何女心。谓随顺欲法。云何自在心。谓思惟欲我一切如意。云何商人心。谓顺修初收聚后分析法。云何农夫心。谓随顺初广闻而后求法。云何河心。谓顺修依因二边法。云何陂池心。谓随顺渴无厌足法。云何井心。谓如是思惟深复甚深。云何守护心。谓唯此心实馀心不实。云何悭心。谓随顺为己不与他法。云何狸心。谓顺修徐进法。云何狗心。谓得少分以为喜足。云何迦楼罗心。谓随顺朋党羽翼法。云何鼠心。谓思惟断诸繫缚。云何舞心。谓修行如是法。我当上昇种种神变。云何击鼓心。谓修顺是法。我当击法鼓。云何室宅心。谓顺修自护身法。云何师子心。谓修行一切无怯弱法。云何鸺鶹心。谓常暗夜思念。云何乌心。谓一切处惊怖思念。云何罗刹心。谓于善中发起不善。云何刺心。谓一切处发起恶作为性。云何窟心。谓顺修为入窟法。云何风心。谓遍一切处发起为性。云何水心。谓顺修洗濯一切不善法。云何火心。谓炽盛炎热性云何显色心。谓类彼为性。云何板心。谓顺修随量法。捨弃馀善故。云何迷心。谓所执异所思异。云何毒药心。谓顺修无生分法云何羂索心。谓一切处住于我缚为性。云何械心。谓二足止住为性。云何云心。谓常作降雨思念。云何田心。谓常如是修事自身。云何盐心。谓所思念彼复增加思念。云何剃刀心。谓唯如是依止剃除法。云何弥卢等心。谓常思惟心高举为性。云何海等心。谓常如是受用自身而住。云何穴等心。谓先决定彼后复变改为性。云何受生心。谓诸有修习行业彼生。心如是同性。祕密主一二三四五再数。凡百六十心。越世间三妄执。出世间心生。谓如是解唯蕴无我。根境界淹留修行。拔业烦恼株杌。无明种子生十二因缘。离建立宗等。如是湛寂。一切外道所不能知。先佛宣说。离一切过。祕密主彼出世间心住蕴中。有如是慧随生。若于蕴等发起离着。当观察聚沫浮泡芭蕉阳焰幻等。而得解脱。谓蕴处界。能执所执。皆离法性。如是证寂然界。是名出世间心。祕密主。彼离违顺八心相续。业烦恼网。是超越一劫瑜祇行。复次祕密主。大乘行。发无缘乘心。法无我性。何以故。如彼往昔如是修行者。观察蕴阿赖耶。知自性如幻阳焰影响旋火轮乾闼婆城祕密主。彼如是捨无我。心主自在觉自心本不生。何以故。祕密主。心前后际不可得故。如是知自心性。是超越二劫瑜祇行。复次祕密主。真言门修行菩萨行诸菩萨。无量无数百千俱胝那庾多劫。积集无量功德智慧。具修诸行无量智慧方便。皆悉成就。天人世间之所归依。出过一切声闻辟支佛地。释提桓因等。亲近敬礼。所谓空性。离于根境。无相无境界。越诸戏论。等虚空无边一切佛法。依此相续生。离有为无为界。离诸造作。离眼耳鼻舌身意。极无自性心生。祕密主如是初心。佛说成佛因故。于业烦恼解脱。而业烦恼具依。世间宗奉常应供养。复次祕密主。信解行地。观察三心无量波罗蜜多慧观四摄法。信解地。无对。无量。不思议。逮十心无边智生。我一切诸有所说。皆依此而得。是故智者。当思惟此一切智信解地。复越一劫昇住此地。此四分之一度于信解。

尔时执金刚祕密主。白佛言世尊。愿救世者演说心相。菩萨有几种得无畏处。如是说已。摩诃毘卢遮那世尊。告金刚手言。谛听极善思念。祕密主彼愚童凡夫。修诸善业害不善业。当得善无畏。若如实知我。当得身无畏。若于取蕴所集我身。捨自色像观。当得无我无畏。若害蕴住法攀缘。当得法无畏。若害法住无缘。当得法无我无畏。若复一切蕴界处。能执所执。我寿命等。及法无缘空。自性无性。此空智生。当得一切法自性平等无畏。祕密主若真言门修菩萨行诸菩萨。深修观察十缘生句。当于真言行通达作证。云何为十。谓如幻。阳焰。梦。影。乾闼婆城。响。水月。浮泡。虚空华。旋火轮。祕密主彼真言门修菩萨行诸菩萨。当如是观察。云何为幻。谓如呪术药力能造所造种种色像。惑自眼故。见希有事。展转相生往来十方。然彼非去非不去。何以故。本性淨故。如是真言幻。持诵成就能生一切。复次祕密主。阳焰性空。彼依世人妄想。成立有所谈议。如是真言想唯是假名。复次祕密主。如梦中所见。昼日牟呼栗多。刹那岁时等住。种种异类受诸苦乐。觉已都无所见。如是梦真言行应知亦尔。复次祕密主。以影喻解了真言能发悉地。如面缘于镜而现面像。彼真言悉地。当如是知。复次祕密主。以乾闼婆城譬。解了成就悉地宫。复次祕密主。以响喻解了真言声。如缘声有响。彼真言者当如是解。复次祕密主。如因月出故。照于淨水而现月影像。如是真言水月喻。彼持明者当如是说。复次祕密主。如天降雨生泡。彼真言悉地种种变化。当知亦尔。复次祕密主。如空中。无众生无寿命。彼作者不可得。以心迷乱故。而生如是种种妄见。复次祕密主。譬如火烬。若人执持在手。而以旋转空中。有轮像生。祕密主。应如是了知大乘句心句。无等等句必定句。正等觉句渐次大乘生句。当得具足法财。出生种种工巧大智。如实遍知一切心想。

### 入漫茶罗具缘真言品第二之一

尔时执金刚祕密主白佛言。希有世尊。说此诸佛自证三菩提。不思议法界超越心地。以种种方便道。为众生类。如本性信解而演说法。惟愿世尊次说修真言行。大悲胎藏生大漫茶罗王。为满足彼诸未来世。无量众生。为救护安乐故。尔时薄伽梵毘卢遮那。于大众会中遍观察已。告执金刚祕密主言。谛听金刚手。今说修行漫茶罗行。满足一切智智法门。尔时毘卢遮那世尊。本昔誓愿成就无尽法界。度脱无馀众生界故。一切如来。同共集会。渐次证入大悲藏发生三摩地。世尊一切支分皆悉出现如来之身。为彼从初发心。乃至十地诸众生故。遍至十方还来佛身本位。本位中住而复还入。时薄伽梵复告执金刚祕密主言。谛听金刚手。漫茶罗位初阿闍梨。应发菩提心。妙慧慈悲兼综众艺。善巧修行般若波罗蜜。通达三乘。善解真言实义。知众生心。信诸佛菩萨得传教灌顶等。妙解漫茶罗画。其性调柔离于我执。于真言行善得决定。究习瑜伽。住勇健菩提心。祕密主如是法则阿闍梨。诸佛菩萨之所称讚。复次祕密主彼阿闍梨。若见众生堪为法器远离诸垢。有大信解勤勇深信。常念利他若弟子具如是相貌者。阿闍梨应自往劝发如是告言。

&nbsp;&nbsp;&nbsp;&nbsp;佛子此大乘&nbsp;&nbsp;&nbsp;&nbsp;真言行道法

&nbsp;&nbsp;&nbsp;&nbsp;我今正开演&nbsp;&nbsp;&nbsp;&nbsp;为彼大乘器

&nbsp;&nbsp;&nbsp;&nbsp;过去等正觉&nbsp;&nbsp;&nbsp;&nbsp;及与未来世

&nbsp;&nbsp;&nbsp;&nbsp;现在诸世尊&nbsp;&nbsp;&nbsp;&nbsp;住饶益众生

&nbsp;&nbsp;&nbsp;&nbsp;如是诸贤者&nbsp;&nbsp;&nbsp;&nbsp;解真言妙法

&nbsp;&nbsp;&nbsp;&nbsp;勤勇获种智&nbsp;&nbsp;&nbsp;&nbsp;坐无相菩提

&nbsp;&nbsp;&nbsp;&nbsp;真言势无比&nbsp;&nbsp;&nbsp;&nbsp;能摧彼大力

&nbsp;&nbsp;&nbsp;&nbsp;极忿怒魔军&nbsp;&nbsp;&nbsp;&nbsp;释师子救世

&nbsp;&nbsp;&nbsp;&nbsp;是故汝佛子&nbsp;&nbsp;&nbsp;&nbsp;应以如是慧

&nbsp;&nbsp;&nbsp;&nbsp;方便作成就&nbsp;&nbsp;&nbsp;&nbsp;当获萨婆若

&nbsp;&nbsp;&nbsp;&nbsp;行者悲念心&nbsp;&nbsp;&nbsp;&nbsp;发起令增广

&nbsp;&nbsp;&nbsp;&nbsp;彼坚住受教&nbsp;&nbsp;&nbsp;&nbsp;当为择平地

&nbsp;&nbsp;&nbsp;&nbsp;山林多华果&nbsp;&nbsp;&nbsp;&nbsp;悦意诸清泉

&nbsp;&nbsp;&nbsp;&nbsp;诸佛所称歎&nbsp;&nbsp;&nbsp;&nbsp;应作圆坛事

&nbsp;&nbsp;&nbsp;&nbsp;或在河流处&nbsp;&nbsp;&nbsp;&nbsp;鵞雁等庄严

&nbsp;&nbsp;&nbsp;&nbsp;彼应作慧解&nbsp;&nbsp;&nbsp;&nbsp;悲生漫茶罗

&nbsp;&nbsp;&nbsp;&nbsp;正觉缘导师&nbsp;&nbsp;&nbsp;&nbsp;圣者声闻众

&nbsp;&nbsp;&nbsp;&nbsp;曾游此地分&nbsp;&nbsp;&nbsp;&nbsp;佛常所称誉

&nbsp;&nbsp;&nbsp;&nbsp;及馀诸方所&nbsp;&nbsp;&nbsp;&nbsp;僧坊阿练若

&nbsp;&nbsp;&nbsp;&nbsp;华房高楼阁&nbsp;&nbsp;&nbsp;&nbsp;胜妙诸池苑

&nbsp;&nbsp;&nbsp;&nbsp;制底火神祠&nbsp;&nbsp;&nbsp;&nbsp;牛栏河潬中

&nbsp;&nbsp;&nbsp;&nbsp;诸天庙空室&nbsp;&nbsp;&nbsp;&nbsp;仙人得道处

&nbsp;&nbsp;&nbsp;&nbsp;如上之所说&nbsp;&nbsp;&nbsp;&nbsp;或所意乐处

&nbsp;&nbsp;&nbsp;&nbsp;利益弟子故&nbsp;&nbsp;&nbsp;&nbsp;当画漫茶罗

祕密主彼拣择地。除去砾石碎瓦破器。髑髅毛髮糠糟灰炭。刺骨朽木等。及虫蚁蜣蜋毒螫之类。离如是诸过。遇良日晨定日。时分宿直诸执。皆悉相应。于食前时值吉祥相。先当为一切如来作礼。以如是偈警发地神。

&nbsp;&nbsp;&nbsp;&nbsp;汝天亲护者&nbsp;&nbsp;&nbsp;&nbsp;于诸佛导师

&nbsp;&nbsp;&nbsp;&nbsp;修行殊胜行&nbsp;&nbsp;&nbsp;&nbsp;淨地波罗蜜

&nbsp;&nbsp;&nbsp;&nbsp;如破魔军众&nbsp;&nbsp;&nbsp;&nbsp;释师子救世

&nbsp;&nbsp;&nbsp;&nbsp;我亦降伏魔&nbsp;&nbsp;&nbsp;&nbsp;我画漫茶罗

彼应长跪舒手按地频诵此偈。以涂香华等供养。供养已。真言者复应归命一切如来。然后治地如其次第当具众德。尔时执金刚祕密主。头面礼世尊足。而说偈言。

&nbsp;&nbsp;&nbsp;&nbsp;佛法离诸相&nbsp;&nbsp;&nbsp;&nbsp;法住于法位

&nbsp;&nbsp;&nbsp;&nbsp;所说无譬类&nbsp;&nbsp;&nbsp;&nbsp;无相无为作

&nbsp;&nbsp;&nbsp;&nbsp;何故大精进&nbsp;&nbsp;&nbsp;&nbsp;而说此有相

&nbsp;&nbsp;&nbsp;&nbsp;及与真言行&nbsp;&nbsp;&nbsp;&nbsp;不顺法然道

&nbsp;&nbsp;&nbsp;&nbsp;尔时薄伽梵&nbsp;&nbsp;&nbsp;&nbsp;毘卢遮那佛

&nbsp;&nbsp;&nbsp;&nbsp;告执金刚手&nbsp;&nbsp;&nbsp;&nbsp;善听法之相

&nbsp;&nbsp;&nbsp;&nbsp;法离于分别&nbsp;&nbsp;&nbsp;&nbsp;及一切妄想

&nbsp;&nbsp;&nbsp;&nbsp;若淨除妄想&nbsp;&nbsp;&nbsp;&nbsp;心思诸起作

&nbsp;&nbsp;&nbsp;&nbsp;我成最正觉&nbsp;&nbsp;&nbsp;&nbsp;究竟如虚空

&nbsp;&nbsp;&nbsp;&nbsp;凡愚所不知&nbsp;&nbsp;&nbsp;&nbsp;邪妄执境界

&nbsp;&nbsp;&nbsp;&nbsp;时方相貌等&nbsp;&nbsp;&nbsp;&nbsp;乐欲无明覆

&nbsp;&nbsp;&nbsp;&nbsp;度脱彼等故&nbsp;&nbsp;&nbsp;&nbsp;随顺方便说

&nbsp;&nbsp;&nbsp;&nbsp;而实无时方&nbsp;&nbsp;&nbsp;&nbsp;无作无造者

&nbsp;&nbsp;&nbsp;&nbsp;彼一切诸法&nbsp;&nbsp;&nbsp;&nbsp;唯住于实相

&nbsp;&nbsp;&nbsp;&nbsp;复次祕密主&nbsp;&nbsp;&nbsp;&nbsp;于当来世时

&nbsp;&nbsp;&nbsp;&nbsp;劣慧诸众生&nbsp;&nbsp;&nbsp;&nbsp;以痴爱自蔽

&nbsp;&nbsp;&nbsp;&nbsp;唯依于有着&nbsp;&nbsp;&nbsp;&nbsp;恒乐诸断常

&nbsp;&nbsp;&nbsp;&nbsp;时方所造业&nbsp;&nbsp;&nbsp;&nbsp;善不善诸相

&nbsp;&nbsp;&nbsp;&nbsp;盲冥乐求果&nbsp;&nbsp;&nbsp;&nbsp;不知解此道

&nbsp;&nbsp;&nbsp;&nbsp;为度彼等故&nbsp;&nbsp;&nbsp;&nbsp;随顺说是法

祕密主如是所说处所。随在一地治令坚固。取未至地瞿摩夷及瞿摸怛罗。和合涂之。次以香水真言洒淨。即说真言曰。

南麽三曼多勃驮喃(一凡真言中有平声字皆稍上声呼之以下准此)阿鉢囉(二合)底(丁以反下同)三迷(二)伽伽那三迷(三)三麽多奴揭帝(四)鉢囉(二合)吃[口\*栗](二合)底微输(上)睇(五)达摩驮睹微戌达儞(六)莎诃

&nbsp;&nbsp;&nbsp;&nbsp;行者次于中&nbsp;&nbsp;&nbsp;&nbsp;定意观大日

&nbsp;&nbsp;&nbsp;&nbsp;处白莲华座&nbsp;&nbsp;&nbsp;&nbsp;髮髻以为冠

&nbsp;&nbsp;&nbsp;&nbsp;放种种色光&nbsp;&nbsp;&nbsp;&nbsp;通身悉周遍

&nbsp;&nbsp;&nbsp;&nbsp;复当于正受&nbsp;&nbsp;&nbsp;&nbsp;次想四方佛

&nbsp;&nbsp;&nbsp;&nbsp;东方号宝幢&nbsp;&nbsp;&nbsp;&nbsp;身色如日晖

&nbsp;&nbsp;&nbsp;&nbsp;南方大勤勇&nbsp;&nbsp;&nbsp;&nbsp;遍觉华开敷

&nbsp;&nbsp;&nbsp;&nbsp;金色放光明&nbsp;&nbsp;&nbsp;&nbsp;三昧离诸垢

&nbsp;&nbsp;&nbsp;&nbsp;北方不动佛&nbsp;&nbsp;&nbsp;&nbsp;离恼清凉定

&nbsp;&nbsp;&nbsp;&nbsp;西方仁胜者&nbsp;&nbsp;&nbsp;&nbsp;是名无量寿

&nbsp;&nbsp;&nbsp;&nbsp;持诵者思惟&nbsp;&nbsp;&nbsp;&nbsp;而住于佛室

&nbsp;&nbsp;&nbsp;&nbsp;当受持是地&nbsp;&nbsp;&nbsp;&nbsp;以不动大名

&nbsp;&nbsp;&nbsp;&nbsp;或用降三世&nbsp;&nbsp;&nbsp;&nbsp;一切利成就

&nbsp;&nbsp;&nbsp;&nbsp;白檀以涂画&nbsp;&nbsp;&nbsp;&nbsp;圆妙漫茶罗

&nbsp;&nbsp;&nbsp;&nbsp;中第一我身&nbsp;&nbsp;&nbsp;&nbsp;第二诸救世

&nbsp;&nbsp;&nbsp;&nbsp;第三同彼等&nbsp;&nbsp;&nbsp;&nbsp;佛母虚空眼

&nbsp;&nbsp;&nbsp;&nbsp;第四莲华手&nbsp;&nbsp;&nbsp;&nbsp;第五执金刚

&nbsp;&nbsp;&nbsp;&nbsp;第六不动尊&nbsp;&nbsp;&nbsp;&nbsp;想念置其下

&nbsp;&nbsp;&nbsp;&nbsp;奉涂香华等&nbsp;&nbsp;&nbsp;&nbsp;思念诸如来

&nbsp;&nbsp;&nbsp;&nbsp;至诚发殷重&nbsp;&nbsp;&nbsp;&nbsp;演说如是偈

&nbsp;&nbsp;&nbsp;&nbsp;诸佛慈悲者&nbsp;&nbsp;&nbsp;&nbsp;存念我等故

&nbsp;&nbsp;&nbsp;&nbsp;明日受持地&nbsp;&nbsp;&nbsp;&nbsp;并佛子当降

如是说已。复当诵此真言曰。

南麽三曼多勃驮喃(一)萨婆怛他蘖多(引)(二)地瑟姹(二合)那(引)地瑟祉(二合)帝(三)阿者丽(四)微麽丽(五)娑麽(二合)囉嬭(平)(六)鉢囉(二合)吃[口*栗](二合)底(丁以反)鉢[口*履]输(上)睇(七)莎诃(八)

&nbsp;&nbsp;&nbsp;&nbsp;持真言行者&nbsp;&nbsp;&nbsp;&nbsp;次发悲念心

&nbsp;&nbsp;&nbsp;&nbsp;依于彼西方&nbsp;&nbsp;&nbsp;&nbsp;繫念以安寝

&nbsp;&nbsp;&nbsp;&nbsp;思惟菩提心&nbsp;&nbsp;&nbsp;&nbsp;清淨中无我

&nbsp;&nbsp;&nbsp;&nbsp;或于梦中见&nbsp;&nbsp;&nbsp;&nbsp;菩萨大名称

&nbsp;&nbsp;&nbsp;&nbsp;诸佛无有量&nbsp;&nbsp;&nbsp;&nbsp;现作众事业

&nbsp;&nbsp;&nbsp;&nbsp;或以安慰心&nbsp;&nbsp;&nbsp;&nbsp;劝嘱于行者

&nbsp;&nbsp;&nbsp;&nbsp;汝念众生故&nbsp;&nbsp;&nbsp;&nbsp;造作漫茶罗

&nbsp;&nbsp;&nbsp;&nbsp;善哉摩诃萨&nbsp;&nbsp;&nbsp;&nbsp;所画甚微妙

&nbsp;&nbsp;&nbsp;&nbsp;复次于馀日&nbsp;&nbsp;&nbsp;&nbsp;摄受应度人

&nbsp;&nbsp;&nbsp;&nbsp;若弟子信心&nbsp;&nbsp;&nbsp;&nbsp;生种姓清淨

&nbsp;&nbsp;&nbsp;&nbsp;恭敬于三宝&nbsp;&nbsp;&nbsp;&nbsp;深慧以严身

&nbsp;&nbsp;&nbsp;&nbsp;堪忍无懈倦&nbsp;&nbsp;&nbsp;&nbsp;尸罗淨无缺

&nbsp;&nbsp;&nbsp;&nbsp;忍辱不悭悋&nbsp;&nbsp;&nbsp;&nbsp;勇健坚行愿

&nbsp;&nbsp;&nbsp;&nbsp;如是应摄取&nbsp;&nbsp;&nbsp;&nbsp;馀则无所观

&nbsp;&nbsp;&nbsp;&nbsp;或十或八七&nbsp;&nbsp;&nbsp;&nbsp;或五二一四

&nbsp;&nbsp;&nbsp;&nbsp;当作于灌顶&nbsp;&nbsp;&nbsp;&nbsp;若复数过此

尔时金刚手祕密主复白佛言。世尊当云何名此漫茶罗。漫茶罗者其义云何。佛言此名发生诸佛漫茶罗。极无比味无过上味。是故说为漫茶罗。又祕密主哀愍无边众生界故。是大悲胎藏生漫茶罗广义。祕密主如来于无量劫。积集阿耨多罗三藐三菩提之所加持。是故具无量德。当如是知。祕密主非为一众生故如来成正等觉亦非二非多。为怜愍无馀记及有馀记诸众生界故。如来成正等觉。以大悲愿力。于无量众生界。如其本性而演说法。祕密主无大乘宿习。未曾思惟真言乘行。彼不能少分。见闻欢喜信受。又金刚萨埵。若彼有情。昔于大乘真言乘道无量门进趣。已曾修行。为彼等故。限此造立名数。彼阿闍梨亦当以大悲心立如是誓愿。为度无馀众生界故。应当取彼无量众生。作菩提种子因缘。

&nbsp;&nbsp;&nbsp;&nbsp;持真言行者&nbsp;&nbsp;&nbsp;&nbsp;如是摄受已

&nbsp;&nbsp;&nbsp;&nbsp;命彼三自归&nbsp;&nbsp;&nbsp;&nbsp;令说悔先罪

&nbsp;&nbsp;&nbsp;&nbsp;奉涂香华等&nbsp;&nbsp;&nbsp;&nbsp;供养诸圣尊

&nbsp;&nbsp;&nbsp;&nbsp;应授彼三世&nbsp;&nbsp;&nbsp;&nbsp;无障碍智戒

&nbsp;&nbsp;&nbsp;&nbsp;次当授齿木&nbsp;&nbsp;&nbsp;&nbsp;若优昙鉢罗

&nbsp;&nbsp;&nbsp;&nbsp;或阿说他等&nbsp;&nbsp;&nbsp;&nbsp;结护而作淨

&nbsp;&nbsp;&nbsp;&nbsp;香华以庄严&nbsp;&nbsp;&nbsp;&nbsp;端直顺本末

&nbsp;&nbsp;&nbsp;&nbsp;东面或北面&nbsp;&nbsp;&nbsp;&nbsp;嚼已而掷之

&nbsp;&nbsp;&nbsp;&nbsp;当知彼众生&nbsp;&nbsp;&nbsp;&nbsp;成器非器相

&nbsp;&nbsp;&nbsp;&nbsp;三结修多罗&nbsp;&nbsp;&nbsp;&nbsp;次繫等持臂

&nbsp;&nbsp;&nbsp;&nbsp;如是受弟子&nbsp;&nbsp;&nbsp;&nbsp;远离诸尘垢

&nbsp;&nbsp;&nbsp;&nbsp;增发信心故&nbsp;&nbsp;&nbsp;&nbsp;当随顺说法

&nbsp;&nbsp;&nbsp;&nbsp;慰喻坚其意&nbsp;&nbsp;&nbsp;&nbsp;告如是偈言

&nbsp;&nbsp;&nbsp;&nbsp;汝获无等利&nbsp;&nbsp;&nbsp;&nbsp;位同于大我

&nbsp;&nbsp;&nbsp;&nbsp;一切诸如来&nbsp;&nbsp;&nbsp;&nbsp;此教菩萨众

&nbsp;&nbsp;&nbsp;&nbsp;皆已摄受汝&nbsp;&nbsp;&nbsp;&nbsp;成办于大事

&nbsp;&nbsp;&nbsp;&nbsp;汝等于明日&nbsp;&nbsp;&nbsp;&nbsp;当得大乘生

&nbsp;&nbsp;&nbsp;&nbsp;如是教授已&nbsp;&nbsp;&nbsp;&nbsp;或于梦寐中

&nbsp;&nbsp;&nbsp;&nbsp;覩见僧住处&nbsp;&nbsp;&nbsp;&nbsp;园林悉严好

&nbsp;&nbsp;&nbsp;&nbsp;堂宇相殊特&nbsp;&nbsp;&nbsp;&nbsp;显敞诸楼观

&nbsp;&nbsp;&nbsp;&nbsp;幢盖摩尼珠&nbsp;&nbsp;&nbsp;&nbsp;宝刀悦意华

&nbsp;&nbsp;&nbsp;&nbsp;女人鲜白衣&nbsp;&nbsp;&nbsp;&nbsp;端正色姝丽

&nbsp;&nbsp;&nbsp;&nbsp;密亲或善友&nbsp;&nbsp;&nbsp;&nbsp;男子如天身

&nbsp;&nbsp;&nbsp;&nbsp;群牛丰牸乳&nbsp;&nbsp;&nbsp;&nbsp;经卷淨无垢

&nbsp;&nbsp;&nbsp;&nbsp;遍知因缘觉&nbsp;&nbsp;&nbsp;&nbsp;并佛声闻众

&nbsp;&nbsp;&nbsp;&nbsp;大我诸菩萨&nbsp;&nbsp;&nbsp;&nbsp;现前授诸果

&nbsp;&nbsp;&nbsp;&nbsp;度大海河池&nbsp;&nbsp;&nbsp;&nbsp;及闻所乐声

&nbsp;&nbsp;&nbsp;&nbsp;空中言吉祥&nbsp;&nbsp;&nbsp;&nbsp;当与意乐果

&nbsp;&nbsp;&nbsp;&nbsp;如是等好相&nbsp;&nbsp;&nbsp;&nbsp;宜应谛分别

&nbsp;&nbsp;&nbsp;&nbsp;与此相违者&nbsp;&nbsp;&nbsp;&nbsp;当知非善梦

&nbsp;&nbsp;&nbsp;&nbsp;善住于戒者&nbsp;&nbsp;&nbsp;&nbsp;晨起白师已

&nbsp;&nbsp;&nbsp;&nbsp;师说此句法&nbsp;&nbsp;&nbsp;&nbsp;劝发诸行人

&nbsp;&nbsp;&nbsp;&nbsp;此殊胜愿道&nbsp;&nbsp;&nbsp;&nbsp;大心摩诃衍

&nbsp;&nbsp;&nbsp;&nbsp;汝今能志求&nbsp;&nbsp;&nbsp;&nbsp;当成就如来

&nbsp;&nbsp;&nbsp;&nbsp;自然智大龙&nbsp;&nbsp;&nbsp;&nbsp;世间敬如塔

&nbsp;&nbsp;&nbsp;&nbsp;有无悉超越&nbsp;&nbsp;&nbsp;&nbsp;无垢同虚空

&nbsp;&nbsp;&nbsp;&nbsp;诸法甚深奥&nbsp;&nbsp;&nbsp;&nbsp;难了无含藏

&nbsp;&nbsp;&nbsp;&nbsp;离一切妄想&nbsp;&nbsp;&nbsp;&nbsp;戏论本无故

&nbsp;&nbsp;&nbsp;&nbsp;作业妙无比&nbsp;&nbsp;&nbsp;&nbsp;常依于二谛

&nbsp;&nbsp;&nbsp;&nbsp;是乘殊胜愿&nbsp;&nbsp;&nbsp;&nbsp;汝当住斯道

尔时住无戏论执金刚。白佛言世尊。愿说三世无碍智戒。若菩萨住此者。令诸佛菩萨皆欢喜故。如是说已。佛告住无戏论执金刚等言。佛子谛听。若族姓子住是戒者。以身语意合为一。不作一切诸法。云何为戒。所谓观察捨于自身。奉献诸佛菩萨。何以故若捨自身则为捨彼三事。云何为三。谓身语意。是故族姓子。以受身语意戒得名菩萨。所以者何。离彼身语意故。菩萨摩诃萨应如是学。次于明日。以金刚萨埵加持自身。为世尊毘卢遮那作礼。应取淨瓶盛满香水。持诵降三世真言而用加之。置初门外。用洒是诸人等。彼阿闍梨以淨香水授与令饮。彼心清淨故。

尔时执金刚祕密主以偈问佛。

&nbsp;&nbsp;&nbsp;&nbsp;种智说中尊&nbsp;&nbsp;&nbsp;&nbsp;愿说彼时分

&nbsp;&nbsp;&nbsp;&nbsp;大众于何时&nbsp;&nbsp;&nbsp;&nbsp;普集现灵瑞

&nbsp;&nbsp;&nbsp;&nbsp;漫茶罗闍梨&nbsp;&nbsp;&nbsp;&nbsp;慇懃持真言

&nbsp;&nbsp;&nbsp;&nbsp;尔时薄伽梵&nbsp;&nbsp;&nbsp;&nbsp;告持金刚慧

&nbsp;&nbsp;&nbsp;&nbsp;常当于此夜&nbsp;&nbsp;&nbsp;&nbsp;而作漫茶罗

&nbsp;&nbsp;&nbsp;&nbsp;传法阿闍梨&nbsp;&nbsp;&nbsp;&nbsp;如是应次取

&nbsp;&nbsp;&nbsp;&nbsp;五色修多罗&nbsp;&nbsp;&nbsp;&nbsp;稽首一切佛

&nbsp;&nbsp;&nbsp;&nbsp;大毘卢遮那&nbsp;&nbsp;&nbsp;&nbsp;亲自作加持

&nbsp;&nbsp;&nbsp;&nbsp;东方以为首&nbsp;&nbsp;&nbsp;&nbsp;对持修多罗

&nbsp;&nbsp;&nbsp;&nbsp;至齐而在空&nbsp;&nbsp;&nbsp;&nbsp;渐次右旋转

&nbsp;&nbsp;&nbsp;&nbsp;如是南及西&nbsp;&nbsp;&nbsp;&nbsp;终竟于北方

&nbsp;&nbsp;&nbsp;&nbsp;第二安立界&nbsp;&nbsp;&nbsp;&nbsp;亦从初方起

&nbsp;&nbsp;&nbsp;&nbsp;忆念诸如来&nbsp;&nbsp;&nbsp;&nbsp;所行如上说

&nbsp;&nbsp;&nbsp;&nbsp;右方及后方&nbsp;&nbsp;&nbsp;&nbsp;复周于胜方

&nbsp;&nbsp;&nbsp;&nbsp;阿闍梨次迴&nbsp;&nbsp;&nbsp;&nbsp;依于涅哩底

&nbsp;&nbsp;&nbsp;&nbsp;受学对持者&nbsp;&nbsp;&nbsp;&nbsp;渐次以南行

&nbsp;&nbsp;&nbsp;&nbsp;从此右旋遶&nbsp;&nbsp;&nbsp;&nbsp;转依于风方

&nbsp;&nbsp;&nbsp;&nbsp;师位移本处&nbsp;&nbsp;&nbsp;&nbsp;而居于火方

&nbsp;&nbsp;&nbsp;&nbsp;持真言行者&nbsp;&nbsp;&nbsp;&nbsp;复修如是法

&nbsp;&nbsp;&nbsp;&nbsp;弟子在西南&nbsp;&nbsp;&nbsp;&nbsp;师居伊舍尼

&nbsp;&nbsp;&nbsp;&nbsp;学者复旋遶&nbsp;&nbsp;&nbsp;&nbsp;转依于火方

&nbsp;&nbsp;&nbsp;&nbsp;师位移本处&nbsp;&nbsp;&nbsp;&nbsp;而住于风方

&nbsp;&nbsp;&nbsp;&nbsp;如是真言者&nbsp;&nbsp;&nbsp;&nbsp;普作四方相

&nbsp;&nbsp;&nbsp;&nbsp;渐次入其中&nbsp;&nbsp;&nbsp;&nbsp;三位以分之

&nbsp;&nbsp;&nbsp;&nbsp;已表三分位&nbsp;&nbsp;&nbsp;&nbsp;地相普周遍

&nbsp;&nbsp;&nbsp;&nbsp;复于一一分&nbsp;&nbsp;&nbsp;&nbsp;差别以为三

&nbsp;&nbsp;&nbsp;&nbsp;是中最初分&nbsp;&nbsp;&nbsp;&nbsp;作业所行道

&nbsp;&nbsp;&nbsp;&nbsp;其馀中后分&nbsp;&nbsp;&nbsp;&nbsp;圣天之住处

&nbsp;&nbsp;&nbsp;&nbsp;方等有四门&nbsp;&nbsp;&nbsp;&nbsp;应知其分剂

&nbsp;&nbsp;&nbsp;&nbsp;诚心以殷重&nbsp;&nbsp;&nbsp;&nbsp;运布诸圣尊

&nbsp;&nbsp;&nbsp;&nbsp;如是造众相&nbsp;&nbsp;&nbsp;&nbsp;均调善分别

&nbsp;&nbsp;&nbsp;&nbsp;内心妙白莲&nbsp;&nbsp;&nbsp;&nbsp;胎藏正均等

&nbsp;&nbsp;&nbsp;&nbsp;藏中造一切&nbsp;&nbsp;&nbsp;&nbsp;悲生漫茶罗

&nbsp;&nbsp;&nbsp;&nbsp;十六央具梨&nbsp;&nbsp;&nbsp;&nbsp;过此是其量

&nbsp;&nbsp;&nbsp;&nbsp;八叶正圆满&nbsp;&nbsp;&nbsp;&nbsp;鬚蘂皆严好

&nbsp;&nbsp;&nbsp;&nbsp;金刚之智印&nbsp;&nbsp;&nbsp;&nbsp;遍出诸叶间

&nbsp;&nbsp;&nbsp;&nbsp;从此华台中&nbsp;&nbsp;&nbsp;&nbsp;大日胜尊现

&nbsp;&nbsp;&nbsp;&nbsp;金色具晖曜&nbsp;&nbsp;&nbsp;&nbsp;首持髮髻冠

&nbsp;&nbsp;&nbsp;&nbsp;救世圆满光&nbsp;&nbsp;&nbsp;&nbsp;离热住三昧

&nbsp;&nbsp;&nbsp;&nbsp;彼东应画作&nbsp;&nbsp;&nbsp;&nbsp;一切遍知印

&nbsp;&nbsp;&nbsp;&nbsp;三角莲华上&nbsp;&nbsp;&nbsp;&nbsp;其色皆鲜白

&nbsp;&nbsp;&nbsp;&nbsp;光焰遍围遶&nbsp;&nbsp;&nbsp;&nbsp;皓洁普周遍

&nbsp;&nbsp;&nbsp;&nbsp;次于其北维&nbsp;&nbsp;&nbsp;&nbsp;导师诸佛母

&nbsp;&nbsp;&nbsp;&nbsp;晃曜真金色&nbsp;&nbsp;&nbsp;&nbsp;缟素以为衣

&nbsp;&nbsp;&nbsp;&nbsp;遍照犹日光&nbsp;&nbsp;&nbsp;&nbsp;正受住三昧

&nbsp;&nbsp;&nbsp;&nbsp;复于彼南方&nbsp;&nbsp;&nbsp;&nbsp;救世佛菩萨

&nbsp;&nbsp;&nbsp;&nbsp;大德圣尊印&nbsp;&nbsp;&nbsp;&nbsp;号名满众愿

&nbsp;&nbsp;&nbsp;&nbsp;真陀摩尼珠&nbsp;&nbsp;&nbsp;&nbsp;住于白莲华

&nbsp;&nbsp;&nbsp;&nbsp;北方大精进&nbsp;&nbsp;&nbsp;&nbsp;观世自在者

&nbsp;&nbsp;&nbsp;&nbsp;光色如皓月&nbsp;&nbsp;&nbsp;&nbsp;商佉军那华

&nbsp;&nbsp;&nbsp;&nbsp;微笑坐白莲&nbsp;&nbsp;&nbsp;&nbsp;髻现无量寿

&nbsp;&nbsp;&nbsp;&nbsp;彼右大名称&nbsp;&nbsp;&nbsp;&nbsp;圣者多罗尊

&nbsp;&nbsp;&nbsp;&nbsp;青白色相杂&nbsp;&nbsp;&nbsp;&nbsp;中年女人状

&nbsp;&nbsp;&nbsp;&nbsp;合掌持青莲&nbsp;&nbsp;&nbsp;&nbsp;圆光靡不遍

&nbsp;&nbsp;&nbsp;&nbsp;晖发犹淨金&nbsp;&nbsp;&nbsp;&nbsp;微笑鲜白衣

&nbsp;&nbsp;&nbsp;&nbsp;右边毘俱胝&nbsp;&nbsp;&nbsp;&nbsp;手垂数珠鬘

&nbsp;&nbsp;&nbsp;&nbsp;三目持髮髻&nbsp;&nbsp;&nbsp;&nbsp;尊形犹皓素

&nbsp;&nbsp;&nbsp;&nbsp;圆光色无主&nbsp;&nbsp;&nbsp;&nbsp;黄赤白相入

&nbsp;&nbsp;&nbsp;&nbsp;次近毘俱胝&nbsp;&nbsp;&nbsp;&nbsp;画得大势尊

&nbsp;&nbsp;&nbsp;&nbsp;彼服商佉色&nbsp;&nbsp;&nbsp;&nbsp;大悲莲华手

&nbsp;&nbsp;&nbsp;&nbsp;滋荣而未敷&nbsp;&nbsp;&nbsp;&nbsp;围遶以圆光

&nbsp;&nbsp;&nbsp;&nbsp;明妃住其侧&nbsp;&nbsp;&nbsp;&nbsp;号持名称者

&nbsp;&nbsp;&nbsp;&nbsp;一切妙璎珞&nbsp;&nbsp;&nbsp;&nbsp;庄严金色身

&nbsp;&nbsp;&nbsp;&nbsp;执鲜妙华枝&nbsp;&nbsp;&nbsp;&nbsp;左持鉢胤遇

&nbsp;&nbsp;&nbsp;&nbsp;近圣者多罗&nbsp;&nbsp;&nbsp;&nbsp;住于白处尊

&nbsp;&nbsp;&nbsp;&nbsp;髮冠袭纯帛&nbsp;&nbsp;&nbsp;&nbsp;鉢昙摩华手

&nbsp;&nbsp;&nbsp;&nbsp;于圣者前作&nbsp;&nbsp;&nbsp;&nbsp;大力持明王

&nbsp;&nbsp;&nbsp;&nbsp;晨朝日晖色&nbsp;&nbsp;&nbsp;&nbsp;白莲以严身

&nbsp;&nbsp;&nbsp;&nbsp;赫奕成焰鬘&nbsp;&nbsp;&nbsp;&nbsp;吼怒牙出现

&nbsp;&nbsp;&nbsp;&nbsp;利爪兽王髮&nbsp;&nbsp;&nbsp;&nbsp;何耶揭利婆

&nbsp;&nbsp;&nbsp;&nbsp;如是三摩地&nbsp;&nbsp;&nbsp;&nbsp;观音诸眷属

&nbsp;&nbsp;&nbsp;&nbsp;复次华台表&nbsp;&nbsp;&nbsp;&nbsp;大日之右方

&nbsp;&nbsp;&nbsp;&nbsp;能满一切愿&nbsp;&nbsp;&nbsp;&nbsp;持金刚慧者

&nbsp;&nbsp;&nbsp;&nbsp;鉢孕遇华色&nbsp;&nbsp;&nbsp;&nbsp;或复如绿宝

&nbsp;&nbsp;&nbsp;&nbsp;首戴众宝冠&nbsp;&nbsp;&nbsp;&nbsp;璎珞庄严身

&nbsp;&nbsp;&nbsp;&nbsp;间错互严饰&nbsp;&nbsp;&nbsp;&nbsp;广多数无量

&nbsp;&nbsp;&nbsp;&nbsp;左执跋折罗&nbsp;&nbsp;&nbsp;&nbsp;周环起光焰

&nbsp;&nbsp;&nbsp;&nbsp;金刚藏之右&nbsp;&nbsp;&nbsp;&nbsp;所谓忙莽鸡

&nbsp;&nbsp;&nbsp;&nbsp;亦持坚慧杵&nbsp;&nbsp;&nbsp;&nbsp;严身以璎珞

&nbsp;&nbsp;&nbsp;&nbsp;彼右次应置&nbsp;&nbsp;&nbsp;&nbsp;大力金刚针

&nbsp;&nbsp;&nbsp;&nbsp;使者众围遶&nbsp;&nbsp;&nbsp;&nbsp;微笑同瞻仰

&nbsp;&nbsp;&nbsp;&nbsp;圣者之左方&nbsp;&nbsp;&nbsp;&nbsp;金刚商朅罗

&nbsp;&nbsp;&nbsp;&nbsp;执持金刚锁&nbsp;&nbsp;&nbsp;&nbsp;自部诸使俱

&nbsp;&nbsp;&nbsp;&nbsp;其身浅黄色&nbsp;&nbsp;&nbsp;&nbsp;智杵为幖帜

&nbsp;&nbsp;&nbsp;&nbsp;于执金刚下&nbsp;&nbsp;&nbsp;&nbsp;忿怒降三世

&nbsp;&nbsp;&nbsp;&nbsp;摧伏大障者&nbsp;&nbsp;&nbsp;&nbsp;号名月黶尊

&nbsp;&nbsp;&nbsp;&nbsp;三目四牙现&nbsp;&nbsp;&nbsp;&nbsp;夏时雨云色

&nbsp;&nbsp;&nbsp;&nbsp;阿吒吒笑声&nbsp;&nbsp;&nbsp;&nbsp;金刚宝璎珞

&nbsp;&nbsp;&nbsp;&nbsp;摄护众生故&nbsp;&nbsp;&nbsp;&nbsp;无量众围遶

&nbsp;&nbsp;&nbsp;&nbsp;乃至百千手&nbsp;&nbsp;&nbsp;&nbsp;操持众器械

&nbsp;&nbsp;&nbsp;&nbsp;如是忿怒等&nbsp;&nbsp;&nbsp;&nbsp;皆住莲华中

&nbsp;&nbsp;&nbsp;&nbsp;次往西方画&nbsp;&nbsp;&nbsp;&nbsp;无量持金刚

&nbsp;&nbsp;&nbsp;&nbsp;种种金刚印&nbsp;&nbsp;&nbsp;&nbsp;形色各差别

&nbsp;&nbsp;&nbsp;&nbsp;普放圆满光&nbsp;&nbsp;&nbsp;&nbsp;为诸众生故

&nbsp;&nbsp;&nbsp;&nbsp;真言主之下&nbsp;&nbsp;&nbsp;&nbsp;依涅哩底方

&nbsp;&nbsp;&nbsp;&nbsp;不动如来使&nbsp;&nbsp;&nbsp;&nbsp;持慧刀羂索

&nbsp;&nbsp;&nbsp;&nbsp;顶髮垂左肩&nbsp;&nbsp;&nbsp;&nbsp;一目而谛观

&nbsp;&nbsp;&nbsp;&nbsp;威怒身勐焰&nbsp;&nbsp;&nbsp;&nbsp;安住在盘石

&nbsp;&nbsp;&nbsp;&nbsp;面门水波相&nbsp;&nbsp;&nbsp;&nbsp;充满童子形

&nbsp;&nbsp;&nbsp;&nbsp;如是具慧者&nbsp;&nbsp;&nbsp;&nbsp;次应往风方

&nbsp;&nbsp;&nbsp;&nbsp;复画忿怒尊&nbsp;&nbsp;&nbsp;&nbsp;所谓胜三世

&nbsp;&nbsp;&nbsp;&nbsp;威勐焰围遶&nbsp;&nbsp;&nbsp;&nbsp;宝冠持金刚

&nbsp;&nbsp;&nbsp;&nbsp;不顾自身命&nbsp;&nbsp;&nbsp;&nbsp;专请而受教

&nbsp;&nbsp;&nbsp;&nbsp;已说初界域&nbsp;&nbsp;&nbsp;&nbsp;诸尊方位等

&nbsp;&nbsp;&nbsp;&nbsp;持真言行人&nbsp;&nbsp;&nbsp;&nbsp;次往第二院

&nbsp;&nbsp;&nbsp;&nbsp;东方初门中&nbsp;&nbsp;&nbsp;&nbsp;画释迦牟尼

&nbsp;&nbsp;&nbsp;&nbsp;围遶紫金色&nbsp;&nbsp;&nbsp;&nbsp;具三十二相

&nbsp;&nbsp;&nbsp;&nbsp;被服袈裟衣&nbsp;&nbsp;&nbsp;&nbsp;坐白莲华台

&nbsp;&nbsp;&nbsp;&nbsp;为令教流布&nbsp;&nbsp;&nbsp;&nbsp;住彼而说法

&nbsp;&nbsp;&nbsp;&nbsp;次于世尊右&nbsp;&nbsp;&nbsp;&nbsp;显示遍知眼

&nbsp;&nbsp;&nbsp;&nbsp;熙怡相微笑&nbsp;&nbsp;&nbsp;&nbsp;遍体圆淨光

&nbsp;&nbsp;&nbsp;&nbsp;喜见无比身&nbsp;&nbsp;&nbsp;&nbsp;是名能寂母

&nbsp;&nbsp;&nbsp;&nbsp;复于彼尊右&nbsp;&nbsp;&nbsp;&nbsp;图写毫相明

&nbsp;&nbsp;&nbsp;&nbsp;住鉢头摩华&nbsp;&nbsp;&nbsp;&nbsp;圆照商佉色

&nbsp;&nbsp;&nbsp;&nbsp;执持如意宝&nbsp;&nbsp;&nbsp;&nbsp;满足众希愿

&nbsp;&nbsp;&nbsp;&nbsp;晖光大精进&nbsp;&nbsp;&nbsp;&nbsp;救世释师子

&nbsp;&nbsp;&nbsp;&nbsp;圣尊之左方&nbsp;&nbsp;&nbsp;&nbsp;如来之五顶

&nbsp;&nbsp;&nbsp;&nbsp;最初名白伞&nbsp;&nbsp;&nbsp;&nbsp;胜顶最胜顶

&nbsp;&nbsp;&nbsp;&nbsp;众德火光聚&nbsp;&nbsp;&nbsp;&nbsp;及与捨除顶

&nbsp;&nbsp;&nbsp;&nbsp;是名五大顶&nbsp;&nbsp;&nbsp;&nbsp;大我之释种

&nbsp;&nbsp;&nbsp;&nbsp;应当依是处&nbsp;&nbsp;&nbsp;&nbsp;精心造众相

&nbsp;&nbsp;&nbsp;&nbsp;次于其北方&nbsp;&nbsp;&nbsp;&nbsp;布列淨居众

&nbsp;&nbsp;&nbsp;&nbsp;自在与普华&nbsp;&nbsp;&nbsp;&nbsp;光鬘及意生

&nbsp;&nbsp;&nbsp;&nbsp;名称远闻等&nbsp;&nbsp;&nbsp;&nbsp;各如其次弟

&nbsp;&nbsp;&nbsp;&nbsp;于毫相之右&nbsp;&nbsp;&nbsp;&nbsp;复画三佛顶

&nbsp;&nbsp;&nbsp;&nbsp;初名广大顶&nbsp;&nbsp;&nbsp;&nbsp;次名极广大

&nbsp;&nbsp;&nbsp;&nbsp;及无边音声&nbsp;&nbsp;&nbsp;&nbsp;皆应善安立

&nbsp;&nbsp;&nbsp;&nbsp;五种如来顶&nbsp;&nbsp;&nbsp;&nbsp;白黄真金色

&nbsp;&nbsp;&nbsp;&nbsp;复次三佛顶&nbsp;&nbsp;&nbsp;&nbsp;白黄赤兼备

&nbsp;&nbsp;&nbsp;&nbsp;其光普深广&nbsp;&nbsp;&nbsp;&nbsp;众璎珞庄严

&nbsp;&nbsp;&nbsp;&nbsp;所发弘誓力&nbsp;&nbsp;&nbsp;&nbsp;一切愿皆满

&nbsp;&nbsp;&nbsp;&nbsp;行者于东隅&nbsp;&nbsp;&nbsp;&nbsp;而作火仙像

&nbsp;&nbsp;&nbsp;&nbsp;住于炽焰中&nbsp;&nbsp;&nbsp;&nbsp;三点灰为标

&nbsp;&nbsp;&nbsp;&nbsp;身色皆深赤&nbsp;&nbsp;&nbsp;&nbsp;心置三角印

&nbsp;&nbsp;&nbsp;&nbsp;而在圆焰中&nbsp;&nbsp;&nbsp;&nbsp;持珠及澡瓶

&nbsp;&nbsp;&nbsp;&nbsp;右方阎摩王&nbsp;&nbsp;&nbsp;&nbsp;手秉坛拏印

&nbsp;&nbsp;&nbsp;&nbsp;水牛以为座&nbsp;&nbsp;&nbsp;&nbsp;震电玄云色

&nbsp;&nbsp;&nbsp;&nbsp;七母并黑夜&nbsp;&nbsp;&nbsp;&nbsp;妃后等围绕

&nbsp;&nbsp;&nbsp;&nbsp;涅哩底鬼王&nbsp;&nbsp;&nbsp;&nbsp;执刀恐怖形

&nbsp;&nbsp;&nbsp;&nbsp;缚噜拏龙王&nbsp;&nbsp;&nbsp;&nbsp;羂索以为印

&nbsp;&nbsp;&nbsp;&nbsp;初方释天王&nbsp;&nbsp;&nbsp;&nbsp;安住妙高山

&nbsp;&nbsp;&nbsp;&nbsp;宝冠被璎珞&nbsp;&nbsp;&nbsp;&nbsp;持跋折罗印

&nbsp;&nbsp;&nbsp;&nbsp;及馀诸眷属&nbsp;&nbsp;&nbsp;&nbsp;慧者善分布

&nbsp;&nbsp;&nbsp;&nbsp;左置日天众&nbsp;&nbsp;&nbsp;&nbsp;在于舆辂中

&nbsp;&nbsp;&nbsp;&nbsp;胜无胜妃等&nbsp;&nbsp;&nbsp;&nbsp;翼从而侍卫

&nbsp;&nbsp;&nbsp;&nbsp;大梵在其右&nbsp;&nbsp;&nbsp;&nbsp;四面持髮冠

&nbsp;&nbsp;&nbsp;&nbsp;唵字相为印&nbsp;&nbsp;&nbsp;&nbsp;执莲在鹅上

&nbsp;&nbsp;&nbsp;&nbsp;西方诸地神&nbsp;&nbsp;&nbsp;&nbsp;辩才及毘纽

&nbsp;&nbsp;&nbsp;&nbsp;塞建那风神&nbsp;&nbsp;&nbsp;&nbsp;商羯罗月天

&nbsp;&nbsp;&nbsp;&nbsp;是等依龙方&nbsp;&nbsp;&nbsp;&nbsp;画之勿遗谬

&nbsp;&nbsp;&nbsp;&nbsp;持真言行者&nbsp;&nbsp;&nbsp;&nbsp;以不迷惑心

&nbsp;&nbsp;&nbsp;&nbsp;佛子次应作&nbsp;&nbsp;&nbsp;&nbsp;持明大忿怒

&nbsp;&nbsp;&nbsp;&nbsp;右号无能胜&nbsp;&nbsp;&nbsp;&nbsp;左无能胜妃

&nbsp;&nbsp;&nbsp;&nbsp;持地神奉瓶&nbsp;&nbsp;&nbsp;&nbsp;虔敬而长跪

&nbsp;&nbsp;&nbsp;&nbsp;及二大龙王&nbsp;&nbsp;&nbsp;&nbsp;难陀拔难陀

&nbsp;&nbsp;&nbsp;&nbsp;对处厢曲中&nbsp;&nbsp;&nbsp;&nbsp;通门之大护

&nbsp;&nbsp;&nbsp;&nbsp;所馀释种尊&nbsp;&nbsp;&nbsp;&nbsp;真言与印坛

&nbsp;&nbsp;&nbsp;&nbsp;所说一切法&nbsp;&nbsp;&nbsp;&nbsp;师应具开示

&nbsp;&nbsp;&nbsp;&nbsp;持真言行者&nbsp;&nbsp;&nbsp;&nbsp;次至第三院

&nbsp;&nbsp;&nbsp;&nbsp;先图妙吉祥&nbsp;&nbsp;&nbsp;&nbsp;其身欝金色

&nbsp;&nbsp;&nbsp;&nbsp;五髻冠其顶&nbsp;&nbsp;&nbsp;&nbsp;犹如童子形

&nbsp;&nbsp;&nbsp;&nbsp;左持青莲华&nbsp;&nbsp;&nbsp;&nbsp;上表金刚印

&nbsp;&nbsp;&nbsp;&nbsp;慈颜遍微笑&nbsp;&nbsp;&nbsp;&nbsp;坐于白莲台

&nbsp;&nbsp;&nbsp;&nbsp;妙相圆普光&nbsp;&nbsp;&nbsp;&nbsp;周匝互晖映

&nbsp;&nbsp;&nbsp;&nbsp;右边应次画&nbsp;&nbsp;&nbsp;&nbsp;网光童子身

&nbsp;&nbsp;&nbsp;&nbsp;执持众宝网&nbsp;&nbsp;&nbsp;&nbsp;种种妙璎珞

&nbsp;&nbsp;&nbsp;&nbsp;住宝莲华座&nbsp;&nbsp;&nbsp;&nbsp;而观佛长子

&nbsp;&nbsp;&nbsp;&nbsp;左边画五种&nbsp;&nbsp;&nbsp;&nbsp;与愿金刚使

&nbsp;&nbsp;&nbsp;&nbsp;所谓髻设尼&nbsp;&nbsp;&nbsp;&nbsp;优婆髻设尼

&nbsp;&nbsp;&nbsp;&nbsp;及与质多罗&nbsp;&nbsp;&nbsp;&nbsp;地慧并请召

&nbsp;&nbsp;&nbsp;&nbsp;如是五使者&nbsp;&nbsp;&nbsp;&nbsp;五种奉教者

&nbsp;&nbsp;&nbsp;&nbsp;二众共围遶&nbsp;&nbsp;&nbsp;&nbsp;侍卫无胜智

&nbsp;&nbsp;&nbsp;&nbsp;行者于右方&nbsp;&nbsp;&nbsp;&nbsp;次作大名称

&nbsp;&nbsp;&nbsp;&nbsp;除一切盖障&nbsp;&nbsp;&nbsp;&nbsp;执持如意宝

&nbsp;&nbsp;&nbsp;&nbsp;捨于二分位&nbsp;&nbsp;&nbsp;&nbsp;当画八菩萨

&nbsp;&nbsp;&nbsp;&nbsp;所谓除疑怪&nbsp;&nbsp;&nbsp;&nbsp;施一切无畏

&nbsp;&nbsp;&nbsp;&nbsp;除一切恶趣&nbsp;&nbsp;&nbsp;&nbsp;救意慧菩萨

&nbsp;&nbsp;&nbsp;&nbsp;悲念具慧者&nbsp;&nbsp;&nbsp;&nbsp;慈起大众生

&nbsp;&nbsp;&nbsp;&nbsp;除一切热恼&nbsp;&nbsp;&nbsp;&nbsp;不可思议慧

&nbsp;&nbsp;&nbsp;&nbsp;次复捨斯位&nbsp;&nbsp;&nbsp;&nbsp;至于北胜方

&nbsp;&nbsp;&nbsp;&nbsp;行者以一心&nbsp;&nbsp;&nbsp;&nbsp;忆持布众綵

&nbsp;&nbsp;&nbsp;&nbsp;而造具善忍&nbsp;&nbsp;&nbsp;&nbsp;地藏摩诃萨

&nbsp;&nbsp;&nbsp;&nbsp;其座极巧严&nbsp;&nbsp;&nbsp;&nbsp;身处于焰胎

&nbsp;&nbsp;&nbsp;&nbsp;杂宝庄严地&nbsp;&nbsp;&nbsp;&nbsp;绮错互相间

&nbsp;&nbsp;&nbsp;&nbsp;四宝为莲华&nbsp;&nbsp;&nbsp;&nbsp;圣者所安住

&nbsp;&nbsp;&nbsp;&nbsp;及与大名称&nbsp;&nbsp;&nbsp;&nbsp;无量诸菩萨

&nbsp;&nbsp;&nbsp;&nbsp;谓宝掌宝手&nbsp;&nbsp;&nbsp;&nbsp;及与持地等

&nbsp;&nbsp;&nbsp;&nbsp;宝印手坚意&nbsp;&nbsp;&nbsp;&nbsp;上首诸圣尊

&nbsp;&nbsp;&nbsp;&nbsp;各与无数众&nbsp;&nbsp;&nbsp;&nbsp;前后共围遶

&nbsp;&nbsp;&nbsp;&nbsp;次复于龙方&nbsp;&nbsp;&nbsp;&nbsp;当画虚空藏

&nbsp;&nbsp;&nbsp;&nbsp;勤勇被白衣&nbsp;&nbsp;&nbsp;&nbsp;持刀生焰光

&nbsp;&nbsp;&nbsp;&nbsp;及与诸眷属&nbsp;&nbsp;&nbsp;&nbsp;正觉所生子

&nbsp;&nbsp;&nbsp;&nbsp;各随其次第&nbsp;&nbsp;&nbsp;&nbsp;列坐正莲上

&nbsp;&nbsp;&nbsp;&nbsp;今说彼眷属&nbsp;&nbsp;&nbsp;&nbsp;大我菩萨众

&nbsp;&nbsp;&nbsp;&nbsp;应善图藻缋&nbsp;&nbsp;&nbsp;&nbsp;谛诚勿迷忘

&nbsp;&nbsp;&nbsp;&nbsp;谓虚空无垢&nbsp;&nbsp;&nbsp;&nbsp;次名虚空慧

&nbsp;&nbsp;&nbsp;&nbsp;及清淨慧等&nbsp;&nbsp;&nbsp;&nbsp;行慧安慧等

&nbsp;&nbsp;&nbsp;&nbsp;如是诸菩萨&nbsp;&nbsp;&nbsp;&nbsp;常勤精进者

&nbsp;&nbsp;&nbsp;&nbsp;各如其次第&nbsp;&nbsp;&nbsp;&nbsp;而画庄严身

&nbsp;&nbsp;&nbsp;&nbsp;略说大悲藏&nbsp;&nbsp;&nbsp;&nbsp;漫茶罗位竟

尔时执金刚祕密主。于一切众会中。谛观大日世尊。目不暂瞬而说偈言。

&nbsp;&nbsp;&nbsp;&nbsp;一切智慧者&nbsp;&nbsp;&nbsp;&nbsp;出现于世间

&nbsp;&nbsp;&nbsp;&nbsp;如彼优昙华&nbsp;&nbsp;&nbsp;&nbsp;时时乃一现

&nbsp;&nbsp;&nbsp;&nbsp;真言所行道&nbsp;&nbsp;&nbsp;&nbsp;倍复甚难遇

&nbsp;&nbsp;&nbsp;&nbsp;无量俱胝劫&nbsp;&nbsp;&nbsp;&nbsp;所作众罪业

&nbsp;&nbsp;&nbsp;&nbsp;见此漫茶罗&nbsp;&nbsp;&nbsp;&nbsp;消灭尽无馀

&nbsp;&nbsp;&nbsp;&nbsp;何况无量称&nbsp;&nbsp;&nbsp;&nbsp;住真言行法

&nbsp;&nbsp;&nbsp;&nbsp;行此无上句&nbsp;&nbsp;&nbsp;&nbsp;真言救世者

&nbsp;&nbsp;&nbsp;&nbsp;止断诸恶趣&nbsp;&nbsp;&nbsp;&nbsp;一切苦不生

&nbsp;&nbsp;&nbsp;&nbsp;若修如是行&nbsp;&nbsp;&nbsp;&nbsp;妙慧深不动

时普集会一切大众。及诸持金刚者。以一音声讚歎金刚手言。

&nbsp;&nbsp;&nbsp;&nbsp;善哉善哉大勤勇&nbsp;&nbsp;&nbsp;&nbsp;汝已修行真言行

&nbsp;&nbsp;&nbsp;&nbsp;能问一切真言义&nbsp;&nbsp;&nbsp;&nbsp;我等咸有意思惟

&nbsp;&nbsp;&nbsp;&nbsp;一切现为汝证验&nbsp;&nbsp;&nbsp;&nbsp;依住真言之行力

&nbsp;&nbsp;&nbsp;&nbsp;及馀菩提大心众&nbsp;&nbsp;&nbsp;&nbsp;当得通达真言法

尔时执金刚祕密主。复白世尊而说偈言。

&nbsp;&nbsp;&nbsp;&nbsp;云何彩色义&nbsp;&nbsp;&nbsp;&nbsp;复当以何色

&nbsp;&nbsp;&nbsp;&nbsp;云何而运布&nbsp;&nbsp;&nbsp;&nbsp;是色谁为初

&nbsp;&nbsp;&nbsp;&nbsp;门标旗量等&nbsp;&nbsp;&nbsp;&nbsp;厢卫亦如是

&nbsp;&nbsp;&nbsp;&nbsp;云何建诸门&nbsp;&nbsp;&nbsp;&nbsp;愿尊说其量

&nbsp;&nbsp;&nbsp;&nbsp;奉食华香等&nbsp;&nbsp;&nbsp;&nbsp;及与众宝瓶

&nbsp;&nbsp;&nbsp;&nbsp;云何引弟子&nbsp;&nbsp;&nbsp;&nbsp;云何令灌顶

&nbsp;&nbsp;&nbsp;&nbsp;云何供养师&nbsp;&nbsp;&nbsp;&nbsp;愿说护摩处

&nbsp;&nbsp;&nbsp;&nbsp;云何真言相&nbsp;&nbsp;&nbsp;&nbsp;云何住三昧

&nbsp;&nbsp;&nbsp;&nbsp;如是发问已&nbsp;&nbsp;&nbsp;&nbsp;牟尼诸法王

&nbsp;&nbsp;&nbsp;&nbsp;告持金刚慧&nbsp;&nbsp;&nbsp;&nbsp;一心应谛听

&nbsp;&nbsp;&nbsp;&nbsp;最胜真言道&nbsp;&nbsp;&nbsp;&nbsp;出生大乘果

&nbsp;&nbsp;&nbsp;&nbsp;汝今请问我&nbsp;&nbsp;&nbsp;&nbsp;为大有情说

&nbsp;&nbsp;&nbsp;&nbsp;染彼众生界&nbsp;&nbsp;&nbsp;&nbsp;以法界之味

&nbsp;&nbsp;&nbsp;&nbsp;古佛所宣说&nbsp;&nbsp;&nbsp;&nbsp;是名为色义

&nbsp;&nbsp;&nbsp;&nbsp;先安布内色&nbsp;&nbsp;&nbsp;&nbsp;非安布外色

&nbsp;&nbsp;&nbsp;&nbsp;洁白最为初&nbsp;&nbsp;&nbsp;&nbsp;赤色为第二

&nbsp;&nbsp;&nbsp;&nbsp;如是黄及青&nbsp;&nbsp;&nbsp;&nbsp;渐次而彰着

&nbsp;&nbsp;&nbsp;&nbsp;一切内深玄&nbsp;&nbsp;&nbsp;&nbsp;是谓色先后

&nbsp;&nbsp;&nbsp;&nbsp;建立门幖帜&nbsp;&nbsp;&nbsp;&nbsp;量同中胎藏

&nbsp;&nbsp;&nbsp;&nbsp;厢卫亦如是&nbsp;&nbsp;&nbsp;&nbsp;华台十六节

&nbsp;&nbsp;&nbsp;&nbsp;应知彼初门&nbsp;&nbsp;&nbsp;&nbsp;与内坛齐等

&nbsp;&nbsp;&nbsp;&nbsp;智者于外院&nbsp;&nbsp;&nbsp;&nbsp;渐次而增加

&nbsp;&nbsp;&nbsp;&nbsp;于彼厢卫中&nbsp;&nbsp;&nbsp;&nbsp;当建大护者

&nbsp;&nbsp;&nbsp;&nbsp;略说三摩地&nbsp;&nbsp;&nbsp;&nbsp;一心住于缘

&nbsp;&nbsp;&nbsp;&nbsp;广义复殊异&nbsp;&nbsp;&nbsp;&nbsp;大众生谛听

&nbsp;&nbsp;&nbsp;&nbsp;佛说一切空&nbsp;&nbsp;&nbsp;&nbsp;正觉之等持

&nbsp;&nbsp;&nbsp;&nbsp;三昧证知心&nbsp;&nbsp;&nbsp;&nbsp;非从异缘得

&nbsp;&nbsp;&nbsp;&nbsp;彼如是境界&nbsp;&nbsp;&nbsp;&nbsp;一切如来定

&nbsp;&nbsp;&nbsp;&nbsp;故说为大空&nbsp;&nbsp;&nbsp;&nbsp;圆满萨婆若