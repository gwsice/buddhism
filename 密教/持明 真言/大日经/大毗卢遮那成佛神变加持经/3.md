## 大毘卢遮那成佛神变加持经卷第三

大唐天竺三藏善无畏共沙门一行译

### 世间成就品第五

尔时世尊复告执金刚祕密主而说偈言。

&nbsp;&nbsp;&nbsp;&nbsp;如真言教法&nbsp;&nbsp;&nbsp;&nbsp;成就于彼果

&nbsp;&nbsp;&nbsp;&nbsp;当字字相应&nbsp;&nbsp;&nbsp;&nbsp;句句亦如是

&nbsp;&nbsp;&nbsp;&nbsp;作心想念诵&nbsp;&nbsp;&nbsp;&nbsp;善住一洛叉

&nbsp;&nbsp;&nbsp;&nbsp;初字菩提心&nbsp;&nbsp;&nbsp;&nbsp;第二名为声

&nbsp;&nbsp;&nbsp;&nbsp;句想为本尊&nbsp;&nbsp;&nbsp;&nbsp;而于自处作

&nbsp;&nbsp;&nbsp;&nbsp;第二句当知&nbsp;&nbsp;&nbsp;&nbsp;即诸佛胜句

&nbsp;&nbsp;&nbsp;&nbsp;行者观住彼&nbsp;&nbsp;&nbsp;&nbsp;极圆淨月轮

&nbsp;&nbsp;&nbsp;&nbsp;于中谛诚想&nbsp;&nbsp;&nbsp;&nbsp;诸字如次第

&nbsp;&nbsp;&nbsp;&nbsp;中置字句等&nbsp;&nbsp;&nbsp;&nbsp;而想淨其命

&nbsp;&nbsp;&nbsp;&nbsp;命者所谓风&nbsp;&nbsp;&nbsp;&nbsp;念随出入息

&nbsp;&nbsp;&nbsp;&nbsp;彼等淨除已&nbsp;&nbsp;&nbsp;&nbsp;作先持诵法

&nbsp;&nbsp;&nbsp;&nbsp;善住真言者&nbsp;&nbsp;&nbsp;&nbsp;次一月念诵

&nbsp;&nbsp;&nbsp;&nbsp;行者前方便&nbsp;&nbsp;&nbsp;&nbsp;一一句通达

&nbsp;&nbsp;&nbsp;&nbsp;诸佛大名称&nbsp;&nbsp;&nbsp;&nbsp;说此先受持

&nbsp;&nbsp;&nbsp;&nbsp;次当随所有&nbsp;&nbsp;&nbsp;&nbsp;奉涂香花等

&nbsp;&nbsp;&nbsp;&nbsp;为成正觉故&nbsp;&nbsp;&nbsp;&nbsp;迴向自菩提

&nbsp;&nbsp;&nbsp;&nbsp;如是于两月&nbsp;&nbsp;&nbsp;&nbsp;真言当无畏

&nbsp;&nbsp;&nbsp;&nbsp;次满此月已&nbsp;&nbsp;&nbsp;&nbsp;行者入持诵

&nbsp;&nbsp;&nbsp;&nbsp;山峯或牛栏&nbsp;&nbsp;&nbsp;&nbsp;及诸河潬等

&nbsp;&nbsp;&nbsp;&nbsp;四衢道一室&nbsp;&nbsp;&nbsp;&nbsp;神室大天室

&nbsp;&nbsp;&nbsp;&nbsp;彼漫茶罗处&nbsp;&nbsp;&nbsp;&nbsp;悉如金刚宫

&nbsp;&nbsp;&nbsp;&nbsp;是处而结护&nbsp;&nbsp;&nbsp;&nbsp;行者作成就

&nbsp;&nbsp;&nbsp;&nbsp;即以中夜分&nbsp;&nbsp;&nbsp;&nbsp;或于日出时

&nbsp;&nbsp;&nbsp;&nbsp;智者应当知&nbsp;&nbsp;&nbsp;&nbsp;有如是相现

&nbsp;&nbsp;&nbsp;&nbsp;[合\*牛]声或鼓音&nbsp;&nbsp;&nbsp;&nbsp;若复地震动

&nbsp;&nbsp;&nbsp;&nbsp;及闻虚空中&nbsp;&nbsp;&nbsp;&nbsp;有悦意言辞

&nbsp;&nbsp;&nbsp;&nbsp;应知如是相&nbsp;&nbsp;&nbsp;&nbsp;悉地总如意

&nbsp;&nbsp;&nbsp;&nbsp;诸佛两足尊&nbsp;&nbsp;&nbsp;&nbsp;宣说于彼果

&nbsp;&nbsp;&nbsp;&nbsp;住是真言行&nbsp;&nbsp;&nbsp;&nbsp;必定当成佛

&nbsp;&nbsp;&nbsp;&nbsp;应一切种类&nbsp;&nbsp;&nbsp;&nbsp;常念持真言

&nbsp;&nbsp;&nbsp;&nbsp;古佛大仙说&nbsp;&nbsp;&nbsp;&nbsp;故应当忆念

### 悉地出现品第六

尔时世尊。复观诸大众会。为欲满足一切愿故。复说三世无量门决定智圆满法句。

&nbsp;&nbsp;&nbsp;&nbsp;虚空无垢无自性&nbsp;&nbsp;&nbsp;&nbsp;能授种种诸巧智

&nbsp;&nbsp;&nbsp;&nbsp;由本自性常空故&nbsp;&nbsp;&nbsp;&nbsp;缘起甚深难可见

&nbsp;&nbsp;&nbsp;&nbsp;于长恒时殊胜进&nbsp;&nbsp;&nbsp;&nbsp;随念施与无上果

&nbsp;&nbsp;&nbsp;&nbsp;譬如一切趣宫室&nbsp;&nbsp;&nbsp;&nbsp;虽依虚空无着行

&nbsp;&nbsp;&nbsp;&nbsp;此清淨法亦如是&nbsp;&nbsp;&nbsp;&nbsp;三有无馀清淨生

&nbsp;&nbsp;&nbsp;&nbsp;昔胜生严修此故&nbsp;&nbsp;&nbsp;&nbsp;得有一切如来行

&nbsp;&nbsp;&nbsp;&nbsp;非他句有难可得&nbsp;&nbsp;&nbsp;&nbsp;作世遍明如世尊

&nbsp;&nbsp;&nbsp;&nbsp;说极清淨修行法&nbsp;&nbsp;&nbsp;&nbsp;深广无尽离分别

尔时毘卢遮那世尊说是偈已。观察金刚手等诸大众会。告执金刚言。善男子各各当现法界神力悉地流出句。若诸众生见如是法。欢喜踊跃得安乐住。如是说已诸执金刚。为毘卢遮那世尊。作礼。如是法主依所教勅复请佛言。惟愿世尊哀愍我等。示现悉地流出句何以故。于尊者薄伽梵前。而自宣示所通达法。非是所宜。善哉世尊。惟愿利益安乐未来众生故。时薄伽梵毘卢遮那。告一切诸执金刚言。善哉善哉善男子。如来所说法毘柰耶称讚一法所谓有羞。若有羞善男子善女人。见如是法。速生二事。谓不作所不应作。众所称讚。复有二事。谓所未至令至。得与佛菩萨同处。复有二事。谓住尸罗。生于人天。善哉谛听善思念之。我当宣说真言成就流出相应句。诸流出相应句。真言门修菩提诸菩萨。速于是中。当得真言悉地。若行者见漫茶罗。尊所印可。成就真语。发菩提心。深信慈悲。无有悭悋。住于调伏。能善分别从缘所生。受持禁戒。善住众学。具巧方便。勇健。知时非时。好行惠捨。心无怖畏。勤修真言行法。通达真言实义。常乐坐禅。乐作成就。祕密主譬如欲界。有自在悦满意明。乃至一切欲处天子。于此迷醉。出众妙杂类戏笑。及现种种杂类受用遍受用。授与自所变化他化自在天等。而亦自受用之。又善男子如摩醯首罗天。有胜意生明。能作三千大千世界众生利益。化一切受用遍受用。授与淨居诸天。亦复自受用之。又如幻术真言能现种种园林人物。如阿修罗真言。现幻化事。如世呪术。摄毒及寒热等。摩怛哩神真言。能作众生疾疫灾厉。及世间呪术。摄除众毒及寒热等。能变炽火而生清凉。是故善男子。当信如是流出句真言威德。此真言威德。非从真言中出。亦不入众生。不于持诵者处而有可得。善男子真言加持力故。法尔而生。无所过越。以三时不越故。甚深不思议缘生理故。是故善男子。当随顺通达不思议法性。常不断绝真言道。

尔时世尊。复住三世无碍力依如来加持不思议力依。庄严清淨藏三昧。即时世尊。从三摩鉢底中。出无尽界无尽语表。依法界力无等力正等觉信解。以一音声四处流出。普遍一切法界。与虚空等。无所不至。真言曰。

南麽萨婆怛他(引)蘖帝[口\*骠](毘庾反一)微湿嚩(二合)目契弊(毘也反二)萨婆他(三)阿阿(引)闇噁(四)

正等觉心。从是普遍。即时一切法界诸声门从正等觉幖帜之音。而互出声。诸菩萨闻是已。得未曾有开敷眼。发微妙言音。于一切智离热者前。而说颂曰。

&nbsp;&nbsp;&nbsp;&nbsp;奇哉真言行&nbsp;&nbsp;&nbsp;&nbsp;能具广大智

&nbsp;&nbsp;&nbsp;&nbsp;若遍布此者&nbsp;&nbsp;&nbsp;&nbsp;成佛两足尊

&nbsp;&nbsp;&nbsp;&nbsp;是故勤精进&nbsp;&nbsp;&nbsp;&nbsp;于诸佛语心

&nbsp;&nbsp;&nbsp;&nbsp;常作无间修&nbsp;&nbsp;&nbsp;&nbsp;淨心离于我

&nbsp;&nbsp;&nbsp;&nbsp;尔时薄伽梵&nbsp;&nbsp;&nbsp;&nbsp;复说此法句

&nbsp;&nbsp;&nbsp;&nbsp;于正等觉心&nbsp;&nbsp;&nbsp;&nbsp;而作成就者

&nbsp;&nbsp;&nbsp;&nbsp;于园苑僧坊&nbsp;&nbsp;&nbsp;&nbsp;若在岩窟中

&nbsp;&nbsp;&nbsp;&nbsp;或意所乐处&nbsp;&nbsp;&nbsp;&nbsp;观彼菩提心

&nbsp;&nbsp;&nbsp;&nbsp;乃至初安住&nbsp;&nbsp;&nbsp;&nbsp;不生疑虑意

&nbsp;&nbsp;&nbsp;&nbsp;随取彼一心&nbsp;&nbsp;&nbsp;&nbsp;以心置于心

&nbsp;&nbsp;&nbsp;&nbsp;证于极淨句&nbsp;&nbsp;&nbsp;&nbsp;无垢安不动

&nbsp;&nbsp;&nbsp;&nbsp;不分别如镜&nbsp;&nbsp;&nbsp;&nbsp;现前甚微细

&nbsp;&nbsp;&nbsp;&nbsp;若彼常观察&nbsp;&nbsp;&nbsp;&nbsp;修习而相应

&nbsp;&nbsp;&nbsp;&nbsp;乃至本所尊&nbsp;&nbsp;&nbsp;&nbsp;自身像皆现

&nbsp;&nbsp;&nbsp;&nbsp;第二正觉句&nbsp;&nbsp;&nbsp;&nbsp;于镜漫茶罗

&nbsp;&nbsp;&nbsp;&nbsp;大莲华王座&nbsp;&nbsp;&nbsp;&nbsp;深邃住三昧

&nbsp;&nbsp;&nbsp;&nbsp;总持髮髻冠&nbsp;&nbsp;&nbsp;&nbsp;围绕无量光

&nbsp;&nbsp;&nbsp;&nbsp;离妄执分别&nbsp;&nbsp;&nbsp;&nbsp;本寂如虚空

&nbsp;&nbsp;&nbsp;&nbsp;于彼中思惟&nbsp;&nbsp;&nbsp;&nbsp;作摄意念诵

&nbsp;&nbsp;&nbsp;&nbsp;一月修等引&nbsp;&nbsp;&nbsp;&nbsp;持满一洛叉

&nbsp;&nbsp;&nbsp;&nbsp;是为最初月&nbsp;&nbsp;&nbsp;&nbsp;持真言法则

&nbsp;&nbsp;&nbsp;&nbsp;次于第二月&nbsp;&nbsp;&nbsp;&nbsp;奉涂香华等

&nbsp;&nbsp;&nbsp;&nbsp;而以作饶益&nbsp;&nbsp;&nbsp;&nbsp;种种众生类

&nbsp;&nbsp;&nbsp;&nbsp;又复于他月&nbsp;&nbsp;&nbsp;&nbsp;捨弃诸利养

&nbsp;&nbsp;&nbsp;&nbsp;时彼于瑜伽&nbsp;&nbsp;&nbsp;&nbsp;思惟而自在

&nbsp;&nbsp;&nbsp;&nbsp;愿一切无障&nbsp;&nbsp;&nbsp;&nbsp;安乐诸群生

&nbsp;&nbsp;&nbsp;&nbsp;乐欲成如来&nbsp;&nbsp;&nbsp;&nbsp;所称讚圆果

&nbsp;&nbsp;&nbsp;&nbsp;或满足一切&nbsp;&nbsp;&nbsp;&nbsp;有情众希愿

&nbsp;&nbsp;&nbsp;&nbsp;应理无障盖&nbsp;&nbsp;&nbsp;&nbsp;而生是攀缘

&nbsp;&nbsp;&nbsp;&nbsp;傍生相噉食&nbsp;&nbsp;&nbsp;&nbsp;所有苦永除

&nbsp;&nbsp;&nbsp;&nbsp;常令诸鬼界&nbsp;&nbsp;&nbsp;&nbsp;饮食皆充满

&nbsp;&nbsp;&nbsp;&nbsp;地狱中受苦&nbsp;&nbsp;&nbsp;&nbsp;种种诸楚毒

&nbsp;&nbsp;&nbsp;&nbsp;当愿速除灭&nbsp;&nbsp;&nbsp;&nbsp;以我功德故

&nbsp;&nbsp;&nbsp;&nbsp;及馀无量门&nbsp;&nbsp;&nbsp;&nbsp;数数心思惟

&nbsp;&nbsp;&nbsp;&nbsp;发广大悲愍&nbsp;&nbsp;&nbsp;&nbsp;三种加持句

&nbsp;&nbsp;&nbsp;&nbsp;想念于一切&nbsp;&nbsp;&nbsp;&nbsp;心诵持真言

&nbsp;&nbsp;&nbsp;&nbsp;以我功德力&nbsp;&nbsp;&nbsp;&nbsp;如来加持力

&nbsp;&nbsp;&nbsp;&nbsp;及与法界力&nbsp;&nbsp;&nbsp;&nbsp;周遍众生界

&nbsp;&nbsp;&nbsp;&nbsp;诸念求义利&nbsp;&nbsp;&nbsp;&nbsp;悉皆饶益之

&nbsp;&nbsp;&nbsp;&nbsp;彼一切如理&nbsp;&nbsp;&nbsp;&nbsp;所念皆成就

于是薄伽梵。即于尔时说虚空等力虚空藏转明妃曰。

南麽萨婆怛他(引)蘖帝[口\*骠](毘庾反一)微湿嚩(二合)目契弊(毘也反二)萨婆他(三)欠(四)嗢弩蘖帝萨叵(二合)囉係门(五)伽伽娜剑(六)莎诃(七)

持此三转。随彼所生。善愿皆亦成就。

&nbsp;&nbsp;&nbsp;&nbsp;行人于满月&nbsp;&nbsp;&nbsp;&nbsp;次入作持诵

&nbsp;&nbsp;&nbsp;&nbsp;山峯牛栏中&nbsp;&nbsp;&nbsp;&nbsp;寒林或河洲

&nbsp;&nbsp;&nbsp;&nbsp;四衢独树下&nbsp;&nbsp;&nbsp;&nbsp;忙怛哩天室

&nbsp;&nbsp;&nbsp;&nbsp;一切金刚色&nbsp;&nbsp;&nbsp;&nbsp;严淨同金刚

&nbsp;&nbsp;&nbsp;&nbsp;彼中诸障者&nbsp;&nbsp;&nbsp;&nbsp;摄伏心迷乱

&nbsp;&nbsp;&nbsp;&nbsp;四方相周匝&nbsp;&nbsp;&nbsp;&nbsp;一门及通道

&nbsp;&nbsp;&nbsp;&nbsp;金刚互连属&nbsp;&nbsp;&nbsp;&nbsp;金刚结相应

&nbsp;&nbsp;&nbsp;&nbsp;门门二守护&nbsp;&nbsp;&nbsp;&nbsp;不可越相向

&nbsp;&nbsp;&nbsp;&nbsp;拟手而上指&nbsp;&nbsp;&nbsp;&nbsp;朱目奋怒形

&nbsp;&nbsp;&nbsp;&nbsp;慇懃画隅角&nbsp;&nbsp;&nbsp;&nbsp;输罗焰光印

&nbsp;&nbsp;&nbsp;&nbsp;中妙金刚座&nbsp;&nbsp;&nbsp;&nbsp;方位正相直

&nbsp;&nbsp;&nbsp;&nbsp;其上大莲华&nbsp;&nbsp;&nbsp;&nbsp;八叶鬚蘂敷

&nbsp;&nbsp;&nbsp;&nbsp;当结金刚手&nbsp;&nbsp;&nbsp;&nbsp;金刚之慧印

&nbsp;&nbsp;&nbsp;&nbsp;稽首一切佛&nbsp;&nbsp;&nbsp;&nbsp;数数坚誓愿

&nbsp;&nbsp;&nbsp;&nbsp;应护持是处&nbsp;&nbsp;&nbsp;&nbsp;及淨诸药物

&nbsp;&nbsp;&nbsp;&nbsp;于此夜持诵&nbsp;&nbsp;&nbsp;&nbsp;清淨无障碍

&nbsp;&nbsp;&nbsp;&nbsp;或于中夜分&nbsp;&nbsp;&nbsp;&nbsp;或于日出时

&nbsp;&nbsp;&nbsp;&nbsp;彼药物当转&nbsp;&nbsp;&nbsp;&nbsp;圆光普晖焰

&nbsp;&nbsp;&nbsp;&nbsp;真言者自取&nbsp;&nbsp;&nbsp;&nbsp;游步于大空

&nbsp;&nbsp;&nbsp;&nbsp;住寿大威德&nbsp;&nbsp;&nbsp;&nbsp;于生死自在

&nbsp;&nbsp;&nbsp;&nbsp;行于世界顶&nbsp;&nbsp;&nbsp;&nbsp;现种种色身

&nbsp;&nbsp;&nbsp;&nbsp;具德吉祥者&nbsp;&nbsp;&nbsp;&nbsp;展转而供养

&nbsp;&nbsp;&nbsp;&nbsp;真言所成物&nbsp;&nbsp;&nbsp;&nbsp;是名为悉地

&nbsp;&nbsp;&nbsp;&nbsp;以分别药物&nbsp;&nbsp;&nbsp;&nbsp;成就无分别

<a name="fang-bian-bo-luo-mi"></a>祕密主。一切世界诸现在等如来应正等觉。通达方便波罗蜜。彼如来知一分别本性空。以方便波罗蜜力故。而于无为以有为为表。展转相应。而为众生。示现遍于法界。令得见法安乐住。发欢喜心。或得长寿。五欲嬉戏而自娱乐。为佛世尊而作供养。证如是句一切世人所不能信。如来见此义利故。以欢喜心。说此菩萨真言行道次第法则。何以故。于无量劫勤求。修诸苦行所不能得。而真言门行道诸菩萨。即于此生而获得之。复次祕密主。真言门修菩萨行菩萨如是计都朅伽。伞盖。履屣。真陀摩尼。安膳那药。卢遮那等。持三洛叉而作成就。亦得悉地。祕密主若具方便。善男子善女人。随所乐求而有所作。彼唯心自在而得成就。祕密主诸乐欲因果者。祕密主非彼愚夫。能知真言诸真言相。何以故。

&nbsp;&nbsp;&nbsp;&nbsp;说因非作者&nbsp;&nbsp;&nbsp;&nbsp;彼果则不生

&nbsp;&nbsp;&nbsp;&nbsp;此因因尚空&nbsp;&nbsp;&nbsp;&nbsp;云何而有果

&nbsp;&nbsp;&nbsp;&nbsp;当知真言果&nbsp;&nbsp;&nbsp;&nbsp;悉离于因业

&nbsp;&nbsp;&nbsp;&nbsp;乃至身证触&nbsp;&nbsp;&nbsp;&nbsp;无相三摩地

&nbsp;&nbsp;&nbsp;&nbsp;真言者当得&nbsp;&nbsp;&nbsp;&nbsp;悉地从心生

尔时金刚手白佛言。世尊惟愿复说此正等觉句悉地成就句。诸见此法。善男子善女人等。心得欢喜。受安乐住。不害法界。何以故。世尊法界者。一切如来应正等觉。说名即不思议界。是故世尊。真言门修菩萨行诸菩萨。得是通达法界不可分析破坏。如是说已。世尊告执金刚祕密主言。善哉善哉祕密主。汝复善哉。能问如来如是义。汝当谛听善思念之。吾今演说。祕密主言。如是世尊愿乐欲闻。佛告祕密主。以阿字门而作成就。若在僧所住处。若山窟中。或于淨室。以阿字遍布一切支分时持三洛叉。次于满月。尽其所有而以供养。乃至普贤菩萨。文殊师利。执金刚等。或馀圣天现前。摩顶唱言。善哉行者。应当稽首作礼。奉阏伽水。即时得不忘菩提心三昧。又以如是身心轻安。而诵习之。当得随生。心清淨。身清淨。置于耳上持之。当得耳根清淨。以阿字门作出入息。三时思惟。行者尔时能持。寿命长劫住世。愿囉闍等之所爱敬。即以诃字门作所应度者。授与鉢头摩华。自持商佉而互相观。即生欢喜。

尔时毘卢遮那世尊。复观一切大会。告执金刚祕密主言。金刚手有诸如来意生。作业戏行舞。广演品类。摄持四界安住心王。等同虚空。成就广大见非见果。出生一切声闻。及辟支佛。诸菩萨位。令真言门修行诸菩萨。一切希愿皆悉满足。具种种业。利益无量众生。汝当谛听善思念之。吾今演说。祕密主云何行舞。而作一切广大成坏果。持真言者一切亲证耶。尔时世尊而说偈言。

&nbsp;&nbsp;&nbsp;&nbsp;行者如次第&nbsp;&nbsp;&nbsp;&nbsp;先作自真实

&nbsp;&nbsp;&nbsp;&nbsp;如前依法住&nbsp;&nbsp;&nbsp;&nbsp;正思念如来

&nbsp;&nbsp;&nbsp;&nbsp;阿字为自体&nbsp;&nbsp;&nbsp;&nbsp;并置大空点

&nbsp;&nbsp;&nbsp;&nbsp;端严遍金色&nbsp;&nbsp;&nbsp;&nbsp;四角金刚标

&nbsp;&nbsp;&nbsp;&nbsp;于彼中思念&nbsp;&nbsp;&nbsp;&nbsp;一切处尊佛

&nbsp;&nbsp;&nbsp;&nbsp;是诸正等觉&nbsp;&nbsp;&nbsp;&nbsp;说自真实相

&nbsp;&nbsp;&nbsp;&nbsp;修行不疑虑&nbsp;&nbsp;&nbsp;&nbsp;自真实相生

&nbsp;&nbsp;&nbsp;&nbsp;当得为世间&nbsp;&nbsp;&nbsp;&nbsp;一切众利乐

&nbsp;&nbsp;&nbsp;&nbsp;具广大希有&nbsp;&nbsp;&nbsp;&nbsp;住于如幻句

&nbsp;&nbsp;&nbsp;&nbsp;无始时宿殖&nbsp;&nbsp;&nbsp;&nbsp;无智诸有迫

&nbsp;&nbsp;&nbsp;&nbsp;行者成等引&nbsp;&nbsp;&nbsp;&nbsp;一切皆消除

&nbsp;&nbsp;&nbsp;&nbsp;若观于彼心&nbsp;&nbsp;&nbsp;&nbsp;无上菩提心

&nbsp;&nbsp;&nbsp;&nbsp;持真言业故&nbsp;&nbsp;&nbsp;&nbsp;于淨非淨果

&nbsp;&nbsp;&nbsp;&nbsp;应理常无染&nbsp;&nbsp;&nbsp;&nbsp;如莲出淤泥

&nbsp;&nbsp;&nbsp;&nbsp;何况于自体&nbsp;&nbsp;&nbsp;&nbsp;得成仁中尊

尔时毘卢遮那世尊。又复住于降伏四魔金刚戏三昧。说降伏四魔解脱六趣。满足一切智智金刚字句。

南麽三曼多勃驮喃(一)阿(去急呼)味囉[合\*牛]欠

时金刚手祕密主等诸执金刚。普贤等诸菩萨。及一切大众。得未曾有开敷眼。稽首一切萨婆若。而说偈言。

&nbsp;&nbsp;&nbsp;&nbsp;此诸佛菩萨&nbsp;&nbsp;&nbsp;&nbsp;救世诸库藏

&nbsp;&nbsp;&nbsp;&nbsp;由是一切佛&nbsp;&nbsp;&nbsp;&nbsp;菩萨救世者

&nbsp;&nbsp;&nbsp;&nbsp;及与因缘觉&nbsp;&nbsp;&nbsp;&nbsp;声闻害烦恼

&nbsp;&nbsp;&nbsp;&nbsp;能遍所行地&nbsp;&nbsp;&nbsp;&nbsp;起种种神通

&nbsp;&nbsp;&nbsp;&nbsp;彼得无上智&nbsp;&nbsp;&nbsp;&nbsp;正觉无上智

&nbsp;&nbsp;&nbsp;&nbsp;是故愿广说&nbsp;&nbsp;&nbsp;&nbsp;此教诸方便

&nbsp;&nbsp;&nbsp;&nbsp;及与布想等&nbsp;&nbsp;&nbsp;&nbsp;种种众事业

&nbsp;&nbsp;&nbsp;&nbsp;诸志求大众&nbsp;&nbsp;&nbsp;&nbsp;无上真言行

&nbsp;&nbsp;&nbsp;&nbsp;见法安住者&nbsp;&nbsp;&nbsp;&nbsp;当得欢喜住

&nbsp;&nbsp;&nbsp;&nbsp;说如是偈已&nbsp;&nbsp;&nbsp;&nbsp;大日世尊言

&nbsp;&nbsp;&nbsp;&nbsp;普皆应谛听&nbsp;&nbsp;&nbsp;&nbsp;一心住等引

&nbsp;&nbsp;&nbsp;&nbsp;大金刚地际&nbsp;&nbsp;&nbsp;&nbsp;时加持下身

&nbsp;&nbsp;&nbsp;&nbsp;为说此法故&nbsp;&nbsp;&nbsp;&nbsp;而现菩提座

&nbsp;&nbsp;&nbsp;&nbsp;最胜阿字同&nbsp;&nbsp;&nbsp;&nbsp;大因陀罗轮

&nbsp;&nbsp;&nbsp;&nbsp;当知内外等&nbsp;&nbsp;&nbsp;&nbsp;金刚漫茶罗

&nbsp;&nbsp;&nbsp;&nbsp;中思惟一切&nbsp;&nbsp;&nbsp;&nbsp;说名瑜伽座

&nbsp;&nbsp;&nbsp;&nbsp;阿字第一命&nbsp;&nbsp;&nbsp;&nbsp;是为引摄句

&nbsp;&nbsp;&nbsp;&nbsp;常安大空点&nbsp;&nbsp;&nbsp;&nbsp;能摄授诸果

&nbsp;&nbsp;&nbsp;&nbsp;行者于一月&nbsp;&nbsp;&nbsp;&nbsp;结金刚慧印

&nbsp;&nbsp;&nbsp;&nbsp;三时作持诵&nbsp;&nbsp;&nbsp;&nbsp;摧毁无智城

&nbsp;&nbsp;&nbsp;&nbsp;得不动坚固&nbsp;&nbsp;&nbsp;&nbsp;天脩罗莫坏

&nbsp;&nbsp;&nbsp;&nbsp;乃至随自意&nbsp;&nbsp;&nbsp;&nbsp;增益事成就

&nbsp;&nbsp;&nbsp;&nbsp;行者一切常&nbsp;&nbsp;&nbsp;&nbsp;漫茶罗中作

&nbsp;&nbsp;&nbsp;&nbsp;金色光明身&nbsp;&nbsp;&nbsp;&nbsp;上持髮髻冠

&nbsp;&nbsp;&nbsp;&nbsp;正觉住三昧&nbsp;&nbsp;&nbsp;&nbsp;名大金刚句

&nbsp;&nbsp;&nbsp;&nbsp;金刚莲华刀&nbsp;&nbsp;&nbsp;&nbsp;素鹅及金地

&nbsp;&nbsp;&nbsp;&nbsp;真陀末尼宝&nbsp;&nbsp;&nbsp;&nbsp;是等众器物

&nbsp;&nbsp;&nbsp;&nbsp;观大因陀罗&nbsp;&nbsp;&nbsp;&nbsp;而作诸悉地

&nbsp;&nbsp;&nbsp;&nbsp;今说摄持法&nbsp;&nbsp;&nbsp;&nbsp;一切一心听

&nbsp;&nbsp;&nbsp;&nbsp;行者一缘想&nbsp;&nbsp;&nbsp;&nbsp;八峯弥卢山

&nbsp;&nbsp;&nbsp;&nbsp;上观妙莲华&nbsp;&nbsp;&nbsp;&nbsp;立金刚智印

&nbsp;&nbsp;&nbsp;&nbsp;瑜伽者于上&nbsp;&nbsp;&nbsp;&nbsp;字门威焰光

&nbsp;&nbsp;&nbsp;&nbsp;而用置其顶&nbsp;&nbsp;&nbsp;&nbsp;安住不倾动

&nbsp;&nbsp;&nbsp;&nbsp;百转所持药&nbsp;&nbsp;&nbsp;&nbsp;行者应服之

&nbsp;&nbsp;&nbsp;&nbsp;先世业生疾&nbsp;&nbsp;&nbsp;&nbsp;是等悉除愈

&nbsp;&nbsp;&nbsp;&nbsp;佛子应复听&nbsp;&nbsp;&nbsp;&nbsp;第一嚩字门

&nbsp;&nbsp;&nbsp;&nbsp;雪乳商佉色&nbsp;&nbsp;&nbsp;&nbsp;而自脐中起

&nbsp;&nbsp;&nbsp;&nbsp;鲜白莲华台&nbsp;&nbsp;&nbsp;&nbsp;而于彼中住

&nbsp;&nbsp;&nbsp;&nbsp;甚深寂然定&nbsp;&nbsp;&nbsp;&nbsp;秋夕素月光

&nbsp;&nbsp;&nbsp;&nbsp;如是漫茶罗&nbsp;&nbsp;&nbsp;&nbsp;诸佛说希有

&nbsp;&nbsp;&nbsp;&nbsp;思惟以纯白&nbsp;&nbsp;&nbsp;&nbsp;轮圆成九重

&nbsp;&nbsp;&nbsp;&nbsp;住于霏雾中&nbsp;&nbsp;&nbsp;&nbsp;除一切热恼

&nbsp;&nbsp;&nbsp;&nbsp;淨乳犹珠鬘&nbsp;&nbsp;&nbsp;&nbsp;水精与月光

&nbsp;&nbsp;&nbsp;&nbsp;普遍而流注&nbsp;&nbsp;&nbsp;&nbsp;一切处充满

&nbsp;&nbsp;&nbsp;&nbsp;行者心思惟&nbsp;&nbsp;&nbsp;&nbsp;出离诸障毒

&nbsp;&nbsp;&nbsp;&nbsp;如是于圆坛&nbsp;&nbsp;&nbsp;&nbsp;等引作成就

&nbsp;&nbsp;&nbsp;&nbsp;乳酪生熟酥&nbsp;&nbsp;&nbsp;&nbsp;颇胝迦珠鬘

&nbsp;&nbsp;&nbsp;&nbsp;藕水等众物&nbsp;&nbsp;&nbsp;&nbsp;次第成悉地

&nbsp;&nbsp;&nbsp;&nbsp;当得无量寿&nbsp;&nbsp;&nbsp;&nbsp;应现殊特身

&nbsp;&nbsp;&nbsp;&nbsp;一切患除息&nbsp;&nbsp;&nbsp;&nbsp;天人咸爱敬

&nbsp;&nbsp;&nbsp;&nbsp;多闻成总持&nbsp;&nbsp;&nbsp;&nbsp;善慧淨无垢

&nbsp;&nbsp;&nbsp;&nbsp;由斯作成就&nbsp;&nbsp;&nbsp;&nbsp;速证悉地果

&nbsp;&nbsp;&nbsp;&nbsp;是名寂灾者&nbsp;&nbsp;&nbsp;&nbsp;吉祥漫茶罗

&nbsp;&nbsp;&nbsp;&nbsp;第一摄持相&nbsp;&nbsp;&nbsp;&nbsp;安以大空点

&nbsp;&nbsp;&nbsp;&nbsp;囉字胜真实&nbsp;&nbsp;&nbsp;&nbsp;佛说火中上

&nbsp;&nbsp;&nbsp;&nbsp;所有众罪业&nbsp;&nbsp;&nbsp;&nbsp;应受无择报

&nbsp;&nbsp;&nbsp;&nbsp;瑜祇善修者&nbsp;&nbsp;&nbsp;&nbsp;等引皆消除

&nbsp;&nbsp;&nbsp;&nbsp;所住三角形&nbsp;&nbsp;&nbsp;&nbsp;悦意遍形赤

&nbsp;&nbsp;&nbsp;&nbsp;寂然周焰鬘&nbsp;&nbsp;&nbsp;&nbsp;三角在其心

&nbsp;&nbsp;&nbsp;&nbsp;相应观彼中&nbsp;&nbsp;&nbsp;&nbsp;囉字大空点

&nbsp;&nbsp;&nbsp;&nbsp;智者如瑜伽&nbsp;&nbsp;&nbsp;&nbsp;以此成众事

&nbsp;&nbsp;&nbsp;&nbsp;日曜诸眷属&nbsp;&nbsp;&nbsp;&nbsp;及作一切火

&nbsp;&nbsp;&nbsp;&nbsp;摄取发怨对&nbsp;&nbsp;&nbsp;&nbsp;消枯众支分

&nbsp;&nbsp;&nbsp;&nbsp;是等所应作&nbsp;&nbsp;&nbsp;&nbsp;皆于智火轮

&nbsp;&nbsp;&nbsp;&nbsp;诃字第一实&nbsp;&nbsp;&nbsp;&nbsp;风轮之所生

&nbsp;&nbsp;&nbsp;&nbsp;及与因业果&nbsp;&nbsp;&nbsp;&nbsp;诸种子增长

&nbsp;&nbsp;&nbsp;&nbsp;彼一切摧坏&nbsp;&nbsp;&nbsp;&nbsp;并以大空点

&nbsp;&nbsp;&nbsp;&nbsp;今说彼色像&nbsp;&nbsp;&nbsp;&nbsp;深玄大威德

&nbsp;&nbsp;&nbsp;&nbsp;示现暴怒形&nbsp;&nbsp;&nbsp;&nbsp;焰鬘普周遍

&nbsp;&nbsp;&nbsp;&nbsp;住漫茶罗位&nbsp;&nbsp;&nbsp;&nbsp;智者观眉间

&nbsp;&nbsp;&nbsp;&nbsp;深青半月轮&nbsp;&nbsp;&nbsp;&nbsp;吹动幢幡相

&nbsp;&nbsp;&nbsp;&nbsp;而于彼中想&nbsp;&nbsp;&nbsp;&nbsp;最胜诃字门

&nbsp;&nbsp;&nbsp;&nbsp;住彼漫茶罗&nbsp;&nbsp;&nbsp;&nbsp;成就所应事

&nbsp;&nbsp;&nbsp;&nbsp;作一切义利&nbsp;&nbsp;&nbsp;&nbsp;应现诸众生

&nbsp;&nbsp;&nbsp;&nbsp;不捨于此身&nbsp;&nbsp;&nbsp;&nbsp;逮得神境通

&nbsp;&nbsp;&nbsp;&nbsp;游步大空位&nbsp;&nbsp;&nbsp;&nbsp;而成身祕密

&nbsp;&nbsp;&nbsp;&nbsp;天耳眼根淨&nbsp;&nbsp;&nbsp;&nbsp;能开深密处

&nbsp;&nbsp;&nbsp;&nbsp;住此一心坛&nbsp;&nbsp;&nbsp;&nbsp;而成众事业

&nbsp;&nbsp;&nbsp;&nbsp;菩萨大名称&nbsp;&nbsp;&nbsp;&nbsp;初坐菩提场

&nbsp;&nbsp;&nbsp;&nbsp;降伏魔军众&nbsp;&nbsp;&nbsp;&nbsp;诸因不可得

&nbsp;&nbsp;&nbsp;&nbsp;因无性无果&nbsp;&nbsp;&nbsp;&nbsp;如是业不生

&nbsp;&nbsp;&nbsp;&nbsp;彼三无性故&nbsp;&nbsp;&nbsp;&nbsp;而得空智慧

&nbsp;&nbsp;&nbsp;&nbsp;大德正遍知&nbsp;&nbsp;&nbsp;&nbsp;宣说于彼色

&nbsp;&nbsp;&nbsp;&nbsp;佉字及空点&nbsp;&nbsp;&nbsp;&nbsp;尊胜虚空空

&nbsp;&nbsp;&nbsp;&nbsp;兼持慧刀印&nbsp;&nbsp;&nbsp;&nbsp;所作速成就

&nbsp;&nbsp;&nbsp;&nbsp;法轮及羂索&nbsp;&nbsp;&nbsp;&nbsp;朅伽那刺遮

&nbsp;&nbsp;&nbsp;&nbsp;并目竭岚等&nbsp;&nbsp;&nbsp;&nbsp;不久成斯句

尔时毘卢遮那世尊。观大众会。告执金刚祕密主。而说偈言。

&nbsp;&nbsp;&nbsp;&nbsp;若于真言门&nbsp;&nbsp;&nbsp;&nbsp;修行诸菩萨

&nbsp;&nbsp;&nbsp;&nbsp;阿字为自身&nbsp;&nbsp;&nbsp;&nbsp;内外悉同等

&nbsp;&nbsp;&nbsp;&nbsp;诸义利皆捨&nbsp;&nbsp;&nbsp;&nbsp;等砾石金宝

&nbsp;&nbsp;&nbsp;&nbsp;远离众罪业&nbsp;&nbsp;&nbsp;&nbsp;及与贪瞋等

&nbsp;&nbsp;&nbsp;&nbsp;当得俱清淨&nbsp;&nbsp;&nbsp;&nbsp;同诸佛牟尼

&nbsp;&nbsp;&nbsp;&nbsp;能作诸利益&nbsp;&nbsp;&nbsp;&nbsp;离一切诸过

&nbsp;&nbsp;&nbsp;&nbsp;复次于嚩字&nbsp;&nbsp;&nbsp;&nbsp;行者依瑜伽

&nbsp;&nbsp;&nbsp;&nbsp;解作业仪式&nbsp;&nbsp;&nbsp;&nbsp;利益众生故

&nbsp;&nbsp;&nbsp;&nbsp;内身救世者&nbsp;&nbsp;&nbsp;&nbsp;一切皆如是

&nbsp;&nbsp;&nbsp;&nbsp;心水湛盈满&nbsp;&nbsp;&nbsp;&nbsp;洁白犹雪乳

&nbsp;&nbsp;&nbsp;&nbsp;当生决定意&nbsp;&nbsp;&nbsp;&nbsp;出于一切身

&nbsp;&nbsp;&nbsp;&nbsp;悉遍诸毛孔&nbsp;&nbsp;&nbsp;&nbsp;流注极清淨

&nbsp;&nbsp;&nbsp;&nbsp;从此内充溢&nbsp;&nbsp;&nbsp;&nbsp;遍满于大地

&nbsp;&nbsp;&nbsp;&nbsp;以是悲愍水&nbsp;&nbsp;&nbsp;&nbsp;观世苦众生

&nbsp;&nbsp;&nbsp;&nbsp;诸有饮用者&nbsp;&nbsp;&nbsp;&nbsp;或复身所触

&nbsp;&nbsp;&nbsp;&nbsp;一切皆决定&nbsp;&nbsp;&nbsp;&nbsp;得成就菩提

&nbsp;&nbsp;&nbsp;&nbsp;思惟在等引&nbsp;&nbsp;&nbsp;&nbsp;一切囉字门

&nbsp;&nbsp;&nbsp;&nbsp;周轮生焰光&nbsp;&nbsp;&nbsp;&nbsp;寂然而普照

&nbsp;&nbsp;&nbsp;&nbsp;瑜祇光外转&nbsp;&nbsp;&nbsp;&nbsp;而遍一切处

&nbsp;&nbsp;&nbsp;&nbsp;利世随乐欲&nbsp;&nbsp;&nbsp;&nbsp;行者起神通

&nbsp;&nbsp;&nbsp;&nbsp;上身囉字门&nbsp;&nbsp;&nbsp;&nbsp;嚩字脐轮中

&nbsp;&nbsp;&nbsp;&nbsp;出火而降雨&nbsp;&nbsp;&nbsp;&nbsp;俱时而应现

&nbsp;&nbsp;&nbsp;&nbsp;地狱极寒苦&nbsp;&nbsp;&nbsp;&nbsp;囉字能消除

&nbsp;&nbsp;&nbsp;&nbsp;嚩字蠲炽然&nbsp;&nbsp;&nbsp;&nbsp;住真言法故

&nbsp;&nbsp;&nbsp;&nbsp;囉字为下身&nbsp;&nbsp;&nbsp;&nbsp;诃字为幖帜

&nbsp;&nbsp;&nbsp;&nbsp;作业速成就&nbsp;&nbsp;&nbsp;&nbsp;救重罪众生

&nbsp;&nbsp;&nbsp;&nbsp;住大因陀罗&nbsp;&nbsp;&nbsp;&nbsp;作水龙事业

&nbsp;&nbsp;&nbsp;&nbsp;一切摄除等&nbsp;&nbsp;&nbsp;&nbsp;真言者勿疑

&nbsp;&nbsp;&nbsp;&nbsp;风遍一切处&nbsp;&nbsp;&nbsp;&nbsp;一切悉开坏

&nbsp;&nbsp;&nbsp;&nbsp;此种种杂类&nbsp;&nbsp;&nbsp;&nbsp;各各众事业

&nbsp;&nbsp;&nbsp;&nbsp;色漫茶罗中&nbsp;&nbsp;&nbsp;&nbsp;依法而作之

&nbsp;&nbsp;&nbsp;&nbsp;触心而念持&nbsp;&nbsp;&nbsp;&nbsp;逮得意根淨

&nbsp;&nbsp;&nbsp;&nbsp;轻举习经行&nbsp;&nbsp;&nbsp;&nbsp;中诵获神足

&nbsp;&nbsp;&nbsp;&nbsp;宴坐观阿字&nbsp;&nbsp;&nbsp;&nbsp;想在于耳根

&nbsp;&nbsp;&nbsp;&nbsp;念持满一月&nbsp;&nbsp;&nbsp;&nbsp;当得耳清淨

祕密主如是等意生悉地句。祕密主观此。无有形色。种种杂类众行生。于思念顷纔转诵之。能作如是一切善业种子。复次祕密主。如来无所不作。于真言门修行诸菩萨。同于影像。随顺一切处随顺一切真言心。悉住其前。令诸有情咸得欢喜。皆由如来无分别意离诸境界。而说偈言。

&nbsp;&nbsp;&nbsp;&nbsp;无时方造作&nbsp;&nbsp;&nbsp;&nbsp;离于法非法

&nbsp;&nbsp;&nbsp;&nbsp;能授悉地句&nbsp;&nbsp;&nbsp;&nbsp;真言行发生

&nbsp;&nbsp;&nbsp;&nbsp;是故一切智&nbsp;&nbsp;&nbsp;&nbsp;如来悉地果

&nbsp;&nbsp;&nbsp;&nbsp;最为尊胜句&nbsp;&nbsp;&nbsp;&nbsp;应当作成就

### 成就悉地品第七

&nbsp;&nbsp;&nbsp;&nbsp;时吉祥金刚&nbsp;&nbsp;&nbsp;&nbsp;奇特开敷眼

&nbsp;&nbsp;&nbsp;&nbsp;手转金刚印&nbsp;&nbsp;&nbsp;&nbsp;流散如火光

&nbsp;&nbsp;&nbsp;&nbsp;其明普遍照&nbsp;&nbsp;&nbsp;&nbsp;一切诸佛刹

&nbsp;&nbsp;&nbsp;&nbsp;微妙音称歎&nbsp;&nbsp;&nbsp;&nbsp;法自在牟尼

&nbsp;&nbsp;&nbsp;&nbsp;说诸真言行&nbsp;&nbsp;&nbsp;&nbsp;彼行不可得

&nbsp;&nbsp;&nbsp;&nbsp;真言从何来&nbsp;&nbsp;&nbsp;&nbsp;所去至何所

&nbsp;&nbsp;&nbsp;&nbsp;诸佛说如是&nbsp;&nbsp;&nbsp;&nbsp;更无过上句

&nbsp;&nbsp;&nbsp;&nbsp;一切法归趣&nbsp;&nbsp;&nbsp;&nbsp;如众流赴海

如是说已。世尊告执金刚祕密主言。

&nbsp;&nbsp;&nbsp;&nbsp;摩诃萨意处&nbsp;&nbsp;&nbsp;&nbsp;说名漫茶罗

&nbsp;&nbsp;&nbsp;&nbsp;诸真言心位&nbsp;&nbsp;&nbsp;&nbsp;了知得成果

&nbsp;&nbsp;&nbsp;&nbsp;诸有所分别&nbsp;&nbsp;&nbsp;&nbsp;悉皆从意生

&nbsp;&nbsp;&nbsp;&nbsp;分辩白黄赤&nbsp;&nbsp;&nbsp;&nbsp;是等从心起

&nbsp;&nbsp;&nbsp;&nbsp;决定心欢喜&nbsp;&nbsp;&nbsp;&nbsp;说名内心处

&nbsp;&nbsp;&nbsp;&nbsp;真言住斯位&nbsp;&nbsp;&nbsp;&nbsp;能授广大果

&nbsp;&nbsp;&nbsp;&nbsp;念彼莲华处&nbsp;&nbsp;&nbsp;&nbsp;八叶鬚蘂敷

&nbsp;&nbsp;&nbsp;&nbsp;华台阿字门&nbsp;&nbsp;&nbsp;&nbsp;焰鬘皆妙好

&nbsp;&nbsp;&nbsp;&nbsp;光晖普周遍&nbsp;&nbsp;&nbsp;&nbsp;照明众生故

&nbsp;&nbsp;&nbsp;&nbsp;如合会千电&nbsp;&nbsp;&nbsp;&nbsp;持佛巧色形

&nbsp;&nbsp;&nbsp;&nbsp;深居圆镜中&nbsp;&nbsp;&nbsp;&nbsp;应现诸方所

&nbsp;&nbsp;&nbsp;&nbsp;犹如淨水月&nbsp;&nbsp;&nbsp;&nbsp;普现众生前

&nbsp;&nbsp;&nbsp;&nbsp;知心性如是&nbsp;&nbsp;&nbsp;&nbsp;得住真言行

&nbsp;&nbsp;&nbsp;&nbsp;次于其首上&nbsp;&nbsp;&nbsp;&nbsp;顶会交际中

&nbsp;&nbsp;&nbsp;&nbsp;标以大空点&nbsp;&nbsp;&nbsp;&nbsp;而思惟暗字

&nbsp;&nbsp;&nbsp;&nbsp;妙好淨无垢&nbsp;&nbsp;&nbsp;&nbsp;如水精月电

&nbsp;&nbsp;&nbsp;&nbsp;说寂静法身&nbsp;&nbsp;&nbsp;&nbsp;一切所依持

&nbsp;&nbsp;&nbsp;&nbsp;诸真言悉地&nbsp;&nbsp;&nbsp;&nbsp;能现殊类形

&nbsp;&nbsp;&nbsp;&nbsp;得天乐解脱&nbsp;&nbsp;&nbsp;&nbsp;逮见如来句

&nbsp;&nbsp;&nbsp;&nbsp;囉字为眼界&nbsp;&nbsp;&nbsp;&nbsp;辉烛犹明灯

&nbsp;&nbsp;&nbsp;&nbsp;俛颈小低头&nbsp;&nbsp;&nbsp;&nbsp;舌近于齶间

&nbsp;&nbsp;&nbsp;&nbsp;而以观心处&nbsp;&nbsp;&nbsp;&nbsp;当心现等引

&nbsp;&nbsp;&nbsp;&nbsp;无垢妙淨清&nbsp;&nbsp;&nbsp;&nbsp;圆镜常现前

&nbsp;&nbsp;&nbsp;&nbsp;如是真实心&nbsp;&nbsp;&nbsp;&nbsp;古佛所宣说

&nbsp;&nbsp;&nbsp;&nbsp;照了心明达&nbsp;&nbsp;&nbsp;&nbsp;诸色皆发光

&nbsp;&nbsp;&nbsp;&nbsp;真言者当见&nbsp;&nbsp;&nbsp;&nbsp;正觉两足尊

&nbsp;&nbsp;&nbsp;&nbsp;若见成悉地&nbsp;&nbsp;&nbsp;&nbsp;第一常恒体

&nbsp;&nbsp;&nbsp;&nbsp;从此次思惟&nbsp;&nbsp;&nbsp;&nbsp;转此囉字门

&nbsp;&nbsp;&nbsp;&nbsp;逻字大空点&nbsp;&nbsp;&nbsp;&nbsp;置之于眼位

&nbsp;&nbsp;&nbsp;&nbsp;见一切空句&nbsp;&nbsp;&nbsp;&nbsp;得成不死句

&nbsp;&nbsp;&nbsp;&nbsp;若欲广大智&nbsp;&nbsp;&nbsp;&nbsp;或起五神通

&nbsp;&nbsp;&nbsp;&nbsp;长寿童子身&nbsp;&nbsp;&nbsp;&nbsp;成就持明等

&nbsp;&nbsp;&nbsp;&nbsp;真言者未得&nbsp;&nbsp;&nbsp;&nbsp;由不随顺之

&nbsp;&nbsp;&nbsp;&nbsp;真言发起智&nbsp;&nbsp;&nbsp;&nbsp;是最胜实知

&nbsp;&nbsp;&nbsp;&nbsp;一切佛菩萨&nbsp;&nbsp;&nbsp;&nbsp;救世之库藏

&nbsp;&nbsp;&nbsp;&nbsp;由是诸正觉&nbsp;&nbsp;&nbsp;&nbsp;菩萨救世者

&nbsp;&nbsp;&nbsp;&nbsp;及诸声闻等&nbsp;&nbsp;&nbsp;&nbsp;游陟他方所

&nbsp;&nbsp;&nbsp;&nbsp;一切佛刹中&nbsp;&nbsp;&nbsp;&nbsp;皆作如是说

&nbsp;&nbsp;&nbsp;&nbsp;故得无上智&nbsp;&nbsp;&nbsp;&nbsp;佛无过上智

### 转字轮漫茶罗行品第八

尔时毘卢遮那世尊。观察一切大会。以修习大慈悲眼。观察众生界。住甘露王三昧。时佛由是定故。复说一切三世无碍力明妃曰。

怛姪他伽伽娜三迷(一)阿鉢囉(二合)底(丁以反)三迷(二)萨婆怛他(引)蘖多三麽哆弩蘖帝(三)伽伽那三摩(四)嚩囉落吃洒(二合)嬭(平)(五)莎诃(六)

善男子以此明妃如来身无二境界。而说偈言。

&nbsp;&nbsp;&nbsp;&nbsp;由是佛加持&nbsp;&nbsp;&nbsp;&nbsp;菩萨大名称

&nbsp;&nbsp;&nbsp;&nbsp;于法无罣碍&nbsp;&nbsp;&nbsp;&nbsp;能灭除众苦

时毘卢遮那世尊。寻念诸佛本初不生。加持自身及与持金刚者。告金刚手等上首执金刚言。善男子谛听。转字轮漫茶罗行品。真言门修行诸菩萨。能作佛事普现其身。尔时执金刚。从金刚莲华座。旋转而下。顶礼世尊而讚歎言。

&nbsp;&nbsp;&nbsp;&nbsp;归命菩提心&nbsp;&nbsp;&nbsp;&nbsp;归命发菩提

&nbsp;&nbsp;&nbsp;&nbsp;稽首于行体&nbsp;&nbsp;&nbsp;&nbsp;地波罗蜜等

&nbsp;&nbsp;&nbsp;&nbsp;恭礼先造作&nbsp;&nbsp;&nbsp;&nbsp;归命证空者

祕密主如是歎已。而白佛言。惟愿法王。哀愍护念我等而演说之。为利益众生故。如所说。真言修圆满故。如是说已。毘卢遮那世尊。告执金刚祕密主言。

&nbsp;&nbsp;&nbsp;&nbsp;我一切本初&nbsp;&nbsp;&nbsp;&nbsp;号名世所依

&nbsp;&nbsp;&nbsp;&nbsp;说法无等比&nbsp;&nbsp;&nbsp;&nbsp;本寂无有上

时佛说此伽他。如是而作加持。以加持故。执金刚者及诸菩萨。能见胜愿佛菩提座。世尊犹如虚空无戏论。无二行瑜伽相。是业成熟。即时世尊身诸支分。皆悉出现是字。于一切世出世间。声闻缘觉静虑思惟。勤修成就悉地。皆同寿命同种子。同依处同救世者。

南麽三曼多勃驮喃(一)阿

善男子此阿字。一切如来之所加持。真言门修菩萨行诸菩萨。能作佛事普现色身。于阿字门。一切法转。是故祕密主。真言门修菩萨行诸菩萨。若欲见佛若欲供养。欲证发菩提心。欲与诸菩萨同会。欲利益众生。欲求悉地。欲求一切智智者。于此一切佛心。当勤修习。

尔时毘卢遮那世尊。复决定说大悲藏生漫茶罗王。敷置圣天之位。三昧神通真言行。不思议法。彼阿闍梨。先住阿字一切智门。持修多罗。稽首一切诸佛。东方申之旋转而南。以及西方。周于北方。次作金刚萨埵。以执金刚加持自身。或以彼印或以嚩字。入于内心。置漫茶罗。如是第二漫茶罗。亦本寂加持自身故。无二瑜伽形。如来形空性形。次捨所行道二分圣天处。远离三分住如来位。东方申修多罗。周匝旋转。所馀二漫茶罗。亦当以是方便作诸事业。复以大日加持自身。念广法界而布众色。真言者应以洁白为先。说伽陀曰。

&nbsp;&nbsp;&nbsp;&nbsp;以此淨法界&nbsp;&nbsp;&nbsp;&nbsp;淨除诸众生

&nbsp;&nbsp;&nbsp;&nbsp;自体如如来&nbsp;&nbsp;&nbsp;&nbsp;远离一切过

&nbsp;&nbsp;&nbsp;&nbsp;如是而观想&nbsp;&nbsp;&nbsp;&nbsp;思惟囉字门

&nbsp;&nbsp;&nbsp;&nbsp;寂然光焰鬘&nbsp;&nbsp;&nbsp;&nbsp;淨月商佉色

&nbsp;&nbsp;&nbsp;&nbsp;第二布赤色&nbsp;&nbsp;&nbsp;&nbsp;行者当忆持

&nbsp;&nbsp;&nbsp;&nbsp;思惟字明照&nbsp;&nbsp;&nbsp;&nbsp;本无大空点

&nbsp;&nbsp;&nbsp;&nbsp;焕炳初日辉&nbsp;&nbsp;&nbsp;&nbsp;最胜无能坏

&nbsp;&nbsp;&nbsp;&nbsp;第三真言者&nbsp;&nbsp;&nbsp;&nbsp;次运布黄色

&nbsp;&nbsp;&nbsp;&nbsp;定意迦字门&nbsp;&nbsp;&nbsp;&nbsp;当随于法教

&nbsp;&nbsp;&nbsp;&nbsp;身相犹真金&nbsp;&nbsp;&nbsp;&nbsp;正受害诸毒

&nbsp;&nbsp;&nbsp;&nbsp;光明遍一切&nbsp;&nbsp;&nbsp;&nbsp;金色同牟尼

&nbsp;&nbsp;&nbsp;&nbsp;次当布青色&nbsp;&nbsp;&nbsp;&nbsp;超度于生死

&nbsp;&nbsp;&nbsp;&nbsp;思惟麽字门&nbsp;&nbsp;&nbsp;&nbsp;大寂菩提座

&nbsp;&nbsp;&nbsp;&nbsp;身色如虹霓&nbsp;&nbsp;&nbsp;&nbsp;除一切怖畏

&nbsp;&nbsp;&nbsp;&nbsp;最后布黑色&nbsp;&nbsp;&nbsp;&nbsp;其彩甚玄妙

&nbsp;&nbsp;&nbsp;&nbsp;思惟诃字门&nbsp;&nbsp;&nbsp;&nbsp;周遍生圆光

&nbsp;&nbsp;&nbsp;&nbsp;如劫灾勐焰&nbsp;&nbsp;&nbsp;&nbsp;宝冠举手印

&nbsp;&nbsp;&nbsp;&nbsp;能怖一切恶&nbsp;&nbsp;&nbsp;&nbsp;降伏诸魔军

尔时世尊毘卢遮那。从三昧起。住于无量胜定佛于定中。显示遍一切无能害力明妃。于一切如来境界中生。其明曰。

南麽萨婆怛他(引)蘖帝弊(毘也反一)萨婆目契弊(同上)(二)阿娑迷(三)鉢囉迷(四)阿者丽(五)伽伽泥萨麽(二合)囉嬭(平)(六)萨婆怛罗(引二合)弩蘖帝(七)莎诃(八)

次调彩色。顶礼世尊及般若波罗蜜持此明妃八遍。从座而起。旋绕漫茶罗。入于内心。以大慈大悲力。念诸弟子。阿闍梨复以羯磨金刚萨埵。加持自身。以嚩字门及施愿金刚已。当画大悲藏生大漫茶罗。彼安祥在于内心而造大日世尊。坐白莲华首戴髮髻。鉢吒为裙。上被绡縠。身相金色周身焰鬘。或以如来顶印。或以字句。谓阿字门。东方一切诸佛。以阿字门及大空点。伊舍尼方一切如来母虚空眼。应书伽字。火天方一切诸菩萨。画真陀摩尼宝。或置迦字。夜叉方观世自在。莲华印并画一生补处菩萨眷属。或作娑字。焰摩方。越三分位置金刚慧印。持金刚祕密主并眷属。或书嚩字。彼复弃三分位。画一切诸执金刚印。或书字句。所谓[合\*牛]字。次涅哩底方。于大日如来下。作不动尊。坐于石上。手持羂索慧刀。周匝焰鬘拟作障者。或置彼印。或书字句。所谓唅字。风天方。降三世尊。摧大障者。上有光焰。大势威怒犹如焰摩。其形黑色。于可怖中极令怖畏。手转金刚。或作彼印。或书字句。所谓诃字(长声)次于四方。画四大护。帝释方名无畏结护者。金色白衣。面现少忿怒相。手持檀茶或作彼印。或置字句。所谓作嚩字。夜叉方。名坏诸怖结护者。白色素衣。手持朅伽。并布光焰。能坏诸怖。或画。彼印。或置字句。所谓嚩字。龙方名难降伏结护者。亦如无忧华色。被朱衣面像微笑。在光焰中。而观一切众会。或置彼印。或置字句。所谓索字。焰摩方名金刚无胜结护者。黑色玄衣。毘俱胝形眉间浪文。上戴髮冠。自身威光照众生界手持檀茶。能坏大为障者。或作彼印。或置字句。所谓吃谶(二合)字。及一切眷属使者。皆坐白莲华上。真言者如是敷置已。次当出外。于第二分画释迦种牟尼王。被袈裟衣。三十二导师相。为说最胜教施一切众生无畏故。或袈裟鉢印。或以字句。所谓婆字。次于外漫茶罗。以法界性加持自身。发菩提心彼捨三分位。当三作礼。心念大日世尊。如前调色。于第三分。帝释方。作施愿金刚童子形。三昧手持青莲华。上置金刚慧杵。以诸璎珞而自庄严。上妙绡縠。为裙。极轻细者。用为上服。身欝金色。顶有五髻。或置密印。或置字句。真言曰。

南麽三曼多勃驮喃(一)鑁

于其右边。光网童子。一切身分皆悉圆满。三昧手执持宝网慧手持钩。或置彼印。或书字句。所谓染字。依焰摩方。除一切盖障菩萨。金色髮冠。持如意宝。或画彼印。或置字句。所谓噁字(长声)夜叉方地藏菩萨。色如鉢孕遇华。手持莲华。以诸璎珞庄严。或置彼印。或置字句。所谓伊字。龙方虚空藏。白色白衣。身有光焰。以诸璎珞庄严。手持朅伽。或置彼印。或置字句。所谓伊字(长声)。

&nbsp;&nbsp;&nbsp;&nbsp;真言者宴坐&nbsp;&nbsp;&nbsp;&nbsp;安住于法界

&nbsp;&nbsp;&nbsp;&nbsp;我即法界性&nbsp;&nbsp;&nbsp;&nbsp;而住菩提心

&nbsp;&nbsp;&nbsp;&nbsp;向于帝释方&nbsp;&nbsp;&nbsp;&nbsp;结金刚慧印

&nbsp;&nbsp;&nbsp;&nbsp;次作金刚事&nbsp;&nbsp;&nbsp;&nbsp;慇懃修供养

&nbsp;&nbsp;&nbsp;&nbsp;现诸佛救世&nbsp;&nbsp;&nbsp;&nbsp;三昧耶印等

&nbsp;&nbsp;&nbsp;&nbsp;念一切方所&nbsp;&nbsp;&nbsp;&nbsp;三转持真言

&nbsp;&nbsp;&nbsp;&nbsp;依法召弟子&nbsp;&nbsp;&nbsp;&nbsp;向坛而作淨

&nbsp;&nbsp;&nbsp;&nbsp;授彼三自归&nbsp;&nbsp;&nbsp;&nbsp;住胜菩提心

&nbsp;&nbsp;&nbsp;&nbsp;当为诸弟子&nbsp;&nbsp;&nbsp;&nbsp;结法界性印

&nbsp;&nbsp;&nbsp;&nbsp;次结法轮印&nbsp;&nbsp;&nbsp;&nbsp;一心同彼体

&nbsp;&nbsp;&nbsp;&nbsp;缯帛覆面门&nbsp;&nbsp;&nbsp;&nbsp;而起悲愍心

&nbsp;&nbsp;&nbsp;&nbsp;令作不空手&nbsp;&nbsp;&nbsp;&nbsp;圆满菩提故

&nbsp;&nbsp;&nbsp;&nbsp;耳语而告彼&nbsp;&nbsp;&nbsp;&nbsp;无上正等戒

&nbsp;&nbsp;&nbsp;&nbsp;次当为彼结&nbsp;&nbsp;&nbsp;&nbsp;正等三昧印

&nbsp;&nbsp;&nbsp;&nbsp;授彼开敷花&nbsp;&nbsp;&nbsp;&nbsp;令发菩提意

&nbsp;&nbsp;&nbsp;&nbsp;随其所至处&nbsp;&nbsp;&nbsp;&nbsp;而教于学人

&nbsp;&nbsp;&nbsp;&nbsp;作如是要誓&nbsp;&nbsp;&nbsp;&nbsp;一切应传授

&nbsp;&nbsp;&nbsp;&nbsp;具德持金刚&nbsp;&nbsp;&nbsp;&nbsp;又请白世尊

&nbsp;&nbsp;&nbsp;&nbsp;唯愿仁中胜&nbsp;&nbsp;&nbsp;&nbsp;演说灌顶法

&nbsp;&nbsp;&nbsp;&nbsp;尔时薄伽梵&nbsp;&nbsp;&nbsp;&nbsp;安住于法界

&nbsp;&nbsp;&nbsp;&nbsp;而告金刚手&nbsp;&nbsp;&nbsp;&nbsp;一心应谛听

&nbsp;&nbsp;&nbsp;&nbsp;我说诸法教&nbsp;&nbsp;&nbsp;&nbsp;胜自在摄持

&nbsp;&nbsp;&nbsp;&nbsp;师以如来性&nbsp;&nbsp;&nbsp;&nbsp;加持于自体

&nbsp;&nbsp;&nbsp;&nbsp;或复以密印&nbsp;&nbsp;&nbsp;&nbsp;次应召弟子

&nbsp;&nbsp;&nbsp;&nbsp;令住法界性&nbsp;&nbsp;&nbsp;&nbsp;大莲华王中

&nbsp;&nbsp;&nbsp;&nbsp;以四大菩萨&nbsp;&nbsp;&nbsp;&nbsp;所加持宝瓶

&nbsp;&nbsp;&nbsp;&nbsp;结支分生印&nbsp;&nbsp;&nbsp;&nbsp;而用灌其顶

&nbsp;&nbsp;&nbsp;&nbsp;髻中应授与&nbsp;&nbsp;&nbsp;&nbsp;大空暗字门

&nbsp;&nbsp;&nbsp;&nbsp;心置无生句&nbsp;&nbsp;&nbsp;&nbsp;胸表无垢字

&nbsp;&nbsp;&nbsp;&nbsp;或一切阿字&nbsp;&nbsp;&nbsp;&nbsp;髮髻金色光

&nbsp;&nbsp;&nbsp;&nbsp;住白莲华台&nbsp;&nbsp;&nbsp;&nbsp;等同于仁者