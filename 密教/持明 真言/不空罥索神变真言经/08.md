# 不空罥索神变真言经卷第八

## 三三昧耶像品第九

世尊若苾刍苾刍尼净信男净信女。欲脱一切龙趣药叉趣罗刹趣阿素洛趣地狱趣饿鬼趣傍生趣者。应当修治不空罥索心王母陀罗尼真言三昧耶。广大解脱莲花曼拏罗印三昧耶。不空罥索观世音像成就智严三三昧耶三摩地。清洁如法纯金造像。三面六臂。正面熙怡。左面颦眉努目张口狗牙上出。右面颦眉努目合口。首戴宝冠冠有化佛。一手执莲花一手执罥索一手把三叉戟。一手执瓶一手施无畏一手扬掌。结加趺坐坐莲花座。其座山上。天诸衣服宝璎环钏种种庄严。像腹内空以白栴檀香末龙脑香末和佛舍利。内像腹中。于像左边作真言者。长跪而坐手执香炉瞻仰于像。持斯法者应于有情。起大悲心发菩提心。作是不空罥索观世音像者。得成无量菩提善根。何况广大具修是法。而不最上得大成就。世尊是人当得睹见八十八殑伽沙俱胝那庾多百千如来应正等觉。恭敬供养种诸善根。除灭十恶五逆四重之罪。治洁身服食三白食。真言加持净水洒身。如法作法随心作坛。纯郁金香泥涂曼拏罗中。以朱砂图画二肘一百八叶开敷莲花。又绕莲花画莲花鬘。贯穿相缴标式界道。其莲台上黄彩高座。当其座上置像面西。黄阏伽瓶满盛白栴檀香郁金香水。置于座前。当以数珠蟠置瓶上。四角置香水瓶。四门置阏伽水。水上泛花。四门坛心各置香炉烧焯香王。以妙香花三白饮食布设供养。四面然列苏灯油灯。持真言者以心置心。观自心。心作于一切诸佛如来广大出生殊胜尊妙五股金刚杵三摩地。出金色光照融一切。种种结护。诵奋怒王真言。观置十方一切诸佛。放金色光照沃身心。清净无垢明见无障。一时礼拜又礼于我。结印启召十方一切如来。种种神通光明加被。亦忆念我。种种神通光明加被。结加趺坐如我像相。心处月轮炳现百数金光縒字。结数珠印。以一切如来金刚法性大法音三摩地声。诵持母陀罗尼真言秘密心真言。一一字声若金莲鬘。光焰围绕。功数满时坛地震动。十方诸佛一时现前。金像顶上放大光焰。于光明中出大梵声。唱言善哉善哉善男子。时真言者闻声赞者。又诵母陀罗尼真言秘密心真言二三七遍。持真言者身上出现大光明。焰当见金像变身伸手摩顶。与证一切如来观察三摩地成就不空罥索真言明仙三昧耶。见于十方刹土一切如来加持一切如来广大善根具足圆满。又诵母陀罗尼真言秘密心真言一百八遍。观世音菩萨现真净身。授与一切广大成就清净莲华罥索三昧耶。阿弥陀佛现前赞言。善哉善哉持真言者。汝今供养不空罥索观世音像者。乃当承事供养六十四千如来所植种善根。时真言者。得灭一切贪嗔嫉妒盖障诸病。一切胜愿相应圆满。净居天子伊首罗天子。摩醯首罗天子大梵天子。乃至诸天常观拥护。世尊是不空罥索观世音银像成就三昧耶。形貌例前纯银铸造。随心如法作曼拏罗。以白栴檀香泥摩洁坛地。中以白栴檀香泥熏陆香泥。图画二肘一百八叶开敷莲花。又绕莲花画莲花鬘。贯穿相缴标式界道。其莲台上严白彩座。座上置像像面面南。白阏伽瓶满盛白栴檀香水置于座前。当以数珠盘置瓶上。四角四门置阏伽香水。水上泛华。以白香花三白饮食苏油灯明。敷献供养。烧焯香王供养结界。持真言者每时如法。当如像观。种种结护。诵奋怒王真言。观置十方一切如来。放白光明照沃身心。清净无垢明见无障。一时礼拜又礼于我。结印启召十方一切如来。种种神通光明加被。亦忆念我。种种神通光明加被。如我像相结加趺坐。心处月轮炳现百数白光縒字。结诵念印。左手仰当心前。五指散伸微屈。若开莲花。右手掏珠。以一切如来无上静虑三摩地声。诵持母陀罗尼真言秘密心真言。一一字声若白莲鬘。光焰围绕。功数满时坛地震动。从于东方空中声来赞言。善哉善哉清净者。持真言者闻声之时。诵持母陀罗尼真言秘密心真言。证获不空罥索心王母陀罗尼真言三昧耶。身心轻适人民恭敬。大梵天帝释天那罗延天大自在天。四天王天水天风天火天。日天月天乃至诸天。焰摩王娑伽罗龙王难陀龙王优婆难陀龙王。一切诸龙皆尽祐护。一切人民赞悆供养。

世尊是不空罥索观世音鋀鉐像成就三昧耶。形相例前纯赤鋀鉐。铸造庄严作曼拏罗。白栴檀香泥摩洁坛地。中纯紫檀香泥白栴檀香泥。图画二肘一百八叶开敷莲花。又绕莲华画莲花鬘。贯穿相缴标列界道。其莲台上严置宝座。置像面东。宝阏伽瓶满盛香水置于座前。如上敷饰种种供养。烧焯香王供养结界。献赤香花。当如像观如法结护。诵持奋怒王真言。观置十方一切如来。放大火光照沃身心。明见无碍一时礼拜。结印请召十方一切如来。种种神通光明加被。亦忆念我种种神通光明加被。作是思惟我今此身。与一切观世音菩萨身等同无异。又复观察诸法实性体同无异。愿诸有情以诸佛法严饰身心。我今所诵陀罗尼真言音声光明。令诸有情悉皆得闻。灭诸罪垢起大悲心。缘念十方一切世界。所有一切地狱界一切饿鬼界一切傍生界。所有一切受苦有情。以一切如来无上清净调伏烦恼三摩地声。诵母陀罗尼真言秘密心真言。一一字声若日光鬘照融一切。朗彻十方一切世界一切苦趣。功数满时坛地震动。空中出声赞言。善哉善哉清净者。证不空王普遍出生光明三摩地。是时十方一切世界。一切地狱趣一切饿鬼趣一切傍生趣一时震动。遇大光明出大吼声。除灭彼诸一切有情种种罪苦一时解脱。舍恶趣身则得生天。乃至菩提不坠恶趣。如是由是持真言者。所有罪咎应受地狱种种苦者自然消灭。得身口意内外清净。复请十方一切诸佛菩萨金刚。种种神通光明加被。又请我一切神通光明加被。广发弘愿起大悲心。诵持母陀罗尼真言秘密心真言一一字声。光明照彻地下十方一切黑闇世界。满一百八遍。以真言力能令地下。十方一切黑闇世界。一切有情遇大光明。一时舍于无明业身。生观世音七宝宫殿。同证普遍出生光明三摩地。寿命无量终至菩提。

世尊是不空罥索观世音香像成就三昧耶。等数当以白栴檀香。沉水香郁金香甘松香龙脑香。麝香一切诸香。相和末治。等数当以薰陆香白胶香乾闼罗娑香。和煎取汁和合香末。真言加持一百八遍。又重捣治。图塑不空罥索观世音菩萨。一面四臂面目熙怡。首戴宝冠冠有化佛。一手执莲华一手持罥索。一手执三叉戟一手扬掌。结加趺坐。天诸衣服珠璎镮钏而庄严之。披鹿皮衣。右多罗菩萨熙怡瞻仰。左手执持青优钵罗花。右手仰伸膝上。中指大拇指头相捻半加趺坐。左无垢慧菩萨熙怡瞻仰。左手仰伸脐下右手扬掌。半加趺坐。座下右边不空奋怒王。一面四臂面目嗔怒。首戴月冠冠有化佛。一手持罥索一手把剑。一手执三叉戟一手执莲花。半加趺坐。顶上阿弥陀佛。作说法相结加趺坐。各以天诸七宝冠衣珠璎镮钏。种种庄严佩通身光同坐金铜莲花树座。其树枝叶莲花如法庄严。作五肘曼拏罗。香泥摩饰开廓院界。内院中心四方四维开敷莲花。东面莲台置不空罥索神。执持罥索合掌瞻仰长跪而坐。余莲台上当置诸印。外院东门。置摩醯首罗天。南门置焰摩王。西门置水天。北门置伊首罗天。皆半加趺坐须弥宝座。四面四维置诸印相。标式界道置像面东。种种旛华而庄饰之。以五色线作五股罥索。长十六肘合法同上。一头系金环一头系真珠环。如法盘置不空罥索神前。以涂香末香涂散索上。净帛盖上。其院四门四维像前。置阏伽香水烧焯香王。以诸香花三白饮食如法奉献。四面然献苏灯油灯。东门作法结护一切。诵持奋怒王真言。观置十方一切如来。放众色光照沃身心。明见无碍一时礼拜。起大悲心以一切如来无上菩提金刚谕三摩地声。诵持母陀罗尼真言秘密心真言。一一字声若金光鬘。先持像索。或真言加持白芥子先打索上。功数满时。其罥索上便放众光。光中出声赞言。善哉善哉持真言者。今得成就不空如意罥索三昧耶。是索能成出世世间一切三昧耶。时真言者阏伽供养。发无上愿。左手执索右手掐珠诵持母陀罗尼真言秘密心真言。满一百八遍。观世音像上放大香云。周彻一踰膳那。诸有有情闻香气者。皆灭过现种种障恼。持真言者身出火光。证旖暮伽王身口意净神通三昧耶。当舍身已。而为一切真言明仙最中之最。生安乐国。乃至无上正等菩提更不退转。是像罥索。盛净簏中置清净处。每日以诸香花供养。若有有情触斯人者。便得除灭一切垢障。若有有情睹斯像者。亦令除灭一切罪障。真言加持苏曼那花。掷献菩萨一百八遍。一切人民赞叹供养。若有国土刀兵竞起惊乱不安。应当如法作曼拏罗。图画像印中置香像。以诸香水香花三白饮食敷设供献。烧焯香王供养。诵持奋怒王真言。加持白芥子散为结界。结奋怒王印面目嗔怒。诵持母陀罗尼真言秘密心真言。满七日夜或三七日或五七日。国中刀兵自然散坏。是法亦能破坏阿素洛军。何况世间兵贼谋叛而不散坏。若加持莲花称天帝释名。供养菩萨。一千八茎杜仲木然火。加持白芥子安悉香。称天帝释名。烧焯供养一千八遍。其天帝释将诸眷属一时现身。若见之时当如愿乞惟除自位。若加持安悉香称那罗延天名。烧焯供养菩萨一千八遍。并加持白芥子水。散那罗延天像头上。则得现身。若见之时当乞一切幻化法门。时那罗延天则与授诸幻化法门。即得变身如那罗延身。若加持香水香花。供养大自在天像侧观大自在天像面。于右耳边真言加持。称大自在天名一千八遍。像目动摇出声唱言。善哉善哉。其大自在天将诸眷属一时现身。时真言者当如愿乞皆得满足。若摩诃迦罗像前。加持安悉香。称摩诃迦罗名烧一千八遍。并以噜地罗置前供养。并加持白芥子散于像上。则得摩诃迦罗鬼子母药叉罗刹。一时现身而作使护。若十六日初夜中夜后夜。于诸天像前。加持安悉香。称罗窒[口*履]祢缚多神名一千八遍。则得夜天神药叉罗刹乾闼婆紧那罗摩呼罗伽一切非人一时现身。各持其物奉真言者。任为命事作一切法。夜常祐护。修此法者。常净浴身着净衣服。恒不谩谈世间言论。但发悲心怜愍有情。每日如法诵念玩持所作成就。

## 护摩安隐品第十

世尊是不空王护摩三昧耶。与于有情作大安隐降伏一切。拥护有情除诸灾障。若护宅者。当以莲花一千八茎。涂黑芥子油。诵持母陀罗尼真言秘密心真言奋怒王真言加持护摩。即除宅中一切灾疾。一切天神观世音菩萨而拥护之。又加持白芥子安悉香牛酥。于七日中护摩之者。则得拥护城邑聚落一切人民。若白月十五日。加持白华毕里阳愚药多誐罗药黑芥子油。护摩一百八遍。一切贵人敬而喜之。若加持牛膝草白花酥酪蜜。护摩一百八遍供养菩萨见诸人民爱而敬之。若白月八日加持酥蜜涂莲花上。护摩供养献我之者。满七日夜则得财宝。若以佉陀罗木然火。加持莲花叶茎拘物头花白芥子酥。护摩一百八遍。不为一切姤裔魔障毗那夜迦而相娆恼若白月八日。加持白栴檀香毕履阳愚花子稻谷花白芥子酥。护摩一千八遍供养菩萨。至十五日夜其药讫使尼。捧持银钱五百相惠。若黑月八日。于河岸边净浴身服。于初夜时。加持木苽木截治然火。加持木苽花酥蜜。护摩称药讫使尼名。烧焯记满一千八遍。至月尽日昼夜不食如法护摩。其药讫使尼璎珞严身现身而来。捧持宝箱而相奉施。若见之时特勿受取。亦勿共语瞻视他好。当自正心瞻怒奋声诵持真言。便弃宝箱合掌礼拜。白真言者愿施欢喜。持真言者是时奋声。诵持奋怒王真言二十一遍。便自不现。后若须者当于半夜。一诵真言一称药讫使尼名。满一百八遍则自现前。任为使直。若黑月十四日于伏藏处如法置像。以诸香花三白饮食敷设供养。加持苏曼那花莲花荷叶白芥子酥。护摩一千八遍。又加持白芥子水右手掬持。散伏藏地上满一千八遍。伏藏宝物则便相现。真言者取分为二分。一分给施一切三宝。一分自用又加持稻谷糠盐。护摩一百八遍。见诸外道欢喜供养。若白月十五日一日一夜不食不语。以诸花香敷设献我。加持白栴檀香莲花酥蜜。护摩一千八遍。夜夜当得金钱百文。唯通供养一切三宝。若加持波罗奢木木樒木柏木。截治然火。加持沉水香白栴檀香稻谷花酥蜜。护摩万遍得金万两。分为三分。一分供养一切三宝。一分写经造像。一分自用。布施贫穷孤老病人。特莫贮积。若贮积者则不复得。若白月十五日一日一夜不食不语。入东流河中水当至腰。面东嗔怒加持白芥子。打水中一百八遍。则于水中现一童女。拱持七宝而相奉惠。当即受取分为三分。一分供养观世音菩萨一切三宝。一分自用。一分布施贫下之人。又白月十五日。以诸香花饮食敷献。供养观世音菩萨。加持牛膝草白胶香酥蜜。自称已名护摩一千八遍。则除一切病恼怨难。又杜仲木然火。加持白芥子安悉香酥。护摩一千八遍。则得消灭十恶五逆一切灾障。又加持稻谷花白栴檀香白芥子酥乳。护摩一千八遍。当得财宝而自丰饶。又黑月八日加持棘针木截治然火。加持掷躅花姜根黑芥子油。护摩一千八遍。则得阿毗柘噜迦调伏成就。又加持莲花白栴檀香白芥子酥。护摩一千八遍则得大雨普洽充足。若霖雨者。加持祈雨火食灰。遍散十方雨则晴止。又加持祈雨灰。散于十方则成结界。又加持祈雨灰。逆风散者风则止息。又龙窟前药叉窟前。加持苏枋木涂酥。护摩一千八遍窟门自开入无障碍。若深山中。加持拘勿头花多誐攞药白芥子酥。护摩一千八遍。其诸药精现身而来任所采取。又加持木苽木截治然火。加持胡椒酥。护摩一千八遍。其大梵天帝释天那罗延天大自在天现身护念。当见之时而乞诸愿悉皆满足。又加持苏曼那花揭抳迦罗花优钵罗花酥。护摩一千八遍。其日天月天一时现前。放大光明照祐加被得大神通。又加持皂荚木截治然火。加持茴香子天门冬苏枋木末白栴檀香末白芥子大麦牛酥。护摩七日。得刹帝利王族仆从悉除障苦。又加持白芥子粳米姜根。护摩千遍。得诸药叉罗刹拥护顺伏。如上等法所欲作者。皆结不空罥索印奋怒王印。诵母陀罗尼真言秘密心真言。奋怒王真言齐互双用则得成就。

清净无垢莲华王品第十一
世尊是不空王像三昧耶。当以白氎或细布上或复绢上。方圆四肘或方八肘。画匠画时一出一浴。以香涂身着净衣服。食三白食寂然断语受八斋戒。盏笔彩色皆令净好。勿用皮胶调和彩色。当中画七宝补陀洛山。其山腰像须弥山腰。山颠九嘴犹若莲花当中嘴状如莲华台。山上画诸宝树花果一切药草。山下大海水中鱼兽水鸟之类。当中嘴上七宝宫殿种种庄饰。其宫殿地众宝所成。殿中置宝莲花师子座。其上不空罥索观世音菩萨。一面三目一十八臂身真金色结加趺坐面貌熙怡。首戴宝冠冠有化佛。二手当胸合掌。二手当脐倒垂合掌。以二大拇指双屈掌中。二手心下合腕。左手五指各散微屈像开莲花。右手大拇指与中指头相捻。其头指无名指小指各散微屈。二手脐下结罥索印。一手把三叉戟。一手执宝幢。一手持开莲花。一手执不空梵夹。一手把罥索。一手执金刚钩。一手施无畏。一手执君持。一手持宝瓶。一手掌宝花盘。披鹿皮衣。七宝璎珞天诸衣服宝珠镮钏。而庄饰之佩身光焰。不空罥索观世音。右多罗菩萨。左手仰掌脐下执青优钵罗花。右手扬掌。微邪低头半加趺坐。后毗俱胝观世音菩萨。眉间一目身有四臂。一手把开莲花一手执澡罐。一手脐下仰掌一手把数珠。半加趺坐。后大白身观世音菩萨。左手把开莲花。右手脐下仰掌。半加趺坐。后度底使者。青身嗔怒狗牙上出。首戴髑髅半加八臂。左一手执三股金刚杵一持青莲花。一执三叉戟一手扬掌。右一手执剑一执钺斧。一执曲刀一执罥索。瞻仰菩萨。不空罥索观世音左。无垢慧菩萨。左手执莲花右手扬掌半加趺坐。后真言者。胡跪赡仰手执香炉。后不空奋怒王。面目嗔怒身有四臂。一手把罥索一手执剑。一手拄三叉戟一手执莲花。半加趺坐发如旋螺。后白衣观世音母菩萨。左手搏胁髀上。仰掌执不开莲花。右手侧扬掌半加趺坐。后一髻罗刹女使者。青身嗔怒蛇璎牙出。首冠髑髅半加六臂。左一把三股金刚杵一持莲花。一持罥索右一执钺斧。一执金刚杖一执三叉戟。瞻仰菩萨。不空罥索观世音座下左。置大顶金刚。左手把三股金刚杵。右手胸侧扬掌。结加趺坐。后阿窒理真言明仙。苾理俣真言明仙。儞罗縒真言明仙。各手执花。于荷叶上长跪而坐。瞻仰供养。不空罥索观世音座下右。置执金刚秘密主菩萨。左手执独股金刚杵。右手把白拂。结加趺坐。后窟縒真言明仙。瑟诧真言明仙。骄答摩真言明仙。各手执花。于荷叶上长跪而坐。瞻仰供养。其诸菩萨颜貌熙怡座莲花座。七宝花冠璎珞镮钏。天妙绮服种种庄饰。其宫殿外山左嘴上。置帝释天俱废啰天婆娑么天毗摩夜天地天神苗稼天神。半加趺坐。其宫殿外山右嘴上。置大梵天功德天辩才天水天焰摩王。半加趺坐。其山半腰左右。置四天王各执器仗半加趺坐。以妙衣甲种种庄饰。宫殿外上左右。置苦行仙众。形体枯瘦作赞叹相。宫殿外右上。置日天子。后净居天子伊首罗天子持花供养。宫殿外左上。置月天子。后摩醯首罗天子。诸天天子持花供养。其诸天仙花鬘衣服。宝珠璎珞种种庄严。宫殿外直上。置阿弥陀佛释迦牟尼佛世间王如来。作说法相结加趺坐坐宝师子座乘种种色云。其大海岸作七宝山。山上种种宝树花果。其诸树上有种种色藤枝华叶。山间亦有池沼河涧。水中具有莲花拘物头花芬陀利花优钵罗花。山上亦有师子白象一切鸟兽宫盘茶鬼药叉罗刹等。绕其山脚有五空窟。山下海中左右。五小七宝山嘴。于五嘴上各置龙王。状如天神。头上出蛇龙头。一一蛇头一三蛇头一五蛇头一七蛇头一九蛇头。各捧宝花半加趺坐瞻仰供养。四面小山种种庄严。此像是斯补陀洛山宝宫殿会。不空罥索观世音菩萨摩诃萨身。若有有情信心清净。暂瞻仰者则如见我。得灭一切垢障重罪。何况宿殖清净持戒有情。恒乐供养持我名字诵持真言。于此生身无不获果。是真如法恭敬供养。修此法者。则当承事六十四殑伽沙俱胝那庾多百千如来所。殖种善根成熟相应。我则常为梦觉现身。与证不空王一切法愿三昧耶。念念灾灭亿百千劫。五无间业一切重罪。若有有情欢喜礼拜称念我名。我亦忆念观祐拥护。若有有情穷瘁困笃。常当瞻仰但念我名。亦得消除生死业云。若有鸟兽傍生有情见此像者。当舍是身生于天上。若寺王宫城邑聚落人民家宅。有诸灾厄怖恼不安。则以幡花种种音药。迎请此像于家。清净严饰道场。香泥涂地。悬诸幡花安置其像以诸花香果子酥乳饮食。献设供养诵持真言。作修治法并设护摩。则灭一切灾星变怪。药叉罗刹布单那鬼塞健驮鬼毗舍阇鬼悉皆散灭。宅人安乐苗稼丰稔。此中有情皆得六波罗蜜善根相应。若舍身后西方净土莲花受生。见阿弥陀佛一切菩萨摩诃萨。识知过去七百千劫所受生事。得证清净无垢莲花光王菩萨摩诃萨三摩地。莲花安住莲花王真言明仙三摩地。