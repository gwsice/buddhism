# 不空罥索神变真言经卷第二十七

## 点药成就品第六十

执金刚秘密主菩萨摩诃萨。是大可畏明王央俱舍真言神通阿伽陀药三昧耶。光明威德破诸黑闇。如如意树处空显现。得观世音菩萨摩诃萨加被拥护。涂坛结印召请诵念。祈愿图像皆为成就而说颂曰。

&emsp;&emsp;法当十二月&emsp;&emsp;一日十三日

&emsp;&emsp;严身净沐浴&emsp;&emsp;涂香体蓥馥

&emsp;&emsp;贯着新净衣&emsp;&emsp;牛黄郁金香

&emsp;&emsp;紧俣瑟詑药&emsp;&emsp;等量鲜好者

&emsp;&emsp;涂坛各别置&emsp;&emsp;大可畏明王

&emsp;&emsp;央俱舍真言&emsp;&emsp;一时溥加持

&emsp;&emsp;一百八遍数&emsp;&emsp;如法治和合

&emsp;&emsp;以天雪水丸&emsp;&emsp;置曼拏罗中

&emsp;&emsp;大可畏明王&emsp;&emsp;央俱舍真言

&emsp;&emsp;昼夜加持药&emsp;&emsp;三相现阴干

秘密主点佩药者。则得福德而自相应。一切真言明神乐观祐护。一切人民恭敬供养。梵释诸天同观摄护。福寿增安无诸灾厄。罪障消灭所游往处。常得胜利人民畏敬。若常点药。真言加持白芥子。打阿素洛窟门。或打那伽窟门。满十二千遍。药点额上心上髆上二手掌上。高声诵大可畏明王央俱舍真言。直入窟中遇一童女。端严殊妙微笑徐行。来前迎逆手执金盘。满盛七宝奉真言者。特勿观视贪爱他宝。又便加持白芥子打女身上。打时啼哭叫唤嗔怒。颦眉努眼狗牙上出。发变赤黄耸竖向上。当是之时作大嗔声诵大可畏明王央俱舍真言。加持白芥子打是女头。乃至怖畏宛转于地。告言曹主我今定死。何故如是苦无慈心。当看是女口吐洟沫。便手承取和药加持。涂脚掌上髀上两手掌上额上颈上。则得升空乘七风轮为大风仙。以九十九亿俱胝百千风仙为伴。于一时中周游三千大千世界。腾跃自在还归本土。当以洟沫和药加持。服即变身状如童子。形颜肤色犹若莲华。得增寿命七十二千岁。与九十二亿俱胝百千真言明仙而为伴侣。常游一切真言明仙宫殿中住。又得秘密真言明仙三昧耶。所入一切神龙宫殿悉无障难。一切药叉罗刹神鬼。乐为命者而皆顺伏任为策役。复于此诸神鬼宫殿皆亦居住。点服药者得三十三天悉皆迎致恭敬供养。与诸天众游天园苑。受种种乐寿命千岁。加点脐中入龙湫中。得诸龙王一切眷属一时迎致。诣诸宫中便前白言。有何所作我等眷属悉能作之。尽千年中珍宝衣食任自丰足。若有雨泽不依时者。我令顺时。我常顶戴恭敬仁者。加点雨髆与一切人角力戏谑。或与阿素洛相阵敌者。悉皆得胜。加点肚上日日当食诸天甘膳。加点项上见诸贵人。则得欢喜恭敬供养。若把触人即彼欢喜。若叩诸门。一切神鬼则便驰散人皆爱敬。若拍药叉窟门。则得一切药叉欢喜出现任为策。使若尸陀林中。则得林中一切神鬼自现身来。住立于前随意使役。是诸神鬼宫门自开当亦观见。若大山林中。则得一切草木药精。悉皆现身任为采取。若以药涂功德天像两奶房上加持三遍。努目观视功德天像。加持安悉香烧熏功德天像。则便说语为满诸愿所乐丰盈。功德天神常不离侧。若加持人乳和药点眼。则得睹见一切伏藏。夜视如昼。若加持牛乳和药含者。口气香洁共他谈说闻悉敬赞。若诸神鬼作癫痫病者。或诸病者。以药点额则令神鬼四散驰走。或有自缚。若有怖畏当令点药则无怖畏。若加持黄丹和药。涂钵上澡罐上或刀剑钺斧钩杵戟轮罥索弓箭诸器仗上。加持七遍便出火光。若涂螺中高山楼上。加持七遍大吹七声。所有一切人畜闻者。皆得除灭灾疫罪障。若面十方吹七声者。则除十方一切恶风雹雨灾变。若城四门吹七声者。则令一切药叉鬼罗刹鬼。塞揵陀鬼布单那鬼。一切疟鬼诸恶疫病悉皆除灭。若于宫门吹七声者。则除宫内一切灾疫谋叛恶人。若天无雨往湫池边。大嗔怒声加持七遍吹螺七声。则令雨下。若雨多者向上看云吹之七声。则当晴止。若结界者绕坛十方各吹三声。则成结界。又绕坛行道三匝。于十方面各吹七声。则集一切真言明神守护坛界。

## 护摩秘密成就品第六十一

执金刚秘密主菩萨摩诃萨。是大可畏明王央俱舍真言护摩安稳三昧耶。杜仲木构木斫截然火。白芥子大麦牛酥。加持护摩一千八遍。一踰膳那除诸灾障疫疾病等。又护摩一千八遍。三十二踰膳那除诸障疠恶星灾难。令诸有情不为种种疫疾所恼。溥得安隐。若丰饶三昧耶。白芥子粳米石蜜酥蜜。加持护摩一千八遍。一踰膳那令诸有情皆得丰乐。又护摩一千八遍。三十二踰膳那令诸有情皆得丰乐。又护摩二千遍。令诸龙王一千踰膳那。降大甘雨顺时成熟。五谷丰饶人民安乐。若调伏三昧耶。酸枣木苦练木然火。糖盐蔓菁油加持。称彼者名护摩一千八遍。即得彼者及恶神鬼。悉自降伏而生爱敬。若杜仲木櫁木构木斫截。干莲荷茎叶然火。稻谷华白芥子酥蜜酪。加持护摩一千八遍。即得大可畏明王央俱舍真言三昧耶成就。又护摩一千八遍。即得不空广大明王央俱舍真言三昧耶成就。又护摩一千八遍。则得不空罥索心王母陀罗尼真言三昧耶成就。又护摩一千八遍。则得一切如来种族真言三昧耶。摩尼种族真言三昧耶。莲华种族真言三昧耶。金刚种族真言三昧耶。及百千大奋怒王种族真言三昧耶。一时成就。又胡麻粳米酥酪蜜。加持护摩一百八遍。净行婆罗门而自信伏。又护摩一百八遍。刹帝刹种而皆信仰。又护摩一百八遍。一切人民悉皆信受。又护摩一千八遍。天帝释四大天王日天月天并诸眷属皆悉敬护。又大麦小麦白谷大豆小豆胡麻稻谷酥蜜。加持护摩一百八遍。则得人民见闻信向。又稻谷胡麻白芥子安悉香酥蜜酪。加持护摩一百八遍。一切药叉罗刹悉皆敬伏。又白芥子龙华酥酪蜜。加持护摩一千八遍。龙王欢喜降大甘雨润泽一切。若雨多者。取罏中烧火食灰。逆云加持散于空中一百八遍雨即晴止。又黑芥子酥蜜。加持护摩一千八遍。则无他贼来相侵境。若已来者即令退散。又大豆酥蜜酪。加持护摩一百八遍。即除家内一切疫病。又稻谷胡麻白芥子莲荷茎叶酥蜜酪。加持护摩一千八遍。则得除灭十恶五逆一切重罪。若大成就大可畏明王央俱舍真言者。紫橿木长一磔手截然火。白芥子安悉香酥。加持护摩一千八遍。即于一切真言三昧耶中最胜成就。又能摄集一切大奋怒王真言。住此真言中。若能每遍莎嚩诃字后。高声称吽字七声一切大奋怒王真言神。悉皆住前为成种种事法圆满。若欲观世音菩萨大奋怒王现者。清净澡浴着新净衣。柏木櫁木然火稻谷华莲华优钵罗华白芥子白旃檀香酥蜜酪。加持护摩满十千遍。即得观世音菩萨大奋怒王现前摩顶。谓言善哉善哉。汝所求愿我为满足。其真言者若有先业重罪宿障。则为梦中现身摩顶。一切大愿为皆圆足。所谓真言法曼拏罗法。印法像法大三昧耶悉皆成就。若素啰娑子粳米酥酪蜜。加持护摩一千八遍。速得财帛。若人限草三寸截之。酥酪蜜加持护摩一百八遍。所见人民而相尊敬。若蓖麻子人酥酪蜜。加持护摩满十千遍。诸佛尊记。若进官者天门冬酥蜜。护摩满十千遍即如所愿。若秘密无碍三昧耶者。黑芥子酥盐。如是护摩即如其愿。若麻子盐如是护摩。一切恶人而自相敬。塞烆香华子酥蜜。如是护摩当得神验自在无碍。若丁香白栴檀香沉水香酥合香胡麻油。加持护摩满十千遍。则得梦见一切诸佛摩顶赞叹。成大悉地。所往之处人皆供养。若命终已直往西方安乐国土。莲华受生得宿命智。若稻谷糠如是护摩。则见伏藏。若白芥子蛇皮。加持护摩一千八遍。彼所怨人自惭悔谢。若芭蕉皮寸截。如是护摩自然衣服。若酥白芥子相和。如是护摩则得增寿。若生酥黑芥子。如是护摩则得除诸横病之厄。若迦啰惹子如是护摩。则解禁闭枷锁解脱。

## 斫刍眼药成就品第六十二

执金刚秘密主菩萨摩诃萨。是大可畏明王央俱舍真言。斫刍阿伽陀药三昧耶。一切所作速皆成办。众恶重罪亦皆除灭。不为世间一切病恼而相灾害。眼根清净人所见者悉相爱敬。一切山野兰若龛窟独入无畏。一切江河龙湫大海入无畏碍。一切天龙药叉罗刹阿素洛孽鲁茶乾闼婆紧那罗摩呼罗伽等之宫殿入皆无碍。一切伽蓝天寺刹帝利婆罗门种种人家去皆喜敬。得秘密大慈三昧耶。入于一切鸟兽群内互不惊怖。如是一切自在游往。不为他人而相讥说。一切事业速得成就而说颂曰。

&emsp;&emsp;雄黄牛黄钵怛啰&emsp;&emsp;海沫胡椒郁金香

&emsp;&emsp;红莲华须胡干姜&emsp;&emsp;青郁钵啰华荜钵

&emsp;&emsp;白栴檀香商佉末&emsp;&emsp;橿黄根药小柏煎

&emsp;&emsp;斯药鲜上数等量&emsp;&emsp;散惹那汁亦等量

&emsp;&emsp;石蜜麝香龙脑香&emsp;&emsp;多前药分三分量

&emsp;&emsp;涂曼拏罗各别置&emsp;&emsp;大可畏明王真言

&emsp;&emsp;首末加持勿间绝&emsp;&emsp;精洁相和而合治

&emsp;&emsp;盛置波斯琉璃器&emsp;&emsp;曼拏罗中像前置

&emsp;&emsp;白月吉宿王日作&emsp;&emsp;沐浴清洁着净衣

&emsp;&emsp;食三白食修是法&emsp;&emsp;种种香华饮食献

&emsp;&emsp;面西观像加趺坐&emsp;&emsp;大可畏明王真言

&emsp;&emsp;调调加持斫刍药&emsp;&emsp;暖烟光现三相成

&emsp;&emsp;则能作现世出世&emsp;&emsp;一切诸法皆成验

秘密主若常点眼眼根清净。当得天眼最上无譬。则得三世一切诸佛菩萨金刚加被拥护。复得一切天龙八部风神水神苗稼神华果神精气神等。常住斯人六根肢节。同作守护灭诸罪障。若命终已往生西方净妙刹土。得净五眼识宿住智。当见百千俱胝殑伽沙等诸佛如来。坐菩提座成等正觉。常不见于一切恶相。其眼渐通见无障碍。若有人民患诸眼病。于七日夜以药点眼。无问远近所患眼疾。皆得除差眼目清明。若三七日夜皆点者。青盲雀目亦令除差。为人爱敬罪障除灭。

## 神变阿伽陀药品第六十三

执金刚秘密主菩萨摩诃萨。是大可畏明王央俱舍真言神变阿伽陀药三昧耶。能动一切大地山河。能令一切人民神鬼悉皆敬伏而说颂曰。

&emsp;&emsp;以生牛黄白芥子&emsp;&emsp;盛净器中密固护

&emsp;&emsp;起曼拏罗置像前&emsp;&emsp;大可畏明王真言

&emsp;&emsp;昼夜加持三相现&emsp;&emsp;证相成就加持用

&emsp;&emsp;清洁澡浴着净服&emsp;&emsp;执持斯药作诸法

秘密主若欲缚人。先自沐浴着净衣服。涂曼拏罗布粉界道。置香水瓶饮食华香。烧安悉香而为供养。末香涂手结印诵念。缚人净浴着净衣服。华鬘严顶令坐坛侧。手捧钵盂满盛饭食。持药散身言缚即缚。所问三世一切之事悉皆具说。若缚病人散病者顶。言缚即缚问作鬼病而皆说之。放如故者以水洒之。若转钵者置钵净处或置坛内。散药钵上诵念弹指。言转即转澡罐大瓮亦任转之。若散刀上剑上金刚杵上三叉戟上轮上索上钺斧上棓上。诵念弹指亦即动转。加持水洒还复如故。若散莲池者华则动盛。若散众中着身上者即便被缚。若散城门中经践过者除诸厄难。若散华果树上。华果增好或俱自落。若山顶上大嗔怒声诵念散药其山摧圻。若散村坊门地。又加持手拍村坊门三五七下。村中人民见者除障。若散寺门底者。破戒沙门经践过者。即狂裸走。或复被缚。若欲放者乳和香水。加持浴身还复如故。若散河池。一切鱼蛇龟鳖之类皆出岸上。散马群中马无疫疾或俱惊走。又加持白芥子和永散之即不惊走。若散酒家及散酒瓮。是时酒瓮亦当转动。若如故者加持土散。若散羊群中羊无疫疾或复惊走。又散牛尿即不惊走。散牛群中牛无疫疾或复惊走。又加持郁金香水散之即不惊走。散仓窖中仓中谷麦当自涌动。若如旧者蜜水散之。散食厨中诸饮食上。食者障灭。散天寺舍中。并持药置天像口中。使诸天像一时眩动发声大叫。若置摩诃迦罗像口中者。令像叫吼。发吼声时大地山林一时震动。散山窟中使中神鬼皆发叫声。若于戍时十字道中嗔怒诵念散药四方。使诸药叉罗刹鬼神悉皆云集。任为策使常作给侍。若向诺刹天散者。则令一切诺刹怛罗而自观护。若捉贼者以瞿摩夷和土泥涂坛。粉布界道当坛中心书所心疑盗物者名。布散诸华香水供养。烧安悉香诵斯真言。加持散药彼名字上一百八遍。令彼盗者无问远近。被摄驰来自说盗物。若得物已散水解放。若往山野止宿住者。四方散药一切虎狼毒蛇盗贼不相劫害。坛念诵处散药四方。不为一切毗那夜迦作诸娆乱。又便含药散药水中。当与人饮令缚即缚。若解散者努眼视之。

## 召请诸天密护品第六十四

执金刚秘密主菩萨摩诃萨。是大可畏明王央俱舍真言三昧耶。亦能导摄一切天龙八部沙门婆罗门刹帝利及诸人者。加持一切香果饮食衣服。施献吃着即自恭敬。若加持莲华一切香华供养诸天。时诸天等常当欢喜恭敬拥护。若加持龙华白芥子散龙湫里。召请龙王一切眷属来护命使。若加持安悉香曰芥子酥。烧献一切药叉像者。召真药叉欢喜恭敬任为驱使。若河沜上加持郁金香白栴檀香稻谷华水。供养乾闼婆紧那罗摩呼罗伽。诵念称名泻香花水河中供养。悉皆欢喜来敬护持任为命使。若加持种种香水粳米饭沙糖种种杂华。供养阿修罗像诵念称名。奉请恭敬而自敬护。若加持乳饭供养孽噜茶像诵念称名。奉请恭敬任为所使。若加持饭施毗舍阇鬼。奉教喜踊而敬护之。若加持永稻谷华骨噜草。散施饿鬼。奉教喜跃而恭敬之。若加持酥油石蜜乳酪种种饮食果蓏。施诸沙门婆罗门及诸人民而所食之。真言威力深相敬爱。若加持香华施刹帝利种。真言教导来相供养。若加持酥曼那华供养功德天像。奉请欢喜而拥护之。若加持香水浴毗沙门像。奉请欢喜来敬护之。若加持胡椒向日天散。请召日天欢喜观护。若加持牛乳向月天散之。请召月天欢喜观护。若加持櫁木柏木。然火护摩。请召火天欢喜祐护若嗔怒心加持白芥子。散打树上其树即曲。又嗔怒心加持白芥子。散于树上其树根出。以水散之即便如故。若作余法一皆准此。

## 大可畏明王像品第六十五

尔时观世音菩萨摩诃萨。复白佛言世尊。大可畏明王观世音菩萨像。若有有情见者。合掌礼敬供养。所有过现黑闇业障便令消灭。若常供养。则得最胜成就大可畏明王真言三昧耶种种解脱功德福蕴。通达一切真言三昧耶亦当日日。恭敬供养承事九十九殑伽沙俱胝那庾多百千如来应正等觉福蕴善根。又得十方一切诸佛菩萨诸天善神而常忆念。图像当用白氎或绢。勿截两头。方量三肘。画匠画时常净洗浴。着新净衣受八戒斋。勿以皮胶调和彩色。当中画大须弥宝山。处山顶上七宝莲华。于华台上不空大可畏明王观世音菩萨。结加趺坐三面六臂身檀金色。当中正面熙怡微笑首戴宝鬘。左面嗔怒齿咬下唇。右面可畏狗牙上出。三首宝冠冠有化佛。鬓焰赤耸。当中头上出大可畏明王半身。一面两臂面状青色。作大笑面狗牙上出。首戴宝冠冠有化佛。发髻赤色鬓焰赤耸。一手持剑一手执锤。绕剑锤上出火光焰。天妙衣服珠璎珰钏。具庄严身遍身火焰。右第一手持开莲华须屈如钩。右第二手伸施无畏雨下众宝。右第三手持三叉戟。左第一手持钩。左第二手执索。左第三手执把金轮。是六手上放种种光。众妙华彩罗縠天衣。珠璎珰钏具庄饰之。身放大光。又明王右。多罗菩萨。身黄白色面目熙怡。手执青优钵罗华。微少低头半加趺坐。后观世音母菩萨。身素白色面目熙怡。手执莲华微少低头半加趺坐。是二菩萨。以诸罗縠天妙衣服珠璎珰钏。而庄饰之坐莲华座。次下一髻罗刹女。面目可畏首戴髑髅。身真青色而有六臂。一手执莲华一手持曲刀。一手持三叉戟一手执钺斧。一手持罥索一手扬掌。衣服璎珞具庄严身。半加趺坐瞻仰圣者。后毗楼博叉天王多闻天王焰摩王。半加趺坐捧诸宝华。又明王左。大然顶药叉王。面极嗔怒身紫黑色。首发赤竖曲躬长跪。二手当胸握持曲刀钺斧。恭敬瞻仰遍身火然。后大然顶药叉王眷属仆从。合掌长跪遍身火然。后提头赖吒天王毗楼勒叉天王。半加趺坐捧诸宝华。明王顶上左。大梵天那罗延天水天火天日天。半加趺坐捧诸宝华。明王顶上右。帝释天摩醯首罗天净居天风天月天。半加趺坐捧诸宝华。明王背后两侧七宝华树。明王座左。持真言者长跪而坐。一手把诸枝叶华果一手把念珠。仰观圣者。明王座右。天女使者面目可畏。曲躬而立正拱二手当胸握剑。天众妙衣珠璎环钏。具庄严身仰观圣者。其山半腰。难陀龙王跋难陀龙王。左右相缴缴须弥山。山下大海中。有种种鱼兽凫雁莲鸯白鹤孔雀。种种莲华优钵罗华。画饰竟已。于闲静处清净洗浴着净衣服。随其心量作曼拏罗。中置是像。以诸华香新白饮食承事供养。面东观像结加趺坐。不空大可畏明王观世音菩萨观。诵大可畏明王央俱舍真言。字句相应满一万遍。每月八日不食不语。以诸华香饮食供养。诵大可畏明王央俱舍真言一百八遍。常则所作一切世法皆得随念。便获世间最胜成验。若有有情信心清净。日日合掌观瞻礼者。斯人所有四重五逆十恶诸罪灾怪疫疾。种种身病悉皆消灭。若有苾刍苾刍尼族姓男族姓女。每白月八日能净涂坛。或但洒扫献时华果烧诸名香。合掌观像诵斯真言者。则等承事九十九殑伽沙俱胝那庾多百千诸佛。种种施会恭敬供养。成熟福蕴。六波罗蜜善根圆满。复为十方一切诸佛菩萨摩诃萨忆念观察。舍此身已西方净土莲华化生证宿命智。便得不空罥索心王陀罗尼真言广大解脱莲华曼拏罗央俱舍真言三昧耶尽皆现前。亦得一切如来秘密曼拏罗印三昧耶一时现前。常游十方一切佛刹。睹诸如来种种相貌福德善相。复为世人恭敬供养。凡说言词人皆顶受。心所求法即便增遂。

## 大可畏明王坛品第六十六

世尊是大可畏明王央俱舍真言曼拏罗三昧耶。方量六肘或复八肘。[角*厥]去恶土瓦石骨木。净土香水和筑平治。基高四指香泥涂拭。规郭界院开廓四门。七宝街道。内院当中三十二叶七宝开敷莲华。一一叶上。互相间置三叉戟印金刚钩印。火焰围绕。于华台上出现大可畏明王。半身面西奋目嗔怒狗牙上出。首戴宝冠鬓焰赤耸。一手持剑一手执钺斧。剑柄斧柄罥索缠绕。天诸衣服珠璎镮钏。庄严其身放大光焰。四面置列开敷莲华。东面莲上佛顶种族印。北面莲上金刚种族印。西面莲上摩尼种族印。南面莲上观世音种族印。四角莲上如意瓶印。口出奇华条叶金刚杵头外院除门。四面周匝开敷莲华。台上间置三叉戟印罥索印。剑印曲刀印。金刚印两头三叉戟印。螺印棓印。轮印钵置娑印。锤印槊印。摩尼三叉印度么罗印。羯摩金刚印五股金刚杵印。金刚钺斧印三股金刚杵印。三股金刚莲华印一切手印。是诸印上烧火光焰。四门苏弥卢山。东门山上佛种族大奋怒王。身赤黄色面目嗔怒。左手执棓右手按髀半加趺坐。北门山上金刚种族大奋怒王。身赤黄色面目嗔怒。左手执棓按于胁上。右手作拳屈当胸侧。半加趺坐。西门山上摩尼种族大奋怒王。身赤黄色面目嗔怒。左手执索屈当胸侧。右手作拳侧按髀上。半加趺坐。南门山上莲华种族大奋怒王。身赤黄色面目嗔怒。左手执剑屈当奶上。右手按髀半加趺坐。如是四神以妙华鬘珠璎环钏。天诸衣服而庄严之。坐莲华座佩火焰光。四角莲上置如意瓶。口出奇华条叶金刚杵头。内外院地遍作青色。中置不空大可畏明王观世音菩萨像。面西。奇妙幡华五色线索庄严围界。像前四角阏伽香水。里置七宝。蜜浆石蜜浆沙糖浆乳酪粳米饭乳粥酥油果食。一切果子五谷子如是法敷。献四面然布酥灯麻油灯。四门四角置列香罏。以沉水香白栴檀香塞毕哩迦香酥合香室哩吠瑟吒迦香安悉香薰陆香。如法和合烧献一切诸佛菩萨摩诃萨一切天神。召请结界结印真言。护身护伴护给侍者。令入坛者澡浴清净着新净衣。于龙方入瞻礼行道门别礼拜。授三昧耶告言。汝今会此坛者所作三昧悉皆成办。汝从今去得作曼茶罗阿阇梨。随后同伴给侍人入。害诸罪障解诸怨疾。当生天上或生西方极乐国土。莲华化生以诸相好璎服庄严。如是得会大可畏明王出世世间一切解脱成就秘密曼拏罗三昧耶者。从斯所作一切诸法皆得成办。常得世间一切人民恭敬瞻叹。所发言论人皆信受。三十三天一切诸天而常守护。一切执金刚秘密主菩萨摩诃萨共皆护持。不令世间一切病恼灾疾夭坏。一切诸佛菩萨摩诃萨恒常怜愍。加被赞叹爱之如子。于所生处俱宿命智。常睹诸佛甚深诸法。今此身者是后胎身。乃至菩提不堕余趣。