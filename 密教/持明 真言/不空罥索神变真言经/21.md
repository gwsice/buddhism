# 不空罥索神变真言经卷第二十一

## 如意阿伽陀药品第四十五

世尊复有不空王神通解脱心陀罗尼真言曼拏罗三昧耶如意摩尼阿伽陀药成就三昧耶。所修诸法皆不空过。能治蛊毒毒药毒虫种种病苦王难贼难虎狼等难。水火刀杖皆不相害。人民致敬。怨敌诤论而皆得胜。寿命长远无诸中夭。大梵天帝释天那罗延天大自在天。四天王天一切天龙八部眷属常皆拥护。一切诸佛观察加祐。一切罪障灾怪恶梦。种种疫疾皆令除灭。药住方处一踰膳那成大界护。所有诸魔毗那夜迦。种种鬼神悉皆驰散。观世音菩萨加被进给不空悉地。佩是药者。一切鬼神魔众人等皆不能害。成此药者。应常清净如法受持神通解脱心陀罗尼真言坛印三昧耶。乃得尽斯赡部洲寿。财宝丰盈人所相敬。欢喜置信众所称誉。而说颂曰。

&emsp;&emsp;白栴檀香多誐啰&emsp;&emsp;塞毕[口*栗]迦青木香

&emsp;&emsp;翳攞婆噜丁香皮&emsp;&emsp;树上癣皮甘松香

&emsp;&emsp;若么迦药翳罗药&emsp;&emsp;白香附子茆香根

&emsp;&emsp;青优钵罗华胡椒&emsp;&emsp;毕唎阳愚莲华须

&emsp;&emsp;形俣钵怛啰荜茇&emsp;&emsp;播哩闭攞嚩干姜

&emsp;&emsp;夜合华等量都等&emsp;&emsp;精洁择治和合治

&emsp;&emsp;奋怒王真言加持&emsp;&emsp;龙脑麝香量都数

&emsp;&emsp;二十一中等四分&emsp;&emsp;奋怒王真言加持

&emsp;&emsp;加持雨水和合治&emsp;&emsp;以心真言捻丸药

&emsp;&emsp;丸如酸枣银合盛&emsp;&emsp;合是药时闲净处

&emsp;&emsp;白月八日净治地&emsp;&emsp;作四肘坛开四门

&emsp;&emsp;幖帜宝界当中画&emsp;&emsp;一百八叶宝莲华

&emsp;&emsp;台上二手腕相着&emsp;&emsp;磔开十指如开莲

&emsp;&emsp;绕手指上火光焰&emsp;&emsp;一一叶上金刚杵

&emsp;&emsp;火光光焰周围绕&emsp;&emsp;四面模画开莲华

&emsp;&emsp;台上置诸器仗印&emsp;&emsp;印印上出火光焰

&emsp;&emsp;四门莲台如意珠&emsp;&emsp;罥索印相遍围绕

&emsp;&emsp;四角莲台如意瓶&emsp;&emsp;口出妙好花枝叶

&emsp;&emsp;金刚杵头瓶中出&emsp;&emsp;置不空王观世音

&emsp;&emsp;一切幡华阏伽瓶&emsp;&emsp;香水香花三白食

&emsp;&emsp;涂香末香酥油灯&emsp;&emsp;如法敷设献供养

&emsp;&emsp;白栴檀香沉水香&emsp;&emsp;长时烧焯献一切

&emsp;&emsp;大莲华台手印上&emsp;&emsp;置于药合便加持

&emsp;&emsp;作斯法者净沐浴&emsp;&emsp;加以涂香莹严体

&emsp;&emsp;着净衣服食白食&emsp;&emsp;于诸有情发悲心

&emsp;&emsp;东门烧香观置礼&emsp;&emsp;召请结界并赞叹

&emsp;&emsp;忏悔发愿端趺坐&emsp;&emsp;每时轮印勤加护

&emsp;&emsp;诵念神通解脱心&emsp;&emsp;陀罗真言心真言

&emsp;&emsp;加持药上二七遍&emsp;&emsp;奋怒王真言七遍

&emsp;&emsp;昼夜六时法不间&emsp;&emsp;依法式持仪必已

&emsp;&emsp;观世音像并药上&emsp;&emsp;一时放光悉明彻

&emsp;&emsp;是即成就无胜宝&emsp;&emsp;其药坛内便阴干

世尊如是得斯相已佩兹药者。则得解除十恶五逆一切灾障。得大善根福蕴增长。一切如来加祐拥护。一切菩萨摩诃萨观视赞叹。一切种族真言明仙同共顶礼。一切天龙皆同护持。是药能摄如是福者。皆由不空王观世音菩萨神通威力。通化如是。又证一切如来陀罗尼真言坛印三昧耶。当为六十二殑伽沙俱胝那庾多百千如来应正等觉之所灌顶此药名大无胜宝阿伽陀首。所有诸法悉无过者。亦如观世音而祐护故。其佩药人常净澡浴着净衣服。心所愿法皆悉圆满。若常晨朝诵神通解脱心陀罗尼真言。加持此药而服饵者。得身意语智慧清净。证持一切不空如来秘密种族陀罗尼真言坛印大三昧耶观世音菩萨大幻化三昧耶。寿命无夭。当证不空大真言仙。发变如螺身肤光洁。如盛年者寿延十劫。若药涂身。鬼神见者身分璺裂。怖散驰走百踰膳那。复得除灭无间重罪。一切恶梦种种灾横。国王大臣百官僚佐。大婆罗门一切人民。见皆欢喜致敬供养。若患毒药毒虫蛊毒。一切风疥湿癣恶疮。疔肿癞疾癫病疟病之者。以药涂服皆得除差。亦复不为一切鬼神水火虎狼。种种灾横互相娆害。若常清净如法护持以药涂服。所作诸法皆得愿成。

复有不空王神通解脱心陀罗尼真言莲花观曼拏罗三昧耶阿伽陀药三昧耶。是诸如来毗卢遮那如来世间自在光如来。摩诃摩尼悉地之药。是九十九殑伽沙俱胝那庾多百千如来同共赞说。观世音菩萨而常顶戴。又是阿弥陀如来摩诃宝幢悉地三昧耶。又是一切如来秘密会通心陀罗尼真言坛印三昧耶。佩戴药者当得三世殑伽沙俱胝那庾多百千如来受记福蕴。除灭十恶五逆四重等罪种种灾疾。当得证住十不动地。当如佩佛舍利制多。当观世音手摩其头。灭诸忧悲八难大怖。当于净土莲花化生。次得转生爱乐世界。常得睹见不动如来。福如须弥智慧如海。诸恶障碍毗那夜迦惧不亲近。世间人民致敬爱乐。一切诸天四天王众乐为拥护。寝常梦见补陀落山七宝宫殿。观世音菩萨演此不空王心陀罗尼真言解脱莲花曼拏罗印三昧耶一切会众。是故智者常应如法戴佩是药。则身不为毒药毒虫之所损害。军阵斗诤一切言论人皆和伏而说偈曰。

&emsp;&emsp;以红莲华沉水香&emsp;&emsp;优钵罗华夜合华

&emsp;&emsp;白栴檀香牛膝根&emsp;&emsp;娜弭噜药茅香根

上[名*夜](名夜反)[起-巳+乞]啰那佉药&emsp;&emsp;上迦娜迦叵罗药

&emsp;&emsp;上旃檀娜叵罗药&emsp;&emsp;莲荷子穰树上癣

&emsp;&emsp;曼尔瑟詑素迦哩&emsp;&emsp;沫迦胝药惹耶药

&emsp;&emsp;弭惹耶药米娜药&emsp;&emsp;上播哩闭攞缚药

&emsp;&emsp;干驮啰娑香弭啰&emsp;&emsp;惹莫迦香小卑香

&emsp;&emsp;多誐啰香姥娑药&emsp;&emsp;阿靺亸迦青木香

&emsp;&emsp;上零陵香丁香皮&emsp;&emsp;迦碱(知监反)皤啰白芥子

&emsp;&emsp;毕哩阳愚毕[口*栗]迦&emsp;&emsp;翳啰麝香郁金香

&emsp;&emsp;竹黄雄黄甘松香&emsp;&emsp;苏曼那花天门冬

&emsp;&emsp;萨跛讫使白胡椒&emsp;&emsp;瞻卜迦华茴香子

&emsp;&emsp;上龙脑香龙花须&emsp;&emsp;如是药量数等分

&emsp;&emsp;精洁择治坛内合&emsp;&emsp;真言加持和合治

&emsp;&emsp;以白栴檀浓香水&emsp;&emsp;销治石蜜量药分

&emsp;&emsp;炼治金粉十二分&emsp;&emsp;真言加持当和合

&emsp;&emsp;重复加持杵千杵&emsp;&emsp;药丸丸如酸枣量

&emsp;&emsp;盛银合中帛覆上&emsp;&emsp;如法敷置观音前

&emsp;&emsp;当以神通解脱心&emsp;&emsp;陀罗真言心真言

&emsp;&emsp;加持其药百八遍&emsp;&emsp;奋怒王心真密言

&emsp;&emsp;加持其药三七遍&emsp;&emsp;又复加持白芥子

&emsp;&emsp;并加持水洒药上&emsp;&emsp;白月一日闲静处

&emsp;&emsp;净治五肘坛地量&emsp;&emsp;端界阶道为二院

&emsp;&emsp;内院当总画海水&emsp;&emsp;中置七宝开莲花

&emsp;&emsp;台出二手腕相着&emsp;&emsp;捧如意珠绕光焰

&emsp;&emsp;四面当置敷莲花&emsp;&emsp;台出观音头冠髻

&emsp;&emsp;面熙三目绕光焰&emsp;&emsp;四角模画开莲花

&emsp;&emsp;一一台上依法置&emsp;&emsp;羯磨金刚杵印相

&emsp;&emsp;并置七宝罥索印&emsp;&emsp;一一印上绕光焰

&emsp;&emsp;外院四面周匝置&emsp;&emsp;开敷莲华具须蕊

&emsp;&emsp;上有如意宝珠印&emsp;&emsp;绕出珠光火焰光

&emsp;&emsp;东门台置莲花鬘&emsp;&emsp;南门台置罥索印

&emsp;&emsp;西门台置金刚杵&emsp;&emsp;北门台置三叉戟

&emsp;&emsp;四角台上出二手&emsp;&emsp;捧大宝珠绕火焰

&emsp;&emsp;建金刚杵宝界道&emsp;&emsp;置不空王观世音

&emsp;&emsp;幡华庄严严界护&emsp;&emsp;药器置莲当像前

&emsp;&emsp;当诵神通解脱心&emsp;&emsp;陀罗真言心真言

&emsp;&emsp;奋怒王心真密言&emsp;&emsp;加持护药光药威

&emsp;&emsp;重复加持白芥子&emsp;&emsp;并加持水护药上

&emsp;&emsp;一切果子三白食&emsp;&emsp;香华香水酥油灯

&emsp;&emsp;如法敷献依时节&emsp;&emsp;白栴檀香沉水香

&emsp;&emsp;烧焯供养诸贤圣&emsp;&emsp;真言者常出入浴

&emsp;&emsp;着净衣服食白食&emsp;&emsp;每时坛东如法坐

&emsp;&emsp;诵持神通解脱心&emsp;&emsp;陀罗真言心真言

&emsp;&emsp;奋怒王心真密言&emsp;&emsp;加持药中放大光

&emsp;&emsp;真言者见光现时&emsp;&emsp;当以右手执药器

&emsp;&emsp;高声迅诵心真言&emsp;&emsp;一千八遍而便证

&emsp;&emsp;不空清净神通变&emsp;&emsp;广大庄严三昧王

&emsp;&emsp;俱胝百千真言仙&emsp;&emsp;一时致敬侍围绕

&emsp;&emsp;游往一切刹土中&emsp;&emsp;种种神龙宫殿住

&emsp;&emsp;证解一切如来佛&emsp;&emsp;种族印相三昧耶

&emsp;&emsp;常得礼事诸如来&emsp;&emsp;合掌敬礼而问道

&emsp;&emsp;听诵不空罥索心&emsp;&emsp;王陀罗尼三昧耶

&emsp;&emsp;而便增踰世间寿&emsp;&emsp;住七十二百千劫

&emsp;&emsp;游行常得不空王&emsp;&emsp;神通解脱宝莲引

&emsp;&emsp;念念证诸陀罗尼&emsp;&emsp;种种悉地三昧耶

世尊此药神通。等于如来出世成就世间之法。其药置坛护祐阴干。若有佩者。如佩诸佛舍利制多。亦如观世音亲守护持。灭诸重障。当舍命后往于净土。住不退地莲花化生。以斯三昧持真言者。应常正见。精进尽舍内身头目手足骨肉筋髓。施上和尚阇梨。求觅此法专勤修行。何况外财种种珍宝。谷帛衣服卧具汤药。为此不空王神通解脱心陀罗尼真言坛印三昧耶。而不舍之常依师所求修学耶。何以故此经能与末世一切有情。作大佛事示行正业精进解脱三昧耶道。舍是身后。更不漂沦三界瀑海。直至无上正等菩提。

## 无垢光神通解脱坛三昧耶像品第四十六之一

世尊复有不空王神通解脱心陀罗尼真言曼拏罗印三昧耶。令修治者。今身后身得大安乐。十恶五逆四重之罪自然消灭。关闭一切三恶趣门。开现十方一切天门诸佛刹门。见一切佛。为诸如来观察忆念。观世音菩萨亦乐观。见若有见闻随喜之者。当生净土得阿鞞跋致。见阿弥陀佛。其坛六肘净治涂地。规郭界院开郭四门。内院当心四面四角开敷莲华。其心台上罥索手印。宝钏庄严。一一叶上三股金刚杵印如意珠印。四面台上七宝冠印。四角台上金刚杵轮印。次院四面开敷莲花。台上剑印槊印金刚箭印。三叉戟印宝幢印。金刚杵印羯摩金刚杵印。三角金刚杵印轮印。螺印棓印。锤印罥索印。钺斧印二手捧华印。宝瓶印莲花鬘印。优钵罗花鬘印杂华鬘印。宝莲华印优钵罗华印。绕上光焰。次院四面除门除角开敷莲花。台上宝镜印龙索印络髆索印。日天印月天印。日幢印伞盖印。宝杖印焰摩王棓印。数珠印期克印。毗日禀皤印安慰手印。无畏手印与愿手印。合掌印持梵甲印。锡杖印宝钵印。宝冠印摩尼珠索印。如意珠索树印七宝器印。光聚印金刚钺斧印。五股金刚杵印不空王钩印。转法轮印。其手腕指宝珠环钏而庄严之。四角苏弥卢山。山上种种宝花果树。下大海水。四门海水中。摩竭大鱼头印。是诸印上绕上火焰。种种庄严众相具足。其院之地青色宝地。内外院界金刚标道。此曼拏罗三昧耶。壁上板上氎绢布上图彩亦得。令诸有情若见若闻若入坛者。则得灭诸宿障重罪。当超生死无明苦海。莲花化生见诸如来。更不复受胎卵湿化一切之身。获得一切曼拏罗相应之法。若有常能修治此曼拏罗三昧耶者。当速升证不退转地。获得诸佛如来之智。又当三世诸佛之所种诸善根。今生后生大得福蕴。幡华香炉阏伽香水。饮食华果乳酪酥蜜。诸杂华鬘酥灯油灯如法献供。沉水香白栴檀香苏合香安悉香熏陆香。娑逻枳香毕[口*栗]迦香啰娑香白胶香龙脑香。涂散丸烧而供养之。入坛门立三昧加持。散华堕处归事供养。作是法时净浴身服食三白食。其请法者亦复如是。如余灌顶曼拏罗法。修行赞叹受三昧耶。入此坛者等入一切毗卢遮那如来曼拏罗三昧耶。得诸如来甘露之法灌顶受记。为诸如来神通威德加被观察。证得毗卢遮那如来种族真言坛印三昧耶相应。又当于九十九殑伽沙俱胝那庾多百千诸如来所。种植无量功德善根相应之法。若命终后莲华受生。种相圆满身有光明。寿命无量百千数劫。证得一切不空无垢光明神通示现功德庄严三摩地。由此三摩地能示种种神变幻化力三昧耶。一切如来种族一切天神种族现前加被。一切诸天龙神八部而祐护持。一切诸佛菩萨坛神而祐护持。耘除诸障为众人民恒乐供养恭敬赞叹。

世尊复有不空王神通解脱心陀罗尼真言护摩曼拏罗三昧耶。会通一切真实坛印三昧耶。十方一切如来观视叹祐神通拥护。观世音菩萨一切眷属现前拥护为成诸愿。其坛四肘净治涂地。规郭界院开廓四门。内院当心圆穿一肘护摩炉坑。坑底泥捏八叶开莲。台上吽字。四面四角八叶开莲。东北角台莲华鬘印。东南角台金刚杵印。西南角台三叉戟印。西北角台轮印。四面台如意瓶印。口出莲华茎叶蒲桃朵叶三股金刚杵头。外院东南角火天神。绕身火焰手把火炬。南门焰摩王棓印。西南角两刃伏突印。西门罥索印。西北角白色幡印。北门毗沙门棓印。东北角三叉戟印。东门金刚杵印。四门两侧。剑印螺印轮印槊印。是等印上绕上火焰。四角置香水瓮。口插诸枝华叶。箭幡香炉一切名香。乳酪酥蜜种种果子。三白饮食白芥子。诸杂色华涂香末香如法敷献。时真言者净浴身服食三白食。杜仲木櫁木构木。端直斫截然火。若不具得随取一木亦任作法。以熏陆香白梅檀香白芥子粳米好酥。时别西门敷白茅草。依法而座发四弘愿。依不空王观世音相。以一切法任持智印金刚身语心印。入真言字轮。轮摄观世音相。观自在智平等轮光三昧耶。诵念神通解脱心陀罗尼真言章句。加持烧之。午时夜时当诵种族通用真言加持烧之。则得会通一切护摩曼拏罗三昧耶。具足成就此护摩三昧耶。于诸野(名也反)娑仙婆私诧仙。独觉仙蘖伽仙。蜜履[可*欠]塞(桑邑反)跛底仙。大梵天那罗延天。摩醯首罗天。护摩成就曼拏罗三昧耶而最第一。此护摩三昧耶。等诸金刚菩萨护摩曼拏罗三昧耶一切如来而常加被。若一七日昼夜三时烧献供养。则得五通神仙一切诸天。悉皆云集与愿拥护。一切诸佛菩萨摩诃萨。欢喜赞叹梦觉现前。过现一切宿障重罪。灾疫怨敌尽皆除灭。降伏一切药叉罗刹毗那夜迦。诸恶鬼神殃娆人者。皆使除散或伏欢喜合掌恭敬。国土人民悉皆安乐。五谷丰稔无诸灾疾。一切火天梦觉出现。为满诸愿观视随护。一切天神日天月天。星天焰摩王水天四天王天。各及眷属日夜拥护。如是成就神通解脱心陀罗尼。真言者净浴身服。白月十五日昼夜不食不语作法。当取莲华牛酥粳米。每日三时加持护摩。满至七日则得成就。纵造五逆无间重罪。虽未恳悔亦得成就。是真言者如是不应心生疑网。若欲成就一切如来种族坛印三昧耶者。櫁木夜合木截之然火。莲华稻谷华白芥子牛酥。每日三时加持护摩。至满七日则得成就。若有他贼侵乱国土。净浴身服以紫橿木铦拨然火。白芥子安悉香牛酥蜜酪。加持护摩满至七日。彼诸兵众恶心退散。又以萨跛皮供养残华。白芥子盐黑芥子油加持护摩。彼等兵众当为风雹损害退散。若乞雨者。一日一夜不食不语净浴身服。以诸香华如法供养。白芥子茴香子一日一夜加持护摩。而不断绝则降大雨。若不雨者七日如是作法不间。的降大雨遍赡部洲。若霖雨者。以此乞雨灰高处向云。加持撒之一百八遍其雨即止。若欲火天而现身者。净浴身服一日一夜不食不语。以苏曼那木齐截然火。粳米石蜜沙糖胡椒荜茇每日三时加持护摩。至满七日火神罏中而自涌现。口吐火焰白真言者。今何所求。我有甘露火焰光明今相济与。此甘露光含于暗中。高声称[合*牛]字。则从口中出大火焰。真言者受。后当如愿。若欲观世音菩萨而现身者。以白栴檀木截十万段。牛酥每日六时如法护摩。加持烧尽。则得观世音菩萨现身满愿。若欲除灭一切病者。稻谷大麦小麦白芥子大豆胡麻白谷。加持护摩满于七日即得除差。若欲贵人相恭敬者。白粳米牛酥加持护摩则当如愿。若欲一切人民喜者。白芥子稻谷华牛酥。加持护摩见者欢喜。若欲调伏一切药叉罗刹者。白芥子安悉香牛酥。加持护摩则皆归伏。

世尊复有不空王神通解脱心陀罗尼真言曼拏罗画像成就三昧耶。显现成就种种诸相升入诸法无量福蕴积集善根。见诸如来观世音菩萨种种变像悉地三昧耶。当以白氎或绢布上。方量八肘。当中画不空王观世音菩萨。三面十臂身真金色。当中正面眉间一目。三面熙怡首戴月冠冠有化佛。右一手持罥索一手执莲华。一手把三叉戟一手持君持。左一手持如意珠一手把宝杖。一手伸施无畏一手捻念珠。二手当胸合掌。被鹿皮衣颈白璎珞。宝珰环钏种种天衣而庄彩之。结加趺坐众宝莲华师子之座。左湿废多菩萨微少低头。二手合掌半加趺坐。右多罗菩萨微少低头。二手合掌半加趺坐。多罗菩萨后。大奋怒王三面四臂。正中大面眉间一目。三面嗔怒首戴月冠冠有化佛。一手把罥索一手执剑。一手把三叉戟一手持钺斧。半加趺坐。湿废多菩萨后。大真言明王三面二臂。三面熙怡首戴月冠冠有化佛。一手执莲华一手执如意珠。半加趺坐。各以诸天罗縠衣服。宝璎珞珰钏种种庄严。身佩光焰坐莲华座。大真言明王座后度底使者。次辩才天商弃尼神阿恕跛摩神。奋怒王座后。一髻罗刹神施嚩度底神苗稼天神地天神。是等天神状如天女半加趺坐。各以本服而庄严之皆执器仗。不空王观世音头上。毗卢遮那如来世间自在王如来释迦牟尼如来。结加趺坐宝师子座。佛右净居天大梵天那罗延天大自在天毗沙门天。持诸天华。佛左帝释天大自在天儿伊首罗天王摩醯首罗天王焰摩王。持诸天华。左右日天子月天子。四面二十八宿星天。四面周匝置大月轮。一一轮上金刚杵印金刚剑印。如意珠印三叉戟印。罥索印钺斧印。螺印轮印。是等印上绕火光焰。又四面周匝开敷莲华。台上种种手印。一一印上烧火光焰。内一院界宝华鬘界。次二院界金刚杵界火焰围绕。外三院界七宝街道。当开四门。内一院圆外二院方。若有如法图此曼拏罗像印三昧耶者。则得除灭无始罪垢一切业障。得陀罗尼真言速疾成就。会通一切种族曼拏罗印三昧耶。十方过现一切诸佛菩萨摩诃萨。一切毗卢遮那如来。加祐拥护此曼拏罗三昧耶。此三昧耶是不空罥索真实秘密曼拏罗印三昧耶。若有见闻随喜之者。当得解脱无始缠缚一切垢累。证见九十九殑伽沙俱胝那庾多百千诸佛如来。亦见一切毗卢遮那如来种族会通一切曼拏罗印三昧耶。又见十方三世一切如来种族一切曼拏罗印三昧耶。又见一切观世音种族一切曼拏罗印三昧耶。又见一切金刚种族一切曼拏罗印三昧耶。又见一切摩尼种族一切曼拏罗印三昧耶。当知是人从此生际。常得往于十方净刹。莲华化生。更不堕受三涂诸趣一切身故。此坛印法于诸法中为最第一。若有随喜此三昧耶者。则得最大无量福蕴资粮善根。世尊复有不空王神通解脱心陀罗尼真言白栴檀香像成就三昧耶。量十六指。真言加持雕图不空王观世音菩萨。三面四臂结加趺坐。正中大面眉间一目。三面面目慈悲熙怡。首上各戴众宝月冠冠有化佛。左一手持罥索一手执开莲华。右一手把三股金刚杵一手伸施无畏。纭雨众宝天诸衣服。珠璎珰钏种种庄严。坐宝莲华师子之座。身佩光焰。左栴檀香多罗菩萨坐莲华座。右栴檀香湿废多菩萨坐莲华座。天诸衣服宝璎珰钏而雕饰之。当如法以莲华须泥白栴檀香泥摩饰其坛。以白栴檀香泥郁金香泥沉水香泥。当中画三十二叶开敷莲华。四面四维开敷莲华。白栴檀香泥为台为叶。郁金香泥为须为蕊。沉水香泥为其子实。像置莲台。前置阏伽散诸香华。烧沉水香白栴檀香。持真言者常净洁浴着新净衣。以大慈悲增发种种菩提胜行。每从白月一日食三白食。至十五日。一日不食不语勤固护持。结界结印自护护他。如法观像面东趺坐。以不空王观世音相。以一切法住持智印金刚身语心印。入真言字轮轮摄观世音相。观自在智平等轮光三昧耶。诵持神通解脱心陀罗尼真言。调调不绝。祈求像动放大光明。盖照坛上真言者上。观世音菩萨便现其前。伸手摩顶高声赞言。善哉善哉善男子。汝能修此广大供养。今所作者乃是一切如来种族会通。一切甚深秘密曼拏罗印三昧耶。显现不空王神通解脱心陀罗尼真言之法。得成就故。汝何所求我为满足。汝此生身则是佛刹所住生身。更不坠堕胎卵湿生三恶趣门。汝当生处是阿弥陀佛清净报土。莲华化生。常见诸佛证诸法忍。寿命无量百千劫数。直至阿耨多罗三藐三菩提不复退转。我常祐护。是时复以大奋怒王真言。加持花冠自戴头上。即便迅诵大奋怒王真言一千八遍。观世音菩萨密祐神通入住身中。则证神通。游往十方一切佛土。得大无垢不空王神通解脱心陀罗尼真言曼拏罗印三昧耶最上成就。先世所造出佛身血。破和合僧种种重罪。我为除灭得淳净身。满所世间愿法成就。离诸障累。舍身当证解脱光明清净观三摩地。清净无垢光明曼拏罗三摩地。若有有情睹此人者。亦得除诸垢障病恼。若旃荼罗人作是法者。于四千日净治诸漏。念治不懈乃得成就。我为现身住是人前。谓为现证无上诸愿。何况清净具信根者。可不成就。是净信人但常静念而不断绝。我数现身为最成就若修行者受持是法。不应生少疑惑之心。世尊虽彼旃茶罗重罪有情。纵一二祈三四五祈。具作斯法精进修习。不成就者由彼罪障。我则不得为现。于身为成就法。何以故为罪盖故。信力念力不坚净故。此辈由是乃至一生。精修此法始获罪灭。于当来世必尽成就无上正等菩提种子。世尊或有苾刍苾刍尼族姓男族姓女。虽持斯法多不持戒。心常悭贪谀谄两舌。破僧破法言词秽恶。不中不正不知恩义。讥说三宝不观因缘。贪诸财色不敬师受。盗诸真言明印文字经典种种诸法。心常犹豫恶心妒心。毒心怠心我慢轻他。常行倨傲贪盗财色。不实尊敬三宝形相。不实恭敬亲教授法和尚阇梨。复不恭敬此部经典及余经典。世尊是辈有情邪心佷戾。我实不得为得成就。为现于身作大救护。世尊此辈性甚。娇害。恶慧滋盛无明坚致。我亦常被轻贱诽谤。云拟出我肢体身血。现在十方三世一切如来种族会通。一切甚深秘密陀罗尼真言。大曼陀罗印三昧耶。亦皆毁谤谩讥过恶。如斯极恶旃茶罗种。昼夜如是不自思谕。但欲灭坏十方三世一切如来。一切菩萨摩诃萨。甚深秘密陀罗尼真言。大曼陀罗印三昧耶。何由得成。世尊如是苾刍苾刍尼族姓男族姓女。是真大贼旃茶罗种。言行威仪相虽是善。内怀所业悉皆腐败。常于昼夜思行种种十不善业。行无毫分正修治心。世尊此辈大贼旃茶罗种。如是毁谤讥非过恶。真是灭坏十方刹土过现未来一切如来种族会通。一切甚深秘密陀罗尼真言。大曼陀罗印三昧耶。当知此辈常为十方三世一切如来一切菩萨摩诃萨之所弃舍。此辈大贼旃茶罗种。既能灭坏一切如来种族会通一切甚深秘密陀罗尼真言曼拏罗印三昧耶者。应知此辈复能灭坏一切如来秘密心陀罗尼真言大曼拏罗印三昧耶。复能灭坏一切菩萨摩诃萨秘密心陀罗尼真言大曼拏罗印三昧耶。世尊是故显说此等苾刍苾刍尼族姓男族姓女。皆名大贼旃茶罗种。此辈有情常为一切毗那夜迦诸魔鬼神之所摄受。于诸真言一切妙法而皆退失。一切善根并已烧尽。复为一切陀罗尼真言明神曼拏罗神尽皆弃舍。退失一切陀罗尼真言明出世世间三昧耶道。如此等辈定是阿毗地狱住。受无间剧苦之种。世尊由是业因非于我过。如此有情自己弃舍十方三世一切如来诸大菩萨一切种族坛印三昧耶。自己弃舍十方三世一切金刚种族坛印三昧耶。自己弃舍一切毗卢遮那如来种族秘密大坛印三昧耶。晖知此辈。恒为诸魔毗那夜迦药叉罗刹一切鬼神。种种业障之所摄受。世尊如此有情。缘是业因非我过咎。非我弃舍。世尊是辈旃茶罗等。业惟积畜贪嗔痴毒无明薪火。焚烧一切秘密陀罗尼真言大曼拏罗印三昧耶种种善根。复已焚烧一切如来种族坛印三昧耶诸行善根。复已焚烧一切金刚种族檀印三昧耶诸行善根。复已焚烧一切毗卢遮那如来种族秘密大檀印三昧耶诸行善根。世尊是辈旃茶罗等。现在未来曾无成就。舍身当于十方无量微尘大劫大地狱中。常受种种无间剧苦。此辈旃茶罗人。今世后世悉无安乐。世尊是故智者欲求是真不空罥索心王陀罗尼真言广大解脱莲华曼拏罗印三昧耶成就法者。应于有情总敬谦下。坚发大悲拔济之心。当住依持真实之心。依止和上阇梨。瞻侍恭敬犹如如来。及如我等踰过父母。授学一一陀罗尼真言曼拏罗印三昧耶文字章句。勿忘差错。所有身分骨肉筋髓。尽皆供施咨求于法。何况种种钱财衣服。卧具房舍仆从饮食。而不舍之为法供养。若能如是修习法者。则为常存供养于我。此人一七二七三七。乃至七七或复百日。或复千日或复三四千日。或复常事忆念我者。我为现身冥密示逐。而祐护之。世尊譬如大海每时潮时。一时潮浪同至沜际。我亦如是随念随至。冥住现住看护是人。复如油渧投渧水中。随渧散覆。我亦如是随念随覆。若诸有情正智清净。若在人中若在地狱。常忆念我。我则执持罥索胜钩。钩挽脱出一切剧苦。得至天宫或至佛刹。证于无上正等菩提受诸快乐。加与无量大精进力。于所愿求尽为满足。若有有情观是像者。即见我身。何以故以我常住此檀像身中。世尊是像所在方地。则如佛塔则如佛身。亦如一切如来种族会通一切真实秘密大坛印三昧耶处。亦如一切诸天明神坛印三昧耶处。亦如一切如来菩提道场。转大法轮破四魔军现大涅槃。七宝庄严宫殿会处。世尊我今定于此说。智者不应生毫疑心。