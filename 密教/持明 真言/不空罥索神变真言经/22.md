# 不空罥索神变真言经卷第二十二

## 无垢光神通解脱坛三昧耶像品第四十六之二

世尊复有不空王示现一切幻化三昧耶像。白栴檀香多誐(鱼迦反又音迦字斤啰反)啰香。乌施罗香丁香。毕[口*栗]迦(斤逻反)香惹睹噜佉缚罗儞迦(同上)香。甘松香茅香根。郁金香龙脑香。娜米噜香毕[口*栗]阳愚香。熏陆香沉水香。煎香酥合香。龙华莲华须。量等精治。取吉宿日蜡和。真言加持千遍。塑不空王观世音菩萨。身量横量十六指数。三面六臂。正中大面慈悲熙怡如大梵天面。眉间一眼首戴天冠冠有化阿弥陀佛。左面怒目可畏。眉间一眼鬓发耸竖。首戴月冠冠有化佛。右面嚬眉努目。狗牙上出极大可畏。眉间一眼鬓发耸竖。首戴月冠冠有化佛。一手持罥索一手执莲华。一手持三叉戟一手执钺斧。一手施无畏一手把如意宝杖。结加趺坐佩身光焰。众妙天衣珠璎环钏。种种庄严坐莲华座。左塑湿废多白观世音菩萨半加趺坐。右塑多罗菩萨半加趺坐。华冠衣服宝珠璎珞。耳珰镮钏如法庄严。又右边塑真言者。胡跪而坐。一手把莲华一手掏数珠。瞻仰菩萨。三像以金彩色绮饰肉色。头冠璎珞耳珰镮钏衣服华座。若饰像了。于闲静处清净洗浴。以香涂身着净衣服。以诸香泥如法摩坛。白栴檀香泥沉水香泥郁金香泥用调画彩。当中画一百八叶开敷莲华。四面四角八叶莲华。金刚标界像置莲台。香水香华种种饮食三白饮食敷献供养。昼夜六时西门趺坐。依不空王观世音相。以一切法任持智印金刚身语心印。入真言字轮轮摄观世音相。观自在智平等轮光三昧耶。诵持神通解脱心陀罗尼真言奋怒王真言。加持不空王观世音香像。令现神通放大光明。照烛道场坛地震动。时真言者于右肩上出大光明。像出声言善哉善哉大真言者。汝令得证不空王广大悉轮三昧耶神变悉地。获诸最胜不空罥索悉地成就。汝今堪为时世人民。作大灌顶阿阇梨师。得证验已。净处作坛安置香像。加置不空王观世音画像。一心供养恭敬承事。诵念神通解脱心陀罗尼真言时数不阙。求出世间种种胜法。便得观世音菩萨。语相教诏一切诸法。此不空王香像曼拏罗三昧耶。白栴檀香泥如法摩坛。白栴檀香泥郁金香泥沉水香泥。当心图画一百八叶开敷莲华。四面四角八叶莲华。幖帜界门。台上置不空王观世音香像。随心敷饰种种供养。坛西门外侧南。作一肘护摩坛。白栴檀木寸截一千八十段。和涂酥蜜一真言一烧尽。候无火势收取是灰。真言千遍。净浴摩身着净衣服。以白芥子和灰加持七遍。散撒十方则得观世音密祐神变身心勇睿。解界。加持白芥子水。散洒十方及洒身上。即任余法。若加持此灰。白栴檀香末和涂身者。往尸陀林中作法。则得大自在天一切眷属。药叉罗刹一切鬼神。悉皆敬伏乐为仆从。若复涂身结印印身。默诵真言入大众中。则得人民业障消灭。敬事如佛恭敬供养。若复涂身往有龙处大湫水中。则得六十八千大龙王众。灭诸罪苦悉皆敬伏。乐为祐护当任命事。若复涂身往一切贵胜人所。令得灭诸宿障罪恼。供养恭敬乃至命终。若复涂于病者身上。便得灭除种种病恼。身口意业盖障重罪。以斯因故闭地狱门。当生净土升不动地。此法唯除不中不正。才谄两舌嫉妒忿恨。盗窃一切真言明法大乘经法。不知恩义不具正信。不敬和上阇梨父母师长。栴茶罗苾刍苾刍尼族姓男族姓女等。是辈亦不敬信我兹陀罗尼真言经典。亦不敬信诸余一切甚深陀罗尼真言经典。但以我慢贡傲懱他。恒自叹导毁非他善作诸魔业。盗听盗说一切真言文字章句。不依禀师受持真言曼拏罗印三昧耶。世尊如是栴茶罗辈。尽为十方三世一切诸佛菩萨摩诃萨常所弃舍。一切种族真言曼拏罗神。一切天神亦尽弃舍。此栴茶罗辈。生生受身修诸善业曾无成就。过去今身一切善根皆悉烧烬。后身善根亦已坏烂。以斯因故则非我咎。世尊此旃茶罗辈。若有能诫能悔无明黑暗。贪嗔痴等众恶业行。专以无量善巧方便。精勤不退至心忆念诸佛如来。恳修净行。则得世间少分功德而便成就。复有有情自性纯善。无诸恶见以法修心。被大慈甲执大悲刀。踞忍辱地。于诸有情心常谦下。敬事怜愍心不厌舍意极猗适。世尊此人我即许可成是不空王香观世音像三昧耶。复有有情诸见永寂。法无相行于诸有情视之如佛。闻所未闻陀罗尼经。心不疑惑不嫉彼好不赞己利。常相应心观睹我之香像之者。即如见我清净法身功德无异。又如等见九十四殑伽沙俱胝那庾多百千诸佛无量功德。

世尊又法若苾刍苾刍尼国王大臣一切人民。幸欲求见观世音菩萨补陀洛山宝宫殿中。十方三世一切诸佛菩萨摩诃萨。苦行诸仙三十三天。一切天神转法轮会不退地者。复欲乐见十方三世一切如来种族会通一切大曼拏罗印三昧耶者。一切金刚种族会通一切大曼拏罗印三昧耶者。又复求诸如来神通三昧耶示众人民者。应常精进持无间行。忍辱无退内外清净。恒勤修行此三昧耶。心不疑虑云我今所治是法者。为有成耶为不成耶。则得成就。应当如法。加持金造不空王观世音菩萨。三面六臂。正中大面慈悲熙怡眉间一眼。左面颦眉怒目可畏眉间一眼。右面颦眉奋目狗牙上出。极大可畏眉间一眼。三首宝冠冠有化阿弥陀佛鬓发耸竖。一手持罥索一手执三叉戟。一手持钺斧一手把如意杖。一手持澡罐口吐莲华一手施无畏。结加趺坐佩身光焰。众妙天衣宝珠璎珞。耳珰环钏种种庄严。像腹内空。白栴檀末香龙脑末香。和佛舍利一百八粒。内像腹中满填如法。左银湿废多菩萨半加趺坐。右银多罗菩萨半加趺坐。华冠璎珞环钏衣服金宝庄严。又铸阿弥陀佛释迦牟尼佛。结加趺坐如法庄严。坐莲华树。其树枝条华叶三十二枝。三枝莲上。中不空王观世音菩萨。左湿废多菩萨。右多罗菩萨。又二枝莲上阿弥陀佛释迦牟尼佛。面侧相向当于左右菩萨顶上。二莲华枝在二菩萨背后起上。其莲华树芽茎枝叶。华台敷色种种庄已。白月八日方圆八肘净治坛地。精洁摩饰规式界院。内院当中毗卢遮那如来一切诸佛白香象种族菩萨摩诃萨坐莲华座。东面阿閦如来一切诸佛金刚种族菩萨摩诃萨坐莲华座。南面宝生如来一切诸佛摩尼种族菩萨摩诃萨坐莲华座。西面观自在王如来一切诸佛莲华种族菩萨摩诃萨坐莲华座。北面不空成就如来一切诸佛一切不空成就种族菩萨摩诃萨坐莲华座。次院东面一切诸天。当门补陀洛山。顶上多罗菩萨并诸侍者菩萨围坐。南面一切天仙当门。苏陀卢山上有三十三天七宝宫殿。难陀龙王跋难陀龙王。左右缴山腰上。殿中半拏罗婆枲儞白观世音菩萨。后一髻罗刹女神。西面七商迦里金刚神。当门鸡罗娑山。顶上旖拏梵摩罗刹神及一切天神。北面七多罗天女。当门乾陀摩娜香醉山。顶上毗俱胝金刚菩萨。后七毗俱胝神侍者围绕。及一切乾闼婆神。其四山上种种宝树华果。次院四面开敷莲华。台上诸器仗。印烧火光。焰四角四天王。神面目可畏执持器仗。是诸天等趺坐而坐。四门阏伽宝瓶。其内院界金刚标道。外院标式七宝界道。当上次第间画众色如意宝珠。绕火光焰。若图饰已。不空王观世音菩萨金像置坛心上。世尊是曼拏罗。三昧耶能会一切毗卢遮那如来种族一切坛印三昧耶门。由是说斯不空王种族坛印三昧耶。为令利益今当一切持真言者得大成就。此曼拏罗印三昧耶。皆是毗卢遮那如来之所演说。谓为显现成就此不空罥索心王陀罗尼真言种种神通大三昧耶。是故持真言者。应常精勤不念世法。智念实相坚等金刚。善持威仪清洁澡浴。以香涂身着净衣服。受持读诵严治坛场敷设庄严。每日时中如法新造百味饮食三白饮食。诸杂果子种种涂香末香水陆杂华。蜜浆沙糠浆蒲桃浆。种种香水依法献饰。沉水香白栴檀香。苏合香熏陆香。白胶香龙脑香。郁金香石蜜敷列供养。一切金华银华。赤真珠华白真珠华。青琉璃华赤琉璃华。红琉璃华种种杂色。华鬘华树标饰严设。五色琉璃瓶金瓶银瓶七宝瓶。盛诸香水。四门四角敷置供献。稻谷华白芥子随法持用。酥灯油灯二十八盏四面敷献。白月八日一日一夜不食不语。请召结界结印护身。九日当食三白饮食。依不空王观世音相。以一切法任持智印金刚身语心印。入真言字轮轮摄观世音相。观自在智平等轮光三昧耶。诵持神通解脱心陀罗尼真言。种种供养请召发愿。若有国王大臣沙门婆罗门一切人民请三昧耶者。皆净洗浴着新衣服受持斋戒。执镜引入三昧加持。散华礼拜灌顶授三昧耶。观像行道出外跪坐。发菩提心。时真言者复诵神通解脱心陀罗尼真言。作法加被诵奋怒王真言。加持白芥子水洒坛内外。结灌顶印加持顶上。重以香华散敷坛上。供养不空王观世音菩萨多罗菩萨湿废多菩萨。一切诸佛菩萨摩诃萨。一切天神一切山神。内外诸神。时真言者西门而坐。殷重广发四无量心。澄心谛观忆念十方一切诸佛。现大神力加被是曼拏罗三昧耶。依法结印诵持神通解脱心陀罗尼真言。令坛震动。证此相时欢喜踊跃。一切如来种族诸佛菩萨摩诃萨。一切像上悉放光明。出种种声一时赞叹。阿弥陀佛释迦牟尼佛。不空王观世音菩萨多罗菩萨湿废多菩萨。一时空中现金色身。观瞻十方。时真言者发菩提心。法本无形正等无变。心本无生自性空寂。念真实相静默长跪。以阏伽水而复供养。又诵神通解脱心陀罗尼真言。一切如来伸手摩顶赞言。汝今已证不空罥索心王陀罗尼真言曼拏罗印三昧耶。记汝身住安乐世界。证不空王陀罗尼真言明仙不退转地。得阿耨多罗三藐三菩提。所会坛人。亦当证不退转地。得受阿耨多罗三藐三菩提记。若有旃茶罗苾刍苾刍尼族姓男族姓女。会是坛者。其像腹中则血流现发大吼声。是旃茶罗人特勿令见此曼拏罗像三昧耶。纵得见者不得证见曼拏罗中种种变相。唯加祐护持真言者。梦见坛中神通诸相。证获相者则得世间一切福德成就相应。是故当知持真言者。应[月*覃]观候所受法人。具持戒行信见根正三业清净。于诸有情发大悲心。精进修行一切正业恭敬三宝。思惟一切陀罗尼种种教法。亦不嫉妒讥嫌谤说一切大乘小乘法师种种过恶。惟当恭敬和上阇梨父母兄弟。皆不轻意劳谦敬侍。持真言者心无放逸。精持内外金刚平等自性净戒。于诸经法行不违背。亦常不食凡圣残食自所残食。亦勿受于酤酒饮酒卖肉吃肉。种卖五辛啖食五辛。一切十恶律仪等家。饮食衣服种种供养。持真言者自常所食饮食。亦不应作半出入食颊食语食。净手受食所吃饮食亦常新净。作是清净修治法者。观音金像腹不血现。得观世音坛内现身。执手教诏。自解广大光明摩尼璎珞。与系项上。手摩其头。诰言汝今为我真子。证此相者得大神通三昧耶。便得证于一切如来种族会通一切坛印三昧耶。一切不空种族转轮王三昧耶。不空王最上大坛三昧耶。不空广大无垢光明神通大三摩地。乃至菩提更不退失。以此三摩地证见世间种种神变生死迷轮三昧耶。获得如来不空秘密三昧加被。而得证解一切如来无等等神通大三昧耶。如于如来修祈法已。于寂静处严洁宝座。安置是像。每日六时静默不语。烧焯香王如法诵持神通解脱心陀罗尼真言。时数勿阙如法供养。复得金像数放光明。常得观世音托祐此像。梦相教语三世一切吉不吉事。亦常教诏世间种种方便智慧。世尊是法。勿令一切无明。贪嗔愚痴破和合僧。谗谄两舌持戒不完。盗诸陀罗尼真言坛印三昧耶。及盗一切佛法僧物。大贼旃茶罗苾刍苾刍尼族姓男族姓女。知闻我此像教语法。何以故此辈大贼旃茶罗。曾不一七二七三七。乃至七七或复百日千日三四千日。如法相应调伏身心。依法修习受持此法。但常空说我证我解我是修道开道之者。内所积业悉皆腐败。作诸恶业污坏我法。世尊是故此经一字一句。勿令此辈大贼旃茶罗之所见闻读诵受持。是故持真言者。应正依法护持我教。速得证兹最胜解脱秘密大曼拏罗印三昧耶相应成就。若有清净梵行沙门婆罗门族姓男族姓女。性纯和雅慈心谦下。不违法律依不空王观世音相。以一切法任持智印金刚身语心印。入真言字轮轮摄观世音相。观自在智平等轮光三昧耶。信解受持读诵修习此经典者。时世人民常应恭敬而供养之。如如来相或如我相。当知是人则已恭敬给侍如来观世音菩萨。是故智者应常恳仰发大悲心。深信恭敬此三昧耶。若忆念我祈求诸愿。我即现身为皆成办。则得证见。如是之人我若不为成是法者。我则同彼旃茶罗辈。是故智者守持净戒。发大悲心信心无碍。颜貌喜悦心复柔和。无以毫分妒诐之心。讥嫉他过而生嚬躄。我则为成无上之地。解脱功德圆满相应。如海大潮一切动涌周旋遍至。我亦如是。若此有情心专存念我之名字。我即随至为除罪恼。复有众生具大慈悲。信见清净暂持此法。我亦加护。是故智者应依我法。修治六度乐行供养。亦不起念悭贪嫉妒观念色欲。常观一切如来清净理法。转读此经依法思惟无时间绝。以斯缘故我爱是人。欢喜观视密祐加被。不空王神通解脱心陀罗尼真言像曼拏罗印三昧耶成就地故。

## 大奋怒王品第四十七

尔时观世音菩萨摩诃萨。复白佛言世尊。又有不空大奋怒王真言大不思议一切无碍悉地三昧耶。是法已诸大灌顶曼拏罗三昧耶中。得授灌顶力。能折伏诸恶药叉罗刹种种鬼神众恶人辈而皆敬信。摧诸恶龙归向信伏。能除世间种种怖畏。复能与于持真言者。不空罥索心王大三昧耶最胜成地。显现十方三世一切如来种族会通一切大曼陀罗印三昧耶。证是真实不空王秘密神通解脱心陀罗尼真言大曼陀罗印三昧耶。

尔时如来告言。善哉善哉善男子。当随汝说。尔时观世音菩萨摩诃萨。佛随赞许。则于佛前谛观一切。变示不空王观世音菩萨相。现大奋怒王。姿伟可畏颦眉奋目。狗牙上出放大光焰。振吼大奋怒王真言曰。

娜莫萨嚩(无可反下同)亸詑誐跢(都筒反下同音)[口*履]耶(余筒反下同一句)婆(无何反下同音)路(轻呼下同)枳谛湿嚩啰(二句)跋驲啰陀(上)[口*(隸-木+士)]瓢(毗药反三句)唵(喉中抬声引呼)者啰(上)者啰(四句)主噜主噜(五句)摩诃(去)迦(斤逻反下同)噜抳迦野(六句)旨[口*履]旨[口*履](七句)弭[口*履]弭[口*履](八句)摩诃(去)钵头(途邑反下同)么[可*欠](呼筒反下例同)塞(桑纥反下同音)亸(九句)迦攞迦攞(十句)矩噜矩噜(十一句)摩诃塞詑么跛(北没反下同)啰跛亸(十二句)者啰者啰(十三句)柘者啰(十四句)儞舍(尸可反)柘[口*(隸-木+士)]湿(二合)嚩啰(十五句)翳呬曳呬(十六句)勃[亭*夜](亭夜反)勃[亭*夜](十七句)陀(上)嚩陀(上)嚩(十八句)既抳既抳(十九句)播啰么戍(输律反)陀(上)萨埵(二十句)迦啰迦啰(二十一句)枳[口*履]枳[口*履](二十二句)摩诃(去)钵戍(去)钵底废(无计反)洒(疏贾反下同)陀啰(二十三句)[可*欠][可*欠]呬呬虎虎(二十四句)唵(同上呼)迦啰没啰[可*欠]么(二十五句)废洒陀(上)啰(二十六句)縒啰縒啰(二十七句)嚩啰嚩啰(二十八句)啰湿弭舍亸娑(去)[可*欠]塞(二合)啰(二十九句)跛(二合)啰底(丁以反)漫抳亸(三十句)舍[口*履]啰(三十一句)入嚩攞入嚩攞(三十二句)素噜素噜(三十三句)姥噜姥噜(三十四句)縒捺矩么啰(三十五句)噜捺(奴乙反)啰弭瑟努(三十六句)婆縒嚩陀(上)娜娜(三十七句)理使那(去)野迦(三十八句)婆虎弭弭陀废洒陀(上)啰(三十九句)陀啰陀啰(四十句)縒曼亸婆路枳亸(四十一句)弭路枳亸(四十二句)路计湿嚩啰(四十三句)摩醯湿嚩啰(四十四句)姥耶姥耶(四十五句)闷遮闷遮(四十六句)嚩陀(上)畔陀(上)那(四十七句)啰惹亸塞迦啰(四十八句)[可*欠]近女(去)坞娜迦(四十九句)弭洒舍塞怛(二合)啰(五十句)播[口*履]暮者迦(五十一句)迦拏迦拏(五十二句)嚩啰曝杖(途样反)誐(五十三句)柘睹逻[口*履]野(扬可反)萨陀(丁也反五十四句)参跛(二合)啰迦舍迦(五十五句)亸么亸么(五十六句)縒么縒么(五十七句)么嗟么嗟(五十八句)么诃(去)亸闷陀(上)迦啰(五十九句)跛啰(二合)舍么那(六十句)弭理弭理(六十一句)翳制(居例反)野折摩(六十二句)播[口*履]迦啰(六十三句)翳呬曳呬(六十四句)么絮(知贾反下同音)么絮(六十五句)弭戍陀(上)弭洒野皤枲曩(轻呼六十六句)摩诃(去)迦噜抳迦(六十七句)湿废(无计反)亸(六十八句)拽(移结反)肾饶(去)播弭亸(六十九句)喇怛娜摩矩絮(七十句)摩罗陀啰(七十一句)萨嚩肾惹始啰枲(七十二句)讫[口*履]亸惹絮摩矩絮(七十三句)摩诃(去)特(二合)步亸(七十四句)迦么攞讫[口*履]亸(七十五句)迦啰补絮参(去)么地(七十六句)弭目讫洒跛(二合)啰剑[并*也](并也反七十七句)杀播啰弭亸(七十八句)播[口*履]布啰迦(七十九句)婆(二合)虎萨埵散怛底(八十句)钵[口*履]播者迦(八十一句)萨嚩摩啰儞讷瑟絮(八十二句)钵(二合)罗沫娜迦(八十三句)萨嚩悉[亭*夜]舍(八十四句)钵理布啰迦(八十五句)旖鼻诜者睹[牟*含](牟含反八十六句)萨嚩亸陀誐跢鼻晒罽(八十七句)薄伽(上)畔(八十八句)旖暮伽(上)嚩惹吽[怡-台+巿](八十九句)南谟窣睹羝(九十句)莎(桑邑反)嚩诃(九十一句)

大奋怒王心真言。

唵(同上呼)弭讫(二合)[口*履]亸(一)邓瑟吒(知礼反)啰(二)旖暮伽(上)縒么耶(三)旖鼻诜者(四)萨嚩那暮伽(上五)鼻晒迦(六)吽[合*牛](七)弭[口*履]弭履(八)莎(同上)嚩诃(九)

尔时观世音菩萨摩诃萨说斯真言时其补陀洛山观世音宫殿六返震动。一切诸大龙王种族悉皆惶惧。一切诸天曼拏罗神皆大欢喜。一切众恶毗那夜迦药叉罗刹种种鬼神为火烧恼。一切魔众恶心俱息。一切地狱有情受苦皆得解脱。一切有情罪垢病苦尽皆消灭。于虚空中雨于诸天众妙宝华。缤纷乱坠供养诸佛。

尔时十方刹土三世一切诸佛。一切菩萨摩诃萨一切坛神。一时歌赞观世音菩萨摩诃萨曰。善哉善哉大悲者。能善说此大奋怒王真言三昧耶。此三昧耶能会一切如来秘密种族真实大奋怒王三昧耶。当愿重说此大奋怒王真言曼拏罗印成就三昧耶。尔时观世音菩萨摩诃萨。复白佛言世尊。是大奋怒王真言曼拏罗三昧耶。纵广五肘如法图饰。标郭界院开廓四门。彩色笔盏皆净新好。画匠画时出入净浴着净衣服。内院当中画大金轮。当轮心上宝莲华座。上释迦牟尼如来作说法相面西而坐。右大奋怒王观世音菩萨。左执金刚秘密主菩萨。大奋怒王观世音座后。憍理菩萨手执莲华。次半拏罗婆徙儞白衣观世音菩萨手执莲华。次摩诃湿废多白身观世音菩萨。一手执如意宝杖一手执澡罐。是诸菩萨而坐莲座。次一髻罗刹女神面目可畏。蛇为璎珞身有六臂。右一手执金刚杵。一手持罥索一手持曲刀。左一手持钺斧一手持皿钵。一手以大指捻无名指根下文。其中指无名指小指。急握大指作拳。头指直竖作期克印。半加趺坐身披象皮。次院开敷莲华台上。一切诸印绕火光焰。东门可畏眼金刚。一手把杵一手扬掌半加趺坐。南门毗那夜迦头金刚。身有四臂。一手执杵一手持钺斧。一手执罥索一手持三叉戟半加趺坐。西门莲华种族度底使者。一手把白拂一手伸于膝上半加趺坐。北门金刚种族大顶金刚王。一手执罥索一手把杵半加趺坐。如是诸神身出光焰。次院一切天印绕火光焰。四门四角宝阏伽瓶。口出莲华蒲桃朵叶金刚杵头。于其院界金刚标郭幡华庄严。西门置七宝瓶。满盛白栴檀香郁金香龙脑香水。裹置七宝帛盖其上。依法加持香华香水饮食果子涂香烧香酥灯油灯。供养诸佛菩萨真言明神。净严身服食三白食结印护身。西门作法召请结所。依不空王观世音相。以一切法任持智印金刚身语心印。入真言字轮轮摄观世音相。观自在智平等轮光三昧耶。诵持神通解脱心陀罗尼真言。当请十方刹土三世一切如来。摄受加被此曼拏罗印三昧耶。诵大奋怒王真言。加持香水瓮。是真言者教诲请法者。三昧耶加持散华灌顶受三昧耶。入是坛者当入一切如来种族灌顶曼拏罗三昧耶。证见一切不空种族一切曼拏罗印成就三昧耶。一切厄障尽皆消灭。一切如来种种功德当得相应。一切真言明仙大转轮王恭敬祐护。一切天龙八部鬼神爱乐恭敬。一切真言明神常为恃怙。一切行恶天龙八部人非人等。欲起障恼恶心自灭。

世尊是大奋怒王成就三昧耶者。银造大奋怒王观世音菩萨。身长横量十六指量。三面四臂。正中大面熙怡瞬目眉间一眼。左面颦眉怒目可畏眉间一眼。右面颦眉努目狗牙上出。极大可畏眉间一眼。三首宝冠冠有化佛。一手执莲华一手把罥索。一手持曲刀一手执三叉戟。结加趺坐莲华座上。身佩光焰。天妙衣服宝珠璎珞。耳珰环钏种种庄严。右银多罗菩萨执持莲华半加趺坐。左银不空明王菩萨。掌持七宝半加趺坐。华冠衣服璎珞环钏。种种庄严坐莲华座。观世音右银作真言者。长跪而坐。一手把香炉一手执数珠瞻仰菩萨。像造饰已。如法当以白栴檀香泥摩坛洁饰。白栴檀香泥郁金香泥沉水香泥画开莲华像置台上。依法承事恭敬供养。常依不空王观世音相。以一切法任持智印金刚身语心印。入真言字轮轮摄观世音相观自在智平等轮光三昧耶。诵持神通解脱心陀罗尼真言。大奋怒王真言。加持银像。身现神通躯目瞻动。放大光明伸手摩顶。赞言善哉善哉善男子。我今为汝真实成就一切胜愿。持真言者于时身上亦出光明。得此相者则证神通三昧耶。当得不空无垢广大光明大真言仙称叹三昧耶。于六十八百千大真言仙三昧耶。而最为最。寿命七十二那庾多百千大劫。受此劫终于夜晓时。则得证成阿耨多罗三藐三菩提故。其所世界欻然变如安乐国土。复得增寿无量无边阿僧祇劫。阐扬不空神通解脱心陀罗尼真言大曼拏罗印三昧耶种种法门。又法精洁加持于身。每日六时诵持大奋怒王真言。中无间阙满三十六旬。得观世音现身。与证世间真言坛印之法。印捺啰罗惹法功巧法。戏弄人法絷缚法。调伏法幻化法。自护护他法安怛陀那法。取伏藏法作金银法。腾空法履水如地法。禁火禁刀法起活故人法。召日天月天法治。诸病法。呼召一切天龙药叉罗刹人非人法。止贼法除盖障法皆得成就。谓为有情生诸福聚。又法按像足上。诵大奋怒王真言者。所有过去积集善根。尽皆来集当得富饶。若每晨时瞻观像面。诵大奋怒王真言者。得诸贵人恭敬供养。若把像腰诵大奋怒王真言者。当便省忆过去生事。又把像腰诵大奋怒王真言者。世人敬爱念如所愿。若加持宝冠戴置顶上。譡受一切如来大灌顶法。若把像膝诵大奋怒王真言者。一切金刚当自归伏力如金刚。若按像顶诵大奋怒王真言者。当得梦见十方三世一切如来摩顶祐护。不入三涂得不退地。得诸如来功德蕴门。若像右耳边诵大奋怒王真言者。便得世间富贵圆满。若像左耳边诵大奋怒王真言者。则得一切药叉罗刹恭敬给侍。若奋目瞤睛观毗沙门像面。诵大奋怒王真言者。则得毗沙门王乐为使护。若奋目瞤睛观功德天面。诵大奋怒王真言者。则得功德天供养祐护。若加持钵满盛饮食。置文殊师利菩萨前。以手洝覆钵上。诵奋怒王真言加持。当以饮食分为四分。一分供养文殊师利菩萨。一分供养释迦牟尼佛。一分供养观世音菩萨。一分分为二分。一分自吃一分溥施一切沙门婆罗门一切人民。食此食者皆得除灭十恶五逆一切盖障。世诸病恼尽皆消灭。当生之处证宿命智。若能日日作此法者。速得除灭一切障累。渐得聪悟解深法门。口气香洁如优钵罗华。福寿增圆无诸夭疾。当证菩提。

## 一切种族坛印品第四十八之一

世尊复有不空王会通一切如来种族曼拏罗印三昧耶。此三昧耶皆是毗卢遮那如来而演说之。亦是一切不空罥索一切曼拏罗印三昧耶中。为最无上三昧耶。若有见闻蠲众垢障。若有人能每日如法结此印者。则得摧坏一切药叉罗刹毗那夜迦诸恶鬼神。皆为火烧身心惶怖闷乱于地。四散驰走当远此界。常得十方三世一切诸佛菩萨摩诃萨。三十三天一切天众而皆集护。二十八部龙神鬼等亦常会集。结此印处。则是一切诸佛制多。亦是一切诸佛转大法轮金刚道场。灭余十恶五逆一切罪障。增长一切菩提福聚威德善根。

不空罥索印。

合腕仰掌。以二头指各屈捻大拇指头上。其二中指二无名指。竖头相去三寸。其二小指各反[打-丁+必]。在无名指中节背上。此印三昧作修诸法皆不空过。所得福聚。等见诸佛菩萨功德。

不空供养印。

合腕以二中指二无名指二小指。并屈合头相拄。当开掌内二寸半量。其二头指各直竖伸。头相去三寸。其二大拇指。各竖伸二头指裹。头去二头指二中指三分之间。此印三昧供养十方三世一切诸佛菩萨摩诃萨。则得无上最胜供养福蕴之门。

不空钩印。

合腕改屈二无名指头如钩。搏中指中节侧上。相着头不相着。以二小指直伸。头相去三寸。其二中指合头相拄。二头指二大拇指准前直伸。此印三昧钩证十方一切诸佛种种三昧菩提心法。成就不空解脱果故。

不空法界清净印。

准第三印。唯改屈右头指头。搏中指中节侧上。余并准前。此印三昧能动大地。于虚空中雨种种华供养诸佛。

不空大摧碎印。

合腕屈二中指头如钩。其二无名指竖头相拄。二大拇指二头指二小指。准前第三印直竖伸之。此印三昧力能摧破一切地狱。有情剧苦尽皆消灭。

不空摩尼宝印。

合腕二中指微屈头相拄。二无名指头微屈相去寸半。出二中指头。二大拇指侧附头指。邪伸二头指。微少屈。头相去三寸。二小指向外竖伸。头相去四寸。此印三昧出现无量种色光明。供养十方一切诸佛菩萨海众。

不空礼拜印。

合腕以二中指二无名指二小指。相并合头相着。二头指直伸相去二寸半。二大拇指各头指裹直竖伸之头相去一寸。此印三昧入坛礼拜。请佛供养念诵行道。皆以为首供养诸佛菩萨海众。

不空结大界印。

仰左手以大拇指头。横押头指中指无名指小指胛上作孔。覆右手以头指中指无名指小指。入左手五指虎口中。其大拇指从左手下入掌中。横押头指中指无名指小指胛上。两相钩握为拳。此印三昧结界护身力如金刚。不为一切毗那夜迦之所损害。

不空拳印。

二手大拇指各捻无名指根文侧上。各以中指无名指小指。握大拇指作拳。各以头指直伸。各搏胸胁。此印三昧力能坚固大菩提心。慈悲相应一切如来加被祐护。

如是九印乃是不空大力印三昧耶。能除一切五无间罪。当入十方一切净土。能会十方三世一切如来种族印三昧耶。而出现故。此印是毗卢遮那如来之所说故。观世音观护赞叹。若有人常结此印者。速得六波罗蜜相应圆满。

大奋怒王棓印。

起斜立身。以二手四指。右押左相叉入掌中。急握作拳。二大拇指双押二头指中节侧上。以印顶上伸臂向上。此印三昧摧伏一切大奋怒王悉皆坏散。

大奋怒王期克印。

作丁字立。二手大拇指各捻无名指根侧文。各以中指无名指小指。急握大拇指为拳。头指各直伸之。以左手按腰侧上。头指向前伸之。右手当胸直竖。以头指面侧向外。作期克势。此印三昧摧伏一切诸恶龙神药叉罗刹阿素落王毗那夜迦。一切神鬼作障碍者。皆当散坏。亦能摧灭十恶五逆一切重罪。尽皆蠲除。

大奋怒王顶印。

右手大拇指入左手虎口中。与头指中指无名指小指。急握左手大拇指。头指中指无名指小指作拳。其左手大拇指。入右手虎口中。与头指中指无名指小指。握右手大拇指。头指中指无名指小指作拳。此印三昧结界灌顶祐护于身。会通一切诸法处用。