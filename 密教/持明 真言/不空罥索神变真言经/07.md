# 不空罥索神变真言经卷第七

## 护摩增益品第七

世尊是不空王护摩三昧耶。能成一切功德善根。能灭过现一切罪障。能破一切设睹噜等。能除一切恶毗那夜迦。能止一切恶讷瑟吒。能灭一切不吉祥相。能禳十六大地狱苦。能除八大怖畏之怖。能破一切怨诤酬难。能伏他军一切兵仗。能除一切疫病饥馑。能证一切诸佛大智。能入一切诸佛菩提。若有有情如法修学。常使四天王天一切天龙八部鬼神。皆当护祐。一切如来观世音菩萨观察加祐。世尊说扇底迦三昧耶。安乐有情灭诸灾疫。说补瑟置迦三昧耶增益有情福命财宝。说阿毗柘鲁迦三昧耶。治灭一切恶性药叉罗刹啖人精气者。皆自置伏。使诸稠林邪见有情入于正见。以斯义故说护摩法。成就出世世间解脱三昧耶。当如法作。请召一切诸佛菩萨火天诸天那伽龙神真言明仙烧食供养。换洁身服。去道场处不远不近。观见尊容作护摩坛。方圆四肘治饰坛地开廓门道。基高侧手内院穿炉。广一肘半深一肘量。周匝重缘。内缘高阔二指之量。外缘高阔四指之量。炉底泥作八叶莲花。于花台上重捏泥轮。如法涂磨。外院一肘。东方置大梵天印帝释天印日天印。东南方置火天印诸仙印。南方置焰摩王印一髻罗刹神印度底使者印。西南方置泥利帝神印诸罗刹印。西方置水天印龙印地天印月天印。西北方置风天印蘖路荼印。北方置毗沙门印诸药叉印。东北方置大自在天印伊舍那天印。结印辟除护身结界。而请召之。四角置阏伽瓶。四门置香炉烧种种香。敷诸花香饮食供养。加持净茅灰。与同伴者点额护身。敷茅草座。酉戌之时面东而坐。以杜仲木木榓木柏木。如大拇指长十二指截。炉内然火。扇挻勿吹。当以香水洒净火上弹指三遍。当观火焰金为啰字变为火天。一面三目身白四臂黄发冠髻。左二手一持君持一执宝杖。右二手一施无畏一掐数珠。半加趺坐放大火焰烧香请召。以稻谷花白芥子好酥。真言护摩请唤火天真言曰。

唵(一)入(轻呼)缚(二合)攞入缚(二合)攞(二)跛(二合)罗入缚(二合)攞(三)底瑟詑縒么焰(四)虎噜虎噜(五)吽[怡-台+巿](六)莎(二合)缚诃(七)

诵满一七遍。召火天至。以酥白芥子安悉香。真言护摩七遍。种种末香甘味果子。真言护摩七遍。真言净水[泳-永+截]散火上弹指三遍。柏木桑木构木莲华茎白栴檀木。长十六指截。真言加持炉内然火。此诸木等随得一木作法亦成。白栴檀香熏陆香甘松香稻谷花酥。诵秘密心真言奋怒王真言。加持护摩一百八遍。蒸粳米饭。酥团一千八团。加持护摩。如是护摩满三七日或七七日。是时火天坛内现身。瞻视十方赞言。善哉善哉持真言者。今得成就此护摩法。所须何愿能为满足。是时当以阏伽供养。又当以酥粳米饭团一千八团。加持护摩乞所求愿。则得火天手捧银器。满中有药奉真言者。受取饵之则得仁悦。身出光焰寿延万岁。证宿命智而得总持不空罥索心王母陀罗尼真言三昧耶。若当不受火天药者。又复护摩一千八团。坛地震动。观世音菩萨现身安慰。赞言善哉善哉。汝已成就此护摩法。汝须何愿我今为汝便得满足。时真言者阏伽供养。观世音菩萨自执其药与真言者。跪礼恭敬受药服食。其状变丽身出光焰。证获不空大真言明仙神通三昧耶。得九十二殑伽沙真言明仙。一时来现敬为伴侣。住观世音所住九十二殑伽沙俱胝百千七宝宫殿。安乐游观。是等宫殿有无量宝树花果间杂庄严。其土园苑多有种种色类金花银花宝树花果。一切池沼八功德水。气香芬馥如栴檀香。于其水中多有众色郁钵罗花钵头摩花拘物头花芬陀利花。其诸泉沼金沙布底。杂宝为岸。此诸宫殿台榭楼阁花果泉沼。互相间映周广严净。一切天男天女紧那罗女乾闼婆女常遍游戏。持真言者彼所受身。乃至无上正等菩提更不受生。恒往十方一切刹土。恭敬供养一切诸佛菩萨摩诃萨。持此不空罥索观世音菩萨广大解脱莲花曼拏罗印三昧耶。一切菩萨摩诃萨。恭敬顶礼而赞叹之。俱胝百千一切诸天。乃至阿迦尼吒天。一切龙王阿素洛王紧那罗王乾闼婆王蘖鲁荼王摩呼罗伽王。皆当供给一切资具。甘膳饮食自在丰饶。得此果者皆因是大旖暮伽王护摩供献三昧耶。若真言者多诸重罪福德鲜薄。虽服是药但得富饶寿命长远。不得证见诸佛菩萨摩诃萨种种形相往来神通变化等相。唯令过现一切业障尽皆消灭。为人爱赞。所出言词他皆信受。若命终时身心寂定无诸怨怖。一切如来观世音菩萨。一时现身迎真言者。往于西方莲花化生。得宿住智。亿劫生事而皆识知。乃至菩提更不重受一切胎卵湿化之身。从一佛土至一佛土。听持诸法供养诸佛。若药点额。游行世间为人爱敬。若后所欲。忆念火天则为现身。当如愿乞。皆为圆满。又三昧耶。丁香木石榴木截治然火。诵母陀罗尼真言奋怒王真言。加持粳米菉豆蒸饼干莲花末白芥子酥蜜石蜜。作欢喜团。于七日中加持护摩。炉内复现火天半身。手执宝盘满中团药。奉真言者而告言曰此妙散药是最后药唯垂受取时真言者即便恭敬。受药服饵身便适怿。证不空王摩诃真言明仙神通三昧耶。一万八千持真言仙。一切火天一时来现。敬侍为侣而护祐之。诸真言者服此药者。便得证解是不空王心陀罗尼真言曼荼罗印三昧耶。日诵千言为人爱敬。若命终已直生西方。莲花化生识宿住智。若药点额。入诸龙窟阿素洛窟鬼神窟。窟中鬼神皆自置伏出入无碍。若有女人服此药者。则得其子性大聪慧。若诸人民服此药者。皆得除诸灾厄罪障。又法净处。以赤牛乳酥煮粳米粥。持石榴木。诵母陀罗尼真言[打-丁+毛]搅乳粥。乃至至熟。诵奋怒王真言加持白芥子水。[泳-永+截]散粥上。以火天药和乳粥中。盛三钵中。一钵供养一切诸佛。一钵供养观世音菩萨。一钵供养文殊师利菩萨。便以乳粥。施诸沙门婆罗门人民而服食者。即得除灭一切业病鬼病神病一切罪障。肤体腴悦善根成熟。若山顶上仰天楼上。随其大小治涂坛地。置乳粥钵烧香。启召十方一切诸佛菩萨摩诃萨。诵不空摩尼宝陀罗尼真言一百八遍。供养十方一切诸佛菩萨摩诃萨。是时十方一切诸佛菩萨摩诃萨前。皆现天诸香味饮食为大供养。一时赞叹得大福聚。无量诸天皆拥护之。若木榓木枫香木柏木截治然火。加持乳粥酥。护摩一千八遍火天种族一时来现欢喜瞻敬。又护摩一千八遍。龙王及从。皆当自伏恭敬使护。又护摩一千八遍。一切天龙八部鬼神恭敬赞伏。又护摩一千八遍。诸真言仙皆相赞伏。又护摩一千八遍。憍尸迦三十三天皆相置护。又护摩一二万遍。观世音菩萨现身赞叹。为得圆满是一切菩萨摩诃萨。共所恭敬顶礼赞咏。不空罥索心王母陀罗尼真言曼拏罗印三昧耶。不空清净观三昧耶身。若木榓木白栴檀木柏木。长十六指截。加持炉内然火。作欢喜团一千八团。加持护摩。炉中出现火天童子。手执宝盘满欢喜团药。是时真言白芥子。打是童子一二七下。童子白言今何所求。则便报言。我求一切菩提大愿为我满足。童子是时白真言者。受此团药。是药乃是无上甘露妙药中药。能即成就最极大愿。时真言者受取捧持。告言童子。即当共我常为伴侣。童子白言依命为伴。随处作法即应相见。应当便以杜仲木截治然火。诵广大明王央俱舍真言。加持白栴檀香安悉香白芥子酥。护摩一百八遍供养童子。即常为伴不相舍离。一切作法皆为成办。又为遮止一切鬼神作障难者。当以是药置献观世音菩萨。则服是药。便证旖暮伽王神通三昧耶。肤状端严发如旋螺。寿延六十千劫。十八俱胝真言明仙。一时来现敬侍为伴。若以是药施一切沙门婆罗门人民食之。皆得住年。消除过现诸罪病恼。若以是药涂诸物者。皆即变为阎浮檀金。若以是药掷湫中者。一切龙王皆现置伏。任为吏使除遣一切风雨灾旱。若以是药打阿素洛窟门。其门即开。素洛眷属一时皆现置伏为使。若山林中散是药者。则得一切药精出现任取服饵。若于尸陀林中散是药者。即得鬼神宫殿开现。鬼神现身置伏为使。若新未坏米亸罗。香汤洗浴着净白衣。当以是药置二钵中。加持白芥子用和是药。散故人上。则加持问出世世间三世事法。占相医方咒术工巧技艺神通等法。皆依问说。若如故者。持水洒面拂去其药。若以是药埋置门地。则得除灭人民灾病。若以是药置功德天像手中。诵奋怒王真言一百八遍。即功德天现身给赐种种财宝。若以是药净帛裹之。持行去处人目不录。若于河沜大独树下埋置是药。诵奋怒王真言七遍。一切诸鬼现身置伏。任为命事。若以是药置摩诃迦罗像头上。诵奋怒王真言。加持白芥子水七遍。散摩诃迦罗像头上。诵母陀罗尼真言七遍。一切荼枳尼鬼。现身置伏乐为命事。若以是药置摩诃迦罗像脐中者。则鬼子母现身置伏任为命使。若以是药置文殊师利菩萨像手钵中。诵奋怒王真言三遍。诵摩尼宝陀罗尼真言七遍。则于十方一切刹土一切诸佛菩萨声闻前。皆有天诸甘露饮食而供养之。于时十方一切诸佛一切菩萨一时歌赞。又真言水[泳-永+截]洒坛炉炉内然火。当以是药和白栴檀香薰陆香白胶香沉水香白芥子酥蜜。作欢喜团一百八团。加持护摩。其火天王炉中涌现。告真言者善哉善哉。我受此供甚大欢喜。今须何愿为相满足。是时则乞一切火法入火坐卧之法执火。没水不灭法作。坛法处请常现身。而相教诏得法满愿。

世尊不空光焰摩尼锅三昧耶。如如意宝。求诸妙药皆得如意。净治身服如法清洁。涂曼拏罗。上好赤铜造摩尼锅。其锅圆满圆如珠形。黄丹枳愚瑟诧雄黄雌黄白栴檀香。曼拏罗内精洁。如法等数治末。光焰摩尼锅药。其锅铸已置于炉中。加持苏枋木迦啰弭啰木。阏伽木舍弭木。青竹夜合木。羯啰抳迦啰木菩提木。柏木桑木。构木跛洛讫洒木。苏曼那木干驮嚩利师迦木。榓攞木弭惹补啰迦木。新度缚啰木瞻卜迦木。苦练木比主攞曼娜木。截治长十六指量。如法然火。加持俱物头花茎叶莲花茎叶。沤钵啰花茎叶瞻卜迦花。缚攞迦香草白栴檀香。沉水香旨得啰迦葉苏。诵持母陀罗尼真言奋怒王真言。护摩一百八遍。加持白芥子稻谷华酥酪白蜜。护摩一百八遍。单加持白芥子护摩一百八遍。并诸香花饮食供养。护摩牛乳七遍。灭炉内火。出锅治旋莹丽庄饰。盛持于药置其坛内。诵持母陀罗尼真言。一加持白芥子一先打锅药。诵持奋怒王真言。一加持白芥子一先打锅药。白月八日或十五日。初夜后夜五更明时。锅上药上出大火光。得大成就。奉持供养有大威德。如如意宝。若欲饮食。锅置净处绕锅置器。烧焯香王诵持真言。作法呼召经须臾时。则有百味甘膳饮食。若烧火食置锅炉前。烧火作法速疾成验。若有猛将欲阵敌者。净治身服严持器仗头上戴锅独往他阵。彼诸兵众皆见身上出大火光一时臣伏忙怖驰走。勇猛无畏。若修罗窟门置锅作法。诵持真言。其修罗众一时出现乐为命从。若龙湫沜置锅作法。诵持真言水尽枯涸龙现置伏。又得国土五谷滋茂果实丰稔无诸灾疾。能得无量福聚蕴门。

世尊不空光明观察药三昧耶。噪弭罗安膳那。真言加持泥裹密固。置于炉内杜仲木。截治然火。夜合花白芥子白栴檀香酥酪蜜。诵持母陀罗尼真言广大明王央俱舍真言。护摩一千八遍。加持安悉香白栴檀香沉水香白芥子酥酪蜜。护摩千八遍。观世音菩萨语言。善哉善哉善男子。汝今成就光焰药法。满所请愿。便候火寒乃出取药。以噪弭罗安膳那。和龙脑香麝香。研合眼药。以雌黄雄黄为点身药。精治别盛置于坛内。诵持母陀罗尼真言广大明王央俱舍真言。加持其药令现暖烟光相。乃名成就光焰药法。是时用药点额点眼。点两肩上二手掌上。便证不空光焰药神通三昧耶。寿增千岁。不为一切毗那夜迦欲界魔王而作障碍。一切人民恭敬供养。若入军阵则当得胜。为人恭敬。不畏世间斗诤口舌山中灾难。不患头痛眼痛耳痛鬼神等病。若点摩诃迦罗像眼。诵持奋怒王真言。其像啼泣。令真摩诃迦罗神及其眷属置伏使祐。若点功德天像眼。瞬目瞻像诵持母陀罗尼真言。令真功德天来相护祐财宝增满。若睡卧时点眼中者。则得一切增上善梦观世音菩萨加祐拥护。若点不空罥索观世音菩萨像眼中者。速得观世音菩萨加被上愿。若以药和牛黄。点眼中睑上。见于国王及王仆从。得大欢喜。若点大自在天像眼中。诵持奋怒王真言七遍。则得一切鬼神置伏使祐。若点摩诃迦罗像额上。诵持奋怒王真言者。则得一切药叉归伏。若沙门乞食去时。点药眼中乞食去者。速得净食。若点眼睑。入于一切山林陂泽。则当不怖一切精魅虎狼等难。若点眼睑入天祠中。努目看鬼子母。诵持奋怒王真言者。则得鬼子母及所眷属置伏使祐。又法木榓木迦啰惹木根枝叶花果。杜仲木波攞讫洒木截治然火。粳米稻谷花乌油麻白芥子。白谷稻谷大麦小麦大豆小豆麻子酥蜜酪。诵持母陀罗尼真言奋怒王真言护摩一千八遍。又以安悉香黑芥子相和。诵持广大明王央俱舍真言奋怒王真言。护摩一千八遍。便求财富随意丰饶。乃至命尽无所乏少。摩尼跋陀神而守护之。

世尊不空成就牛黄神通三昧耶。化伏世间而最第一。入于陂泽入于山林。入修罗窟入龙湫窟宫殿室宅。入海龙王宫殿室宅入地。地下一切神变皆得成办。诸有怖畏种种病苦。过现罪障怨难军阵。斗诤厌蛊符书咒咀。诸天鬼神一切疟病恶星变怪。牢狱禁闭枷锁刑戮。皆得灭除。作法成就财宝富饶。一切沙门婆罗门一切人民珍敬爱乐。观世音菩萨净居天伊首罗天。摩醯首罗天大梵天帝释天那罗延天。一切诸天龙神八部。皆当拥护。净治身服等数当以牛黄紫檀香郁金香。净治精研。以火食灰减药三分中一分。别盛真言加持。盛赤铜合置于坛内观世音菩萨像前。净帛覆上或荷叶盖上。其火食灰。用紫檀木杜仲木稻谷花白粳米白芥子油麻酥蜜酪。如法护摩取细白灰。诵持母陀罗尼真言广大明王央俱舍真言奋怒王真言。加持先药令现三相。一者暖相二者沸烟相三者光相。证三相者名大成就。用药点顶上额上眼中眉间眉上二手掌上心上。证不空牛黄仙神通三昧耶。众相圆满寿命逾远。明见一切天龙八部鬼神宫殿。皆无有碍。一切鬼神皆当畏伏所作成办。若药点眼则见地下一切伏藏鬼神宫殿无有障碍。夜见一切无有暗障。若入若渡江河大海如居陆宅。不畏水中一切兽类而作伤害。又得水中种种珍宝。若净澡浴以药涂身。入阵斗战不为伤害而当得胜。若含是药往于王宫。国王后妃见皆欢喜。若药点眼往于聚落。人民见者欢喜爱敬饮食供养。若以药涂右手头指。诵奋怒王真言加持。竖拟十方怒目期克。则得方圆一踰膳那。无有非时恶风雹雨灾损苗稼。若有霖雨药涂左手。诵奋怒王真言加持左手。遍拟十方雨则晴止。若天亢旱于龙湫沜。药涂右手掌指。加持药手拍湫水上。满一七下便降大雨。若不雨者。又复以药重遍涂手。一真言手一拍湫水满三七下。湫中龙等一时热闷。若不雨者。又复以药重遍涂手。一真言手一拍湫水。一百八下则降大雨。若不雨者湫中龙王并所眷属。总患热恼走出外湫。若有患诸鬼病神病者与药点眼则得除差。若患一切鬼神疟病。与药点额即得除差。若病难治以药和汤。病者浴身则得除愈。若为蛇蝎螫者。以药和水。与彼服涂则得除差。若患痃癖痼症痔痢腹中病者。暖水和药与令饮服则得除愈。若涂脚掌履火不烧。涂两膊上臂上髀上。则得力等大野象力。与他捔力则得胜他。若以药涂两脚胫掌。渡于河海水不没踝。若药涂顶入于陂泽山林。不畏蛇虎俱神等难。一切药精俱时出现。任取上者。若于山林含药。高声诵持大可畏明王央俱舍真言七遍。一切药神宫殿开现。药神出现任为命事。取最上药。见诸药神不应怖惧但当役使。若以药涂心上。诵真言作法速得成就。若以药涂肚胁脊耳指腕上者。所往之处饮食衣服床敷珠珰镮钏鞍乘而皆随意。若以药蜜丸丸如豆等。每日诵秘密心真言加持其药。初日一丸二日二丸三日三丸乃至七日七丸为度服满百日。文词智慧辩说无碍。声相和雅如紧那罗迦陵频伽之声。其声深隐令众乐闻。若半荼妇人药和酥服。则得胎藏。若人牢狱枷锁禁闭。药涂狱门并涂枷锁。诵持真言而加持之。则得解脱。若药和香汤清净洗浴。诵持真言作法。十恶五逆四重等罪则皆除灭。又得阿暮伽王秘密坛印三昧速当成就。一切怨难不吉祥相亦皆除灭。若以药和生胡麻油。点额点眼。见诸贵人则相敬慕。若涂身者不为刀箭矛槊之所损害。若药系两臂。所去之处得胜众敬。若高望处含药遥望坊邑聚落。诵持广大明王央俱舍真言。加持右手把白芥子。向彼散之当自敬伏。若以药系右手上。按拍一切金银财宝库藏之门。食厨库门药铺库门。诸恶鬼神尽皆怖走。而不散耗一切财宝。亦不偷吸一切精味。若药手拍大门七下。家内人民除诸灾障。若药埋于怨人门地。是怨人家则自和敬。若药涂刀箭矛槊自当损折。若怖恶贼或诸灾事。以药埋宅门地。是恶贼辈则无能为。灾事除灭。若以药涂螺中。高楼阁上大吹七声。能令一切斗诤言辞厌蛊咒诅世间灾怪悉皆消灭。若酤乳家圈牛羊处。吹七声者。其牛羊乳皆具上味。若于大众吹七声者。人民所闻皆除灾障。若药涂鼓面上。于高楼上大打曲声。则令一切非时雹雨而皆禁止。一切疫病皆当除灭。若以炉中烧火食灰。和香水真言七遍。散洒十方即成结界。若灰和汤众人浴者。灾厄罪障皆得除灭。若患疟者。点灰额上即当除差。若以灰涂杻械枷锁。诵念真言而加持者。则得解脱。若蛇螫者以灰涂上。毒痛则除世尊扇底迦三昧耶。杜仲木木榓木奢弥木柏木桑木构木夜合木。长十二指截。五净浴治而加持之。依法数持加持然火。诵持奋怒王真言。净水净火轮印结界。炉南跪坐诵持母陀罗尼真言秘密心真言。加持稻谷花白芥子莲华茎叶酥蜜。护摩一千八遍。则得方圆百踰膳那。除诸药叉罗刹布单那鬼塞健陀鬼啖精气鬼。复得除灭一切灾疫饥馑猛兽。他兵谋叛大臣谋叛。一切斗诤诸恶鬼神。国土丰稔雨泽顺时滋生一切苗稼花果。大小诸树根茎枝叶药草等类。皆令茂盛滋味繁多。人民快乐多饶财宝。无诸殃咎而作侵恼。更相赞咏恩爱相向。当知国中不为诸恶天龙鬼神而作灾害。其四天王天伊首罗天摩醯首罗天大梵天。释提桓天那罗延天大自在天。各将无量眷属仆从。国中方圆百踰膳那常皆拥护。增加有情一切色力。十方一切诸佛菩萨观世音菩萨而当护念。国土有情如所爱子皆得安隐。日天月天二十八宿主星天神。常于国中不生灾怪加被拥护。

## 秘密灌顶品第八

世尊是不空王广大解脱莲花曼拏罗印三昧耶。能广成就百千悉地三昧耶。运动一切。当见殑伽沙俱胝百千诸佛。积集功德修治佛事。观世音菩萨无量幻化神通加祐。其有信解受持读诵旖暮伽王三昧耶者。应于有情起大悲心。怜愍一切修治此法。白月八日或十五日。于闲净处清净澡浴。着净衣服食三白食。如法作坛威仪无缺。尽断言论。或复占察内外一切吉相。修习于法。则得成就。此大契经真言出世世间成就之法。若是俗人每日受持八斋戒法。作四肘坛方圆净治。以瞿摩夷香水和黄土泥。涂摩拭治开廓四门。以白螺末界坛标界。内图一百八叶开敷莲花。白栴檀香泥为叶。郁金香泥为台。四面四角当图香泥开敷莲花。四布庄列黄彩旛花。东面置不空罥索观世音画像。四角置香水瓶。内着白芥子。口插一切枝柯叶花。四门置阏伽香水。水上泛花。烧焯香王。昼夜六时召请结界。观置十方一切诸佛。放种种光照沃身心。清净明净明见无障。一时礼拜礼观世音。阏伽供养忏悔归依。发菩提心启请回向。作礼结印观置自身。自性平等量同法界。无分莂量无无分莂量。观一切诸佛如来一切菩萨围绕住寂观置啰字具点严赫日光焰鬘。念字真义。一切诸法本性无染离诸尘垢自净心地。净道场地除众垢秽。如虚空相成金刚地。下观风轮上有[可*欠]字。放黑光焰。观置风轮上有水轮色犹雪乳。中有缚字若塞颇胝。皎月光净。观月轮上有大目陀罗金刚轮曼拏罗。放金光焰。上观縒字变为八叶自开莲花。众宝须台金刚为茎。放无量光。无量百千诸宝莲花周匝围绕。台上观置宝师子座。绕座周列杂宝竿柱。上置种种绮盖幢幡。垂珠璎鬘众妙宝衣。周布一切香花众宝。起妙香云雨诸杂花。缤纭严地。鼓奏种种奇特音乐。溥敷种种如意贤瓶阏伽之水。摩尼宝树枝叶光敷。周遍行列照以为灯。一一庄严佛波罗蜜光净圆满赞。诸菩萨甚深句义。梵音清畅遍无尽界。以我功力佛加持力。以法界力观供养住。诸法无生性自本寂。师子座。上观嚩皤字。为释迦牟尼如来。身真金色结跏趺坐。头冠衣服贯饰庄严。放妙光明遍无边界。无尽圣众现光焰中。其光遍满诸有情界。随性开解流光焰轮。此佛如来身语无量。常住三世湛然不灭。从是身中现无量身。合无量身为一佛身。右观观世音菩萨。左观执金刚秘密主菩萨其诸种族大菩萨众。前后围绕趺坐。而坐观世音座右真言者坐。观心不乱。若散乱者一切诸佛菩萨真言明神观世音菩萨。悉不加持悉不观护。是故智者相应法座。观观圣者结诵念印。以左手头指大拇指相搏直伸。中指无名指小指向掌作拳。以印当胸。右手头指中指大拇指掏珠。以一切如来金刚摩尼身灌顶三摩地声。诵持母陀罗尼真言秘密心真言奋怒王真言。观置观变陀罗尼真言。一一字声如圣者形。光焰围绕。其光明净破无明宅。时所无间。当于中夜坛地震动。结印静心正观像足。诵奋怒王真言。令其坛地大踊震动。菩萨眉间放大光明。照烛坛内。时真言者身悚毛竖。但当广发大菩提心。仰观像面。见其右面动转眼目视真言者。出大梵声赞真言者。汝证斯相三业清净。复当承事殑伽沙俱胝那庾多百千如来。种殖善根。一切菩萨同共观察身心适悦。舍此身后当生生处。身状端奕发如旋螺。声音美妙目广端严。解心明洁见法清净。永除无明生老病死一切苦本。证一切有情性清净观三摩地。至五晓时观世音菩萨现身摩顶。加与所求出世世间一切大愿。皆为满足。时真言者。乞神足通愿。秘密仙愿。天眼通愿。见佛刹愿。证陀罗尼大成就愿。不空罥索愿。悟解一切经典种种义愿。一切真言三昧大成就愿。文持总持愿。一切辩才愿。取伏藏愿作金银愿。工巧法愿。往天宫愿。入阿修罗窟愿。入龙宫愿。增长苗稼果实丰饶愿。降伏药叉罗刹愿。起故人愿。入诸山谷采诸药精愿。成就剑仙腾空法愿。大真言仙愿。摧伏邪见诸恶人愿。戏弄物愿。入海水愿。世间诸法成就愿。灭四重五逆一切罪愿。如是等愿任所乞之。皆得满足。若常六时诵持不间。又得观察一切有情离障清净三摩地。观世音菩萨现身神通超越观察三摩地。一切如来观察加持密严光明神通三摩地。以此三摩地力。如大梵天寿命长远见。于净土一切诸佛菩萨摩诃萨众。阿弥陀佛前。赞问深法。同坐清净莲花光明宝殿台榭。若常白月八日十五日。昼夜不食断诸言论。诵持母陀罗尼真言秘密心真言者。则得无始一切罪障尽皆消灭。若命终后当得往生安乐国土。恒见一切诸佛菩萨摩诃萨等。加持坛内阏伽瓶水。灌顶浴身结印印身修作法者。当得金刚无恼坏身。一切如来常乐观察。一切天龙药叉罗刹毗那夜迦降伏恭敬。成就世间悉地之法。任为使祐。