# 不空罥索神变真言经卷第二十五

## 广大明王摩尼曼拏罗品第五十三

世尊若苾刍苾刍尼族姓男族姓女。乐见观世音净妙身者。清洁洗浴以香涂身。着净衣服食酥乳酪饭。戴七仙人其身各长一把量等。当用金作或白栴檀木作。或以银作纯金庄饰置于坛中如法供养。广大明王央俱舍真言加持相现。以一仙人戴置顶上。以一仙人佩置胸前。以一仙人佩置背上。以二仙人左右髆上。以二仙人左右肘上。当用绯缯作囊系佩。于闲静处方圆五肘。净治其地起基四指。以诸香泥细饰涂治。规列界院开廓四门。内院当心一百八叶开敷莲华。一一叶上央俱舍印绕火光焰。台上摩尼珠印光焰围绕。绕台四缘火光光焰。四面四角开敷莲华。台上罥索印左右相盘。其索两头当作钩形。次院四角开敷莲华。台上诸印绕火光焰。四角四天王神面目嗔怒。执持杵槊绕身光焰。东门须弥卢山。顶上执金刚秘密主菩萨面目喜悦。一手执金刚杵一手揭掌绕身光焰。南门宝华树。树华台上广大奋怒明王面目可畏。一手执莲华鬘一手扬掌绕身光焰。西门须弥卢山顶上天帝释面有三眼。一手执金刚杵一手扬掌绕身光焰。北门旖暮伽观世音大奋怒王。面目嗔怒坐莲华座。一手执莲华鬘一手扬掌绕身光焰。次院四面开敷莲华。台上诸印绕上火焰。四门如意瓶印口出莲华荷叶蒲桃朵叶。四角莲台。十字金刚杵印绕上火焰。内外院地纯白色地金刚幖帜。置不空罥索观世音像。外四面界五色线围幡华庄严。敷置银瓮阏伽牛乳。金瓮阏伽沉檀香水。银香炉烧香供养六十四分。种种香华果子三白饮食。或白礠瓮阏伽香水。四门香罏随烧诸香。六十四灯。广大明王央俱舍真言加持供物。时华稻谷华种种华鬘而皆敷献。作是法者起白月八日食三白食。大可畏明王央俱舍真言。加持白芥子香水。净治内外加持身上。每十五日断语绝食。广大明王央俱舍真言。加持白芥子散方结界。一切诸恶天龙八部诸魔鬼神毗那夜迦怖散驰走。一切诸善天龙八部。护佛法者皆悉凑会四方拥护。一切水天火天风天。四天王天焰摩王各诸眷属。皆来凑会四维拥护。一切地天皆悉来会下方拥护。一切大梵天帝释天。那罗延天摩醯首罗天。婆底夜天日天月天星天。皆来凑会上方拥护。如法结界。坛东敷白茅草加趺而坐。每日时别诵母陀罗尼真言。一加持华一掷不空罥索观世音像上。大可畏明王央俱舍真言。一加持白芥子一抛像上。广大明王央俱舍真言。一加持香一烧请现。又一加持白芥子一打坛中一百八叶莲华台上。如法作法六时无间满祈日夜。五更之时像自动瞻。当出种种微妙梵声如紧那罗声。是真言者倍复精恳发坚固心。诵广大明王央俱舍真言声声不绝。坛心莲台出种种光遍照十方。是时坛内出诸天香。气多芬馥遍彻十方。过于世间百千种香。是香气雾覆于坛上周圆广大百千踰膳那。状如伞盖青琉璃色。住空显现不空罥索观世音菩萨摩诃萨。中莲台上当复涌现三十二相八十种好清净色身。如大梵天王。身有四臂。一手执莲华一手执罥索。一手执三叉戟一手施无畏。首戴宝冠冠有化佛。天诸衣服耳珰环钏。众宝璎珞用庄饰身。身放光明过百千日初出光明。面目熙怡。腾住空中看真言者。遍观十方高声赞言。善哉善哉大真言者。则伸俱胝百千光手摩其顶上。即证神通。便随菩萨升空而坐。授得不空广大明王央俱舍广大光严神通幻化解脱三摩地。不空观三摩地。广大宝藏称赞三摩地。无垢称三摩地。观世音菩萨摩诃萨心不空明王央俱舍陀罗尼三摩地。授得如是殑伽沙俱胝那庾多百千三摩地。若证此三摩地者。则得一切菩萨摩诃萨。共所合掌恭敬顶礼。一切不空罥索心王陀罗尼真言广大解脱莲华坛印变像三昧耶皆悉现前。复得一切广大莲华种族陀罗尼真言坛印三昧耶。复得一切如来种族陀罗尼真言坛印三昧耶。复得一切金刚种族陀罗尼真言坛印三昧耶。复得一切摩尼种族陀罗尼真言坛印三昧耶。复得一切香象种族陀罗尼真言坛印三昧耶。复得九十二殑伽沙俱胝那庾多百千真言明仙大真言仙三昧耶。尔时观世音菩萨摩诃萨。又复语言更何所求。我今为汝皆得满足。是真言者心所愿求。出世一切菩提愿行皆应乞之。亦复教诏出世世间三世法故。尽令悟解。

## 广大明王三三昧耶品第五十四

世尊是不空广大明王央俱舍真言三昧耶。扇底迦三昧耶观。观置嚩(无可反)字。从其地下金刚风际。上有嚩(无可反)字文画分明。变现五股金刚杵状。出大火焰其焰炽彻。焚自身烬耗为白灰。以斯白灰摩涂白色大曼拏罗。周遍光彻变为大海。水白如乳清净澄洁。广无涯沜。中有种种鼋鼍龟鳖摩竭大鱼鲸鳖鲵鱼。一切龙鱼凫雁鸯鸳白鹤孔雀一切禽兽。寂然不动慈心相。向海心观现无量千叶素白莲华光敷香馥。干上难陀龙王跋难陀龙王左右槃缴。台上观释迦牟尼如来。身白金色结加趺坐师子宝座。右观广大明王央俱舍观世音菩萨。般若菩萨独觉声闻。半加趺坐白金莲座。左观执金刚秘密主菩萨四果声闻。半加趺坐白金莲座。如来座下观白莲华师子宝座。上观三部白光陀罗尼真言法藏流出三乘一切教法。广大明王右观洁白身如圣者状。半加趺坐持捻念珠观想圣众颜貌恬寂形体鲜白。如法诵念时课数毕。收所诵数观世音圣众。启白观世音言。付隐眉间白毫相中。引呼唵字祐护真言结印加持。若真言者恒常六时。修是三昧中无间废不久当得旖暮伽王莲华种性静虑解脱广大成就。若布瑟置迦三昧耶观。观置嚩(无可反)字从其地下金刚风际。上有嚩(同上)字文画分明。变现五股金刚杵。状出大火焰光焰炽彻。焚自身烬耗白灰。摩涂金色大曼拏罗。周遍光彻变为大海。水黄金色清净澄洁广无涯沜。中有种种鼋鼍龟鳖摩竭大鱼鲸鳖鲵鱼。一切龙鱼凫雁鸳鸯白鹤孔雀一切禽兽。而皆欢喜慈心相向。海心观现无量千叶金色莲华。光敷香馥。干上难陀龙王跋难陀龙王左右槃缴。台上观现释迦牟尼如来。身檀金色结加趺坐师子宝座说种种法。右手扬掌左手伸施无畏放金色光右。观广大明王央俱舍观世音菩萨。半拏罗婆枲抳观世音母菩萨。毗俱胝菩萨多罗菩萨。大功德天独觉声闻。半加趺坐金莲华座。左观执金刚秘密主菩萨。十波罗蜜菩萨四果声闻。半加趺坐金莲华座。如来座前观金莲华师子宝座。上观三部陀罗尼真言法藏。流出三乘一切教法。广大明王右。观洁白身如圣者状。敷座而坐持捻念珠。观想众圣颜貌熙怡形体金色。如法诵念时课数毕。收所诵数观世音圣众。启白观世音言。付隐眉间白毫相中。引呼唵字祐护真言结印加持。若真言者恒常六时。修是三昧中无间废。不久当得旖暮伽王莲华种性解脱曼拏罗印三昧耶广大成就。若旖毗柘噜迦三昧耶观观。广大可畏奋怒明王肤。色青烈形大可畏面。目嗔吼狗牙上出蹲。踞空轮执持青黑怛茶渴伽。放大火焰奋震声相。甚可怖畏威用无敌。如是修治则获成就。若扇底迦三昧耶念声轨式。清和调匀声静自知。若布瑟置迦三昧耶念声轨式。不大不小调谍捷利声慈外闻。若护身三昧耶念声轨式。紧捷旋利声固外闻。若旖毗柘噜迦三昧耶念声轨式。奋怒嗔謑挫颲诃黜声畏远闻。若扇底迦三昧耶。每诵陀罗尼真言。句末寂静和称莎嚩诃字。若布瑟置迦三昧耶。每诵陀罗尼真言。句末喜和紧称吽字。若旖毗柘噜迦三昧耶。每诵陀罗尼真言。句末奋怒謑称[合*牛][怡-台+巿]字。若扇底迦三昧耶。识心寂静依诸如来金刚法性。类相瑜伽如所圣者。面目凝视结加趺坐。若布瑟置迦三昧耶。识心适悦依诸如来金刚法门。类相瑜伽如所圣者。面目熙怡加趺而坐。若旖毗柘噜迦三昧耶。识心[女*(企-止+鬲)]懠。依诸如来最胜自在奋怒金刚降伏法门。类相瑜伽如所圣者。面目[示*殺]视跪踞而坐。若护身三昧耶。识心任持一切如来金刚智法。类相瑜伽如所三昧耶不为诸心。

世尊若当降伏考治一切疟鬼神等或余鬼神说诚实语。诵念之时。便观自身奋怒无敌。身出火焰涌在空住。密结钩印索印看疟鬼神。或余鬼神是男是女并及眷属。随所在处轮掷其印。御缚来著有疾病处。种种命缚考打刑罚诃谴治语。自云臣伏乞命乞去。便复以印真言约勒即速发遣。若辩一切善恶相者。加持安悉香。于我像前护摩一百八遍即便寝睡。当使梦见观世音现国王身而住于前。为说一切善恶诸法。得大威德精进无量。令诸罪障尽皆销灭。若欲大梵天现者洁浴身服加持杜仲木汁安悉香。相和万丸。大梵天像前昼夜护摩满一万遍。则得梵天现身而来为满众头。或乞此身如梵天身。亦如所愿。令世人民乐恒恭敬。若欲那罗延天王现者。洁浴身服那罗延天像前。加持苏曼那木然火。加持安悉香白芥子苏蜜。昼夜护摩满一万遍。则得那罗延天现身告言。善哉善哉真言者。我今以此不空广大明王央俱舍真言。摄我至此今何所乞。为皆满愿。心所求愿即前乞之。得如所愿。或乞如那罗延天身现种种身。亦得如愿。若欲大自在天现者。净治身服加持干莲华末安悉香牛酥。大自在天像前昼夜护摩满一万遍。则得大自在天现身而来为满众愿。若欲摩诃迦罗神现者。从黑月八日净浴身服。夜处尸陀林中。斫治尸陀林柴然火。加持干莲华末安悉香白芥子咩噜地罗牛酥。昼夜护摩满一万遍。至十五日不食作法。又以咩噜地罗赤莲华白粳米饭供养。则得摩诃迦罗神领诸仆从一时现前。赞言善哉善哉真言者。今此法者最为第一今何所求我能满足。是真言者当见之时。香华香水又作供养。前乞众愿皆如愿满。处处随逐作大拥护。若欲种种色相天神现者。黑月八日净严身服。櫁木然火。加持兜楼婆香多誐罗香甘松香白芥子酥蜜酪。昼夜护摩满一万遍。至十五日不食作法。以龙脑香白栴檀香香水。新净瓮子满盛供养。复以三个新净瓮子。盛三白食并诸杂华而作供养。烧龙脑香白栴檀香薰陆香供养。复诵真言一千八遍。即得天神乘于宫殿一时现前。是真言者当见之时。心所求愿悉皆乞之。若乞作母则得财实任所充用。若乞作姊作妹。所欲一切庄严资具而为满足。若乞作给侍人者。常令随心种种所使。远近皆去千由旬内使往取物。于须臾间周回而至。使取种种伏藏珍宝。亦为将来随所任用。是真言者倍复精进。不暂慢堕懈怠放逸作诸非法。若少违犯立即灭身。或被掷置药叉窟中。为彼啖食。所欲使往十方世界天宫龙宫地下一切药叉罗刹。种种鬼神宫窟中者悉随意去。追缚取物一切皆任无不称遂。当应每日以诸香水并诸杂华。以为供养勿有断绝。则得欢喜所有使役。一切皆任无不通达。若欲药叉女现者。净柏木板方一肘半。如法治饰上画药叉女像。以诸璎珞而庄严之。严治坛场中置此像。是真言者净浴身服。以三白食赤华供养。以踯躅木像前然火。加持安悉香白芥子牛酥。三日三夜护摩一千八十遍。得药叉女欻前现身。白真言者今何所求。当便报言。汝当随我种种使役。取诸珍宝任我所用。时药叉女即复答言当任所使。说此语已即便不现。若后使者加持安悉香白芥子烧一百八遍。得药叉女来至于前。随心所使取诸珍宝。奉真言者任如法用。若欲阿修罗女现者。加持蜡作阿修罗女。以诸璎珞而庄饰之。如法作坛中置此像。净浴身服三日三夜不食不语。坐于像前烧安悉香。以三白食而为供养。一加持白芥子一打像上一千八十遍。得修罗女如法现前。当见之时心所求事即便使之。至命未尽常任使役。若欲罗刹子女现者。加持安悉香牛干忙縒。尸陀林内夜中作法。调调烧焯一千八十遍勿烟气断。则得罗刹子女一时皆现。任为役使至命未尽。每日给付银钱十贯。真言者得钱分为三分。一分供养一切三宝。一分自用一分溥施诸贫乏人。是真言者每日以面麨生菜。如法供养罗刹子女令不断绝。罗刹子女及其仆从。尽皆欢喜常任使役不离于侧。若欲毗舍支神现者。加持牛毕哆菉豆杜仲木汁安悉香。十字道头夜中作法。调调烧焯一千八十遍勿烟气断。并以饼饭而供养之。则得毗舍支神现身给侍。任所策使。常不舍离。周回千里来往任使取诸物等。常于门外每日三时。当以饼饭无问精粗而皆供养。即恒欢喜。每日手持一百银钱。奉真言者卧床头上。所得银钱勿令积贮。日日总用营诸功德。尽即送来。若欲娜罗钵底并及眷属欢喜之者。洁浴身服加持干莲华仙陀婆盐白芥子黑芥子。护摩一千八遍。又加持白芥子牛黄。持往所诣门处皆悉散之。令彼人民除诸灾障欢喜珍敬。若欲婆罗门欢喜敬者。加持粳米大麦黑胡麻酥蜜酪。护摩之者则彼喜敬。若欲刹帝利种欢喜者。加持白麻人粳米小豆酥蜜酪。护摩之者则得喜敬。若欲戍陀欢喜者。加持稻谷糖盐芸薹子酥蜜酪。护摩之者则得喜敬。若欲一切恶人欢喜者。加持甘草七种谷子酥蜜酪。护摩之者得彼恶人欢喜尊敬。若欲止他兵贼者。加持棘针木然火。加持稻谷华白芥子酥蜜酪。护摩之者则止他贼若往他军斗阵胜者。加持黑芥子安悉香大麻子酥蜜酪。护摩了已往相斗敌则皆得胜。

## 广大明王阿加陀药品第五十五

世尊是广大明王阿伽陀药除诸有情一切障疾说药颂言。

&emsp;&emsp;此三昧耶伽陀药&emsp;&emsp;熏点涂佩三差别

&emsp;&emsp;干驮啰娑马鞭草&emsp;&emsp;散折啰婆注啰迦

&emsp;&emsp;药讫洒母啰当归&emsp;&emsp;曼陀罗子稻谷糠

&emsp;&emsp;皤攞迦药寄生草&emsp;&emsp;金牙丁香石菖蒲

&emsp;&emsp;小柏橿黄安悉香&emsp;&emsp;俣毕亸药蓖麻子

&emsp;&emsp;末扯毕亸并雄黄&emsp;&emsp;雌黄数等都齐量

&emsp;&emsp;真言加持精合治&emsp;&emsp;以牸犊子母得(都没反)啰

&emsp;&emsp;和调香水涂地合&emsp;&emsp;广大明王央俱舍

&emsp;&emsp;真言加持药千遍&emsp;&emsp;烧熏高神疟疾等

&emsp;&emsp;合所病恼皆除差&emsp;&emsp;三昧眼药小柏煎

&emsp;&emsp;橿黄荜茇白胡椒&emsp;&emsp;干姜商佉诃黎勒

&emsp;&emsp;鞞醯勒果余甘子&emsp;&emsp;青优钵罗华雄黄

&emsp;&emsp;仙陀婆盐郁金香&emsp;&emsp;海末银矿甘松香

&emsp;&emsp;数量等分精合治&emsp;&emsp;加龙脑香麝香等

&emsp;&emsp;十六数中齐一分&emsp;&emsp;重复和合精研治

&emsp;&emsp;广大明王央俱舍&emsp;&emsp;真言其药数千遍

&emsp;&emsp;以药点眼得无畏&emsp;&emsp;不为一切鬼神娆

&emsp;&emsp;眼中翳瞙冷热泪&emsp;&emsp;风赤雀目皆除差

&emsp;&emsp;眼目精明灭众罪&emsp;&emsp;若所去处喜如愿

&emsp;&emsp;亦复不为诸灾横&emsp;&emsp;禁闭刑罚水火难

&emsp;&emsp;一切恶兽蛇毒虫&emsp;&emsp;一切不相起灾害

&emsp;&emsp;最胜三昧伽陀药&emsp;&emsp;兜楼婆香青木香

&emsp;&emsp;亸誐攞香树癣皮&emsp;&emsp;钵得(都已反)罗香惹莫迦

&emsp;&emsp;郁钵罗华奢弥叶&emsp;&emsp;诃黎勒果茅香根

&emsp;&emsp;阿摩勒果白胡椒&emsp;&emsp;荜茇干姜鞞醯勒

&emsp;&emsp;曼尔瑟诧翳罗药&emsp;&emsp;小柏橿黄素迦唎

&emsp;&emsp;毕[口*栗]迦香白胶香&emsp;&emsp;坚沉水香郁金香

&emsp;&emsp;数量齐分石蜜丸&emsp;&emsp;清净涂坛而合治

&emsp;&emsp;真言加持数千遍&emsp;&emsp;令使阴干佩戴之

&emsp;&emsp;所往去处皆欢喜&emsp;&emsp;除诸灾障鬼神怖

&emsp;&emsp;筝笛箜篌琵琶鼓&emsp;&emsp;涂击作乐人闻者

&emsp;&emsp;一切恶梦灾障除&emsp;&emsp;一切鬼神闻皆怖

&emsp;&emsp;饥俭厄难十恶罪&emsp;&emsp;悉皆除灭吉清净

&emsp;&emsp;是诸人等舍身已&emsp;&emsp;或生净土或生天

&emsp;&emsp;烧熏衣着所至处&emsp;&emsp;常为人民爱恭敬

&emsp;&emsp;无诸病苦加善相&emsp;&emsp;福德精进自增倍

&emsp;&emsp;口舌恶相自消灭&emsp;&emsp;佩此药者除诸障

&emsp;&emsp;不为鬼神所娆乱&emsp;&emsp;一切疮肿疾病者

&emsp;&emsp;药和水研涂得差&emsp;&emsp;腹中一切疾病者

&emsp;&emsp;暖水研服令除差&emsp;&emsp;共他谈论皆敬爱

## 广大明王央俱舍索曼拏罗品第五十六

尔时观世音菩萨摩诃萨。复白佛言世尊。是不空广大明王央俱舍真言中。有不空广大莲华央俱舍曼拏罗印三昧耶。此曼拏罗印三昧耶。乃是一切如来同所加被。大三昧耶成就之处。若有见闻随喜受持读诵。则得不空一切神变广大莲华坛印三昧耶陀罗尼真言像法成就。又得会入一切如来种族曼拏罗印三昧耶。一切如来加持拥护。我欲佛前当为怜愍修真言者。当得最胜成就故说。亦为饶益一切有情得安乐故说。亦为一切沙门婆罗门刹帝利毗舍戍陀童男童女灭盖障故说。

尔时释迦牟尼如来。谓观世音菩萨摩诃萨言。善哉善哉清净者。具大慈悲顺利一切持真言者沙门婆罗门毗舍戍陀童男童女。得法宝藏安处菩提。汝当说是广大莲华央俱舍曼拏罗印三昧耶。及说一切平等种族成就三昧耶。此坛印法。一切如来神通威力悉已加被。我以神通亦已加被。

尔时观世音菩萨摩诃萨又白佛言。世尊此不空广大明王央俱舍真言中。真实最胜成就不空广大莲华央俱舍曼拏罗印三昧耶。纵广八肘或复五肘方圆。穿去恶土瓦石骨木。填净好土香水洒和。坚筑平填起基五指。香泥涂摩规郭界院。内院当心画百八叶白敷莲华。一一叶上罥索印金刚钩印上火光焰。台上二手合腕相着。一手持金刚钩一手执七宝罥索。其钩头状作龙头相。柄头宝珠相。其索两头作蛇头相。绕钩索上火光明焰。四面四角宝须弥座。南面多罗菩萨印。北面白身观世音母菩萨印。西面马头观世音印。东面毗俱胝观世音印。东北角一切观世音莲华种族印。东南角战多菩萨印。西南角耶输末底印。西北角一车三般底成就印。绕火光焰。次院四面开敷莲华。台上月轮。四门月轮上如意珠印。四角月轮上金刚杵印。四面月轮。上罥索印金刚钩印。金刚杵华鬘印。金刚三昧耶印一切金刚种族印。金刚拳印一切金刚锁印。大众金刚印绕上火焰。次院四面开敷莲华。台上月轮。于月轮上置此部中一切手印。四门如意宝瓶印。四角金刚钩印绕火光焰。次院四面宝须弥座。座上诸器仗印绕火光焰。东门执金刚秘密主菩萨。持金刚杵半加趺坐。南门一髻罗刹女神。手持器仗半加趺坐。西门执金刚锁神。持金刚锁半加趺坐。北门度底使者。手持器仗。半加趺坐四角四天王。执持钩槊半加趺坐。是八神身佩火光焰。内外院地青色宝地其院标界。金刚宝地上种种色如意宝珠火焰围绕。外四面界。标白界道开廊四门。种种幡华而庄严之。四门四角。钉佉陀罗木橛结持方界。五色线索外畔围界。界上间错布诸金华银华。真珠华青琉璃珠华。白琉璃珠华赤琉璃珠华。黄琉璃珠华缘琉璃珠华。及诸色螺诸色华鬘。四门四角银阏伽香水瓮。口插诸华枝叶。五色缯彩系其项上。以金器银器磁器。盛诸饮食乳酪果子。如法敷设。散布诸华而为供养。外八方置灯树台烧香油灯。门置香罏。沉水香白栴檀香苏合香毕栗迦香龙脑香。如法合治四门烧焯。外四面布一百六十四灯作大光鬘。于外四角烧安悉香薰陆香萨攞枳香。真言者伴所请法者。清洁澡浴以香涂身着净衣服。其真言者。东门诵大可畏明王央俱舍真言。作法结护。诵广大明王央俱舍真言发愿赞叹。加持牛酥乳酪。请法者服为作护身。又复结界而烧焯香。诵广大明王央俱舍真言。启请阿弥陀佛释迦牟尼佛观世音菩萨种族大众。及请十方一切诸佛菩萨摩诃萨一切金刚。会坛供养。复请十方一切诸天龙神八部。会坛本位。又重结界白诸圣众。整持威仪位座而坐。以诸香华遍散供养。礼赞行道作种种法。于西门首教请法者。散华礼拜授三昧耶。又重礼拜发四弘愿。出于南门东广设护摩作大供养。若真言者作护身法澡浴法。数珠法罥索法。安隐法丰饶法。调伏一切人非人法请召法。发遣法结界法。警觉十方一切诸佛菩萨金刚诸天龙神法。净诸供物净白茅草所作诸法。皆以广大明王央俱舍真言作法成就。世尊此广大明王央俱舍真言。十方一切诸佛菩萨金刚。以大神通常加被之。观世音菩萨摩诃萨。及种族一切菩萨摩诃萨。皆以一切神通威力亦常加被。与大不空悉地成就。若有一切沙门人民会此坛者。得除身中无始劫业十恶罪障一切病恼。当知斯人今世后世得大福蕴安处大宝。若命终时身心安乐无诸痛恼。当往净土莲华化生。证宿命智得俱胝那庾多百千佛刹一时门开。游斯佛刹听闻一切甚深之法皆得悟解。复得此诸佛刹如来摩顶安慰。为授阿耨多罗三藐三菩提记。一时诰言汝今此身为最后身。乃至菩提坐于道场。转大法轮常不退转。时世人民恭敬供养。一切财宝自然资长。大梵天那罗延天。摩醯首罗天伊首罗天。三十三天一切天众。焰摩王等而常守护。恭敬赞叹是人。又当承事供养九十二殑伽沙俱胝那庾多百千诸佛。所种殖善根而得成熟。若有暂以一华一果一涂香一烧香。供养此曼拏罗者。当以天诸牛头栴檀沉水之香。烧焯供养十方一切刹土中九十九殑伽沙俱胝那庾多百千诸佛广大福聚。复得十方一切如来赞言。善哉善哉善男子。往昔一切如来亦已供养此曼拏罗得六波罗蜜。多福蕴成就相应。复得一切菩提法蕴成就相应。复得不空广大明王央俱舍真言一切胜法成就相应。此人言说人皆信纳。应知此坛为诸如来之所加护犹如制多。若有众生亲近随喜者。亦灭灾疾等见一切如来深法。当得出世。世法成就众横怨难尽皆除灭。舍身当生西方净土莲华化生。见此坛者或生天上。乃至菩提更不坠受三途等身。

## 广大明王图像品第五十七

世尊此不空广大明王观世音像。能除有情一切罪障及诸鬼神灾疫厄难毒虫毒药一切怖惧。施利众生得无畏愿。圆满资生。一切善根福德增长。令诸财宝自然盈满。一切真言菩提众行十波罗蜜圆满相应。若有见闻忆念之者。得大福蕴善根增长。脱诸地狱一切苦果。以少功行获大果报。当得种族圆满相应皆具正见。一切沙门婆罗门及诸人民恭敬供养。以细白氎或绢细布。量方二肘三肘或四五肘随力任得。白月十五日起首图画。彩色色盏新净好者。勿用皮胶。画匠画时一出一浴着净衣服。图不空广大明王观世音菩萨。结加趺坐三面六臂身真金色正面熙怡。右面微嗔狗牙上出。左面大嗔。三首月冠冠有化佛。三头鬓发发焰赤耸。左第一手执金刚钩并持莲华。右第一手执三叉戟并持金刚棓。左第二手执罥索并持金刚钩。右第二手执金刚杵并持金刚钩。左第三手伸雨众宝。右第三手向外扬掌安慰摩顶。宝珠璎珞耳珰镮钏。天诸衣服种种庄严。坐宝莲华师子座上。佩火焰光光如钩相。左多罗菩萨颜貌熙怡。首戴宝冠冠有化佛。半加趺坐。右湿废多菩萨颜貌熙怡。首戴宝冠半加趺坐。各执宝华瞻仰菩萨。珠璎镮钏天诸衣服。种种庄严坐宝莲座。佩火焰光。菩萨背后一一宝华果树。树上鹦鹉舍利白鹤孔雀加陵频伽共命之鸟。是诸鸟颈众宝璎珞。多罗菩萨后。一髻罗刹女神。面目嗔怒手执器仗半加趺坐。湿废多菩萨后。执金刚秘密主菩萨。颦眉努目急咬下唇狗牙上出。首戴宝冠绕冠鬓首赤焰耸发。右手掌弄大金刚杵。左手仰伸髀上。珠璎镮钏天诸衣服。种种庄严半加趺坐。瞻仰菩萨。一髻罗刹女座下。焰摩王水天风天火天。提头赖吒天王毗楼勒叉天王。执持器仗半加趺坐。执金刚秘密主菩萨座下。难陀龙王娑伽罗龙王优波难陀龙王。毗楼博叉天王毗沙门天王。执持槊索半加趺坐。菩萨顶上左。帝释天伊首罗天。摩醯首罗天净居天。俱摩罗天日天。乘众色云半加趺坐。捧持宝华瞻仰供养。菩萨顶上右。大梵天那罗延天。大自在天俱废罗天月天。乘众色云半加趺坐。捧持宝华瞻仰供养。菩萨座下右。真言者胡跪而坐。一手执宝华果枝一手执数珠香炉。像外四边遍大山水。山上种种华果树林。一切鸟兽宫盘茶鬼。种种宫殿苦行仙众。如法画已置曼拏罗中。是真言者发菩提心。以沉水香白栴檀香薰陆香龙脑香酥合香。并诸香华种种饮食而为供养。每日观像诵广大明王央俱舍真言一百八遍。速净蠲除阿毗地狱五无间罪谤正法罪一切剧苦。更不重受诸恶趣身。常得睹见一切诸佛菩萨摩诃萨等。当得出世世间一切真言悉地成就。一切贪嗔嫉慢垢业亦皆消灭。一切天神而皆护念。若有信心观此像者。如见我身。若以华香供养之者。则当供养十方三世一切佛刹九十九殑伽沙俱胝那庾多百千如来应正等觉。随得无量大福德蕴善根积集成熟相应。当证一切如来不退转地相应。复得清净大善知识而自相应。世尊是像当与诸真言者广大三昧悉地成就。利益有情除诸宿障。而得清净受胜安乐。