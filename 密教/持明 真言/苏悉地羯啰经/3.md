## 苏悉地羯啰经卷第三

### 光显品第十九

复次今说增益神威。令使欢喜。所持真言。而速成就。先具香水。澡浴身手。于上时日。加诸供养。复取苏摩那华。一百八枚。取一一华。诵真言经二十一遍。或经七遍。或时三遍。先观真言。字数多少。而念诵之。奉献本尊。次献涂香。及以烧香。奇香气者。复献饮食。如先陈说。加以沙糖及酪。复作护摩。烧木一百八撅木不过量。次用乳酪和蜜护摩一百八遍。次用苏酪和粳米饭百八遍。而作护摩。此三护摩。经三七日。或复五日。或复三日。此三日既了。应取乳粥。和以牛苏。一百八遍。复作护摩。此既终取阏伽器。诵以真言。经一百八遍。倾致少水。而作护摩。作此等法。真言增威。谓异真言。截渐其威。自得增益。或真言损益。或被罗[口\*截]真言不行。或被系缚真言。递相交杂。或真言字增加。如上等患。尽皆除去。而得增威。诸护摩中。所说药草。随取其一。经一百夜。而作护摩真言。欢喜而得增威。复取诸香。和作香泥。作本尊形。献忙攞底华。烧胶树香。或坚木香。一日三时。诵以真言。一百八遍。真言欢喜而得增威。作此尊形。置荷叶上。或芭蕉叶。或乳树叶。或诸草叶。非直尽日夜亦献之。法事了时。如法发遣。送致大河。如上次第。依此法则作者。本尊欢喜。速赐悉地。

### 本尊灌顶品第二十

复次先承事了。若欲真言主增加威德故应灌之。取以金瓶。或银铜等。或新瓦瓶。盛满香水。置于五宝。华叶果香。五种谷子。种种涂香。或坚诸香末。以新彩帛系其瓶。项[打-丁+(乖-北+比)]诸亸树枝。或乳树枝。用部尊主真言。或用部母真言。一百八遍。然后灌其真言主顶。应用金作。或以沉檀。而作其形。置于座上。而灌顶之。灌顶既了。复当献华香等物。或诸璎珞。种种供养具。而供养之。及作护摩。并加念诵。如是作者。能令本尊。增加威力。速得悉地。先承事者。作念诵时。应灌本尊。取阏伽器。摽相本尊。而灌顶之。或自浴了时。复应想念本真言主。三度七度。而灌顶之。先承事时。不应废忘。或时用苏。或时用蜜。盛满瓶中。内置七宝。如法执持。灌本尊顶。所祈之愿。速得满足。

### 祈请品第二十一

复次广说祈请法则。于白黑二月八日十四日十五日。或日月蚀时。一日不食。或经七日。澡浴清净。着新净衣。离此晨日。而祈请者。应用白月。诵扇底迦真言。而祈请之。复于暮间。以诸汤水。及用真言。澡浴清净。除诸垢秽。洒沾五处。如法供养。本真言主。复献阏伽。加诵真言。一百八遍。用阇底华粖。大开者洒栴檀香水。持奉献之。又广献食。名乌那梨食。食中加酪。以忙攞底华。作鬘供养。先取牛苏。而作护摩。一百八遍。次用娑护摩。一百八遍。用白氎缕。或布线缕。令童女合。索一真言一结。当结七结。复真言七遍。系在臂肘上。左胁而卧。思念真言主。得进止已。随意而住。安置房座。上散花想念尊形。于其梦中。见自部主。或见真言主。或见明王。当知此相成就之相。或见三宝。或见诸菩萨。或见四众。或见供养者。悉地之相。或见自身诵持真言。作诸事等。或见身着白净衣服。或见他来恭敬供养。当知胜上悉地才近。或见发山峰。或见乘象。或见度大河海。或见升果树上。或见乘师子。或乘牛鹿与诸余等。或乘飞鹅孔雀。一切飞禽。或见美女身被璎珞手持华瓶。或香华盖。围绕行道。或见受得。象马车乘。诸宝物等。见是等相。悉地之相。或梦得华果根牛苏乳酪稻华等物。所成就药。悉地之相。先承事时。梦示成就药。及得数珠。得是相者。当知即须。更作持诵法。或见熏馥自身。或见澡浴清净。或见身带璎珞。见是相已。便作持诵。当速悉地。作持诵法。取阇底华。一百八枚。用部母真言。兼本真言。和诵一百八遍而供养之。复取白檀香。真言百八遍知是祈请随意卧。梦本真言自当现相。又取乌施罗药捣。和作真言形像。以弭乌里迦蚁土和作其器。满盛牛乳。置像乳中。或用苏乳蜜和置像。于中诵一百八遍。三时供养。如是供养。本尊欢喜。速得相现。复于白黑二月八日十四日十五日。或日月蚀日。不食持斋。广作供养。以七胶香。及五坚香等二香等。一诵真言。一作护摩。数满一千二百遍已。所祈之愿。速见前相。祈请范则。若依法作。速得成就。见其相貌。不有疑也。

### 受真言品第二十二

复次广说受真言法。双膝着地。先于尊者阿阇梨处。广作布施。手捧妙华。发殷重心。于阇梨处。三遍口受真言。多者受诵不得。应用纸叶牛黄。写之受取。随意诵之。先入曼荼罗已。后于余时。受真言于良日时。于尊者阿阇梨处。广作奉施。如前受之。知是正受真言。速得成就。纵不先作。承事之法。便持诵者。亦不得成就复以新瓶。离诸病者。置叶七宝。五谷一一如法。唯不着水。作至诚心。广作供养阿阇梨。先取纸叶。书写诸真言主名。置于瓶中。庄严供养。如灌顶法。作此时或经一日。或经三日。不食斋戒。于日暮间。则以牛黄。抄诸真言名号。置于瓶中。献以涂香华香灯食。并以本真言。作护摩法。一百八遍。广作勤求。圣众谛听谛听。三日令其弟子。洗浴身体香馥。手着吉祥茅草指环。以用真言。诵一百八遍真言。其瓶并以香熏。饮心作礼。令取一叶。已复重顶礼。如是受者。速得悉地。若更别诵。诸余真言。所受真言。退失悉地。若于弟子处。心生欢喜。授与自所持悉地真言。应依轨则。如法受之。为先诵持故。弟子不失。当得悉地。先于真言主处。启请陈表授此真言。与斯弟子。愿作加被。速赐悉地。手捧香华。诵一百八遍。或一千遍。便呼弟子。来授授与之。复作是言。我于今时。回本本明主。授与弟子。唯愿照知。为作悉地。弟子应言。我于今时。已受明主誓。从今日乃至菩提。而不废忘。如上所说。师主弟子。受真言法。当得成就。离此受者。不得悉地。如此受得。悉地真言。于中决定。成就无疑。申先悉地。不先承事。真言既尔。悉地等受药法亦然。或复有人。先承事已。次合念持。依于法则。回授与人。所受得者。不先承事。但作念持。便得成就。受真言者。为悉地故。先于师主处。广作奉施。华果诸根。名衣上服。金银摩尼。诸杂宝物。种种谷麦苏蜜乳酪。男女童仆。种种卧具。奇妙革屣。严身之具已成就。药象马牛犊。诸余乘等。乃至自身。亦将奉施。为仆所使。久经承事。不惮劬劳。合掌虔诚。珍重奉施。如是行施。速得悉地。应说如上。种种之物。先须奉施。阿阇梨已。然后于真言妙句。

### 满足真言品第二十三

复次持诵之人。于其梦中。见真言主身诸支分加者。应知真言字加。若支分减少者。应知真言字少。委是相已。作满足法。或见真言。与受持者。异或加减。字数不用。心便生疑。应依法作满足之。先以纸叶。牛黄稀写。所错真言。如法供养。明王真言。及卫护已。置真言主座。复取乳木。并依本法。但用空苏。为求明王。而加助故。应作护摩。布茅草铺。先礼部尊主。次礼部母。次礼诸佛。作如是启。唯愿诸佛。及诸圣众加助卫。如是启已。于茅草上头向东卧。于其梦中。本尊示相。牛黄所写。纸叶之上。有减。本尊牛黄题注。字数满足。乃至加减点画。亦皆揩定。真言不错。但云不错。或于梦中。指受满足。依此作法。卫护为除魔故。

### 增力品第二十四

复次谓欲增加威力。应作护摩。或用苏蜜。或时用乳。各各别作。或用油麻护摩。或用胶香和苏护摩。或用莲华。和苏护摩。或时空用娑阇罗娑。或于山间。常服五净。不食余食。取本部华。满十万枚。二真言奉献本尊。妙好涂香。及以香华。然灯食等。各诵真言。经一百八遍。一日三时。经于三日。如是供养。增加威力。或用坚木。然以为灯。一日三时。经于七日。能令真言。增加威力。或时供养。加弭迦食。亦增威力。如上所说。念诵护摩。供养法则。亦复能令增加威力。

### 护摩品第二十五

复次广说护摩法则。令持诵者。速得悉地。于尊像前。作护摩炉。顶方一肘。四面安椽。量深半肘。若作圆炉。其准然念诵之处。若在房室。应出于外。望见尊形。而穿作炉。随其事业。依法作之。乳木等物。及以香华。置于右边。护摩器血。置于左边。用护事真言。洒诸物等。坐茅草座。摄心静虑。捧持阏伽。启请明王。倾阏伽水。少洒炉中。复以一华。一诵真言。献真言主。为除秽故。应诵计利吉里真言。并作手印。为卫护故。军荼利真言。水洒作净。然乳木火。既烧火已。先请火天。我今奉请。火天之首。天中之仙。梵行宗敬。降临此处。受纳护摩。次诵请召。火天真言同上。名火天已。先以阏伽水。三度洒净。取五谷苏酪等物。诵以真言三遍护摩奉祀火天。真言同上。祀火天食。一心摽想。递送火天。置于本座。复诵计利吉里真言。并作手印。复净其火。一切护摩。皆应如是。次请本尊。先诵本尊真言一遍。安住本座。依法供养。愿尊垂护摩之食。所护摩木。谓钵罗轮木。乌昙摩啰木。钵攞讫沙木。尼俱陀木。佉陀罗木。阏伽木。吠官讫那木。阏伽没罗木。迦湿没罗也木。闪弭阿簸么么嘌伽木。阏说赞那木。此十二种木。取枝量长两指一析。皆须湿润。新采得者。通于一切。护摩法用。条端直者。观其上下。一面置之。香水净洗。细头向外。粗头向身。苏揾两头。掷于炉内。作扇底迦等二法时。各依本法。先出抟食。而护摩。如是轨摸。遍通一切。每日作食之时。先出一分之食。置在尊前。待护摩时。先应取用。如念诵时。置于两手。在双膝间。护摩之时。亦应如是。以沉香木。量长四指。粗如头指。揾苏合香。百八护摩。此妙益真言威加。如是作时。遍通诸部。或用安悉香和苏护摩。复一百八遍。时空用萨阇罗娑。而作护摩。一百八遍。皆能增益。真言威力。为欲成就。真言法故作诸护摩。先请部尊主。次请本尊。然后依法作护摩。为欲成就真言法故作护摩。先用部母真言。护卫本尊。次护自身。然后依法。乃作护摩。为欲成就真言。故作护摩。若法了时。为加增益真言力故。应当念诵部心真言。为欲成就护真言故。故作护摩。初时皆须大杓酌施。欲了之时。亦用大杓。在其中间。应用小杓。为欲成就真言法。故作诸护摩。若法了时。用部心真言。真言阏伽。而供养之。如曼拏罗法中。所护护摩。次第法作。亦应如是。先作阿毗遮噜迦法。次作补瑟征迦法。次作扇底迦法。护摩了已。用本持真言。真言净水。以手远巡散洒炉中。如是三度。护摩都了。复启火天。重受余供。如法退还。发遣列愿。如请召法。去降临字。置退还字。所残余谷苏蜜酪等。并和一处用祀火天。真言三遍。而作护摩。复观本真言。字数多少。而念诵之。复作供养。护卫本尊。并护己身。如法发遣。

### 备物品第二十六

复次广说诸成就支分。谓欲成就诸真言故。先当备办诸杂物分。然后应作。先承事法。若已先承事者。次应念诵。所谓诸杂涂香杂烧香。五种坚香。谓沉水香。白檀香。紫檀香。娑罗罗香。天木香。七胶香者。谓乾陀罗娑香。萨阇罗娑香。安悉香。苏合香。薰陆香。设落翅香。室唎吠瑟吒迦香。白芥子毒药盐黑芥子胡麻油牛苏。铜瓶铜捖。五谷谓大麦小麦稻谷小豆胡麻。五宝谓金银真珠螺贝赤珠。五药谓干托迦哩药。勿哩诃底药。娑诃药。娑诃提婆药。税多拟里疙里迦药。蜜五色线。谓青黄赤白黑。童子合线。金刚杵灯炷灯。盏瓦碗五种彩色。佉陀罗木[土\*厥]。乳木杓。牛黄镔铁。紫坛护净线。浴衣黑鹿皮。钵孕瞿华。稻谷华。木履冒铒草。大茅草。设多布涩波回香是。采华筐。缘饮食所须苏蜜沙糖石蜜等物。谷珠如上所说。种种诸物。皆预备之。然后应当。作先承事。及广念诵。

### 成诸相品第二十七

复次我今说成就物。依是三部真言悉地。所谓真陀摩尼。宝瓶。雨宝。伏藏。轮。雌黄。刀。此等七物。上中之上。能令种种悉地。成就增益福德。乃至成满。法王之法。况余世事。佛部莲华部金刚部。三部真言。皆有如是胜上成就。于三部中。随受持者。具获五通。为上悉地。言七物者。若欲成就真陀摩尼者。法验成已。当作金台。量长一肘。或用银作。庄严精细。台头置摩尼珠。其珠用红颇梨。光净无翳。或好水精。如法圆饰。成此宝者。应念诵作台图样。此样不具载。若欲成就雨宝法者。法验成已。但当诚心。五由旬内。能雨金银种种杂宝。若欲成就伏藏发起。金银诸珍。济给贫乏。种种费用其藏无尽。若欲成就轮仙法者。镔铁作轮。量圆两指一磔。轮安六轮。辋椽铦利。如是作法。速速得悉地。若欲成就雌黄法者。取光雌黄。如日初出。色光亦如融金色光。是为上好。若成就刀法者。取好镔铁刀。量长两肘。以小指齐。阔四指无诸瑕病。其色绀青。如槡施鸟[毯-炎+令]。若欲成就佛顶法者。当以金作佛顶犹如画。即安置台上。其台帧用萨颇胝迦宝。若欲成就莲华法者。以金作八叶莲华。如两指一搩手量。或用银作。或熟铜作。或白檀木作。若欲成就拔折罗法者。以好镔铁作。拔折罗长十六指。两头各作三股。或紫檀木作。或三宝作。所谓金银熟铜。若欲成就雄黄法者。当取雄黄色。如融金块成分析。复上有光。如是雄黄能成上事。若欲成就牛黄法者。当取黄牛。牛黄为上。若欲成就刈哩迦药者。当取其药。色若金钱华者上好。若欲成就素噜多安膳那药者。如蚯蟮粪者上好。若欲成就白氎布者。取细软者择去毛发。以郁金香染之。若欲成就护身线者。取白叠缕。细细三合为股。复三股合索。童女合捻。皆须右合。或缕金合。若欲成就华鬘法者。取阇底华作鬘。若欲成就牛粪灰法者。取兰若所净牛粪。烧作白灰。和龙脑香用。若欲作成就木屐法者。取室利钵嘌尼木作木屐。上安置其盖。若欲成就伞盖法者。当以孔雀尾作。以新端竹。而作其华。若欲成就弓箭枪槊独股叉棓。及诸器仗随世用者。随意而作。若欲成就世间鞍马。车乘牛羊。一切鸟兽诸余物等。随世人辈。共将为上。随意乐作。或依本法。如是制作。若欲成就吠多罗者。应取族姓家生。盛年无病卒死。体无盘迹。犹未胀坏。诸根具足。取如是尸。而作成就。随意所作。上中下法。所取之物。亦复如是。心无怖畏。方作此法。

### 取物品第二十八

复次我今说取物法。白黑二月八日十四日十五日。日蚀时。地动时。其日于其午前。而取其物。于念诵时。得境界已。而取诸物。或澡浴清净。不食持斋。求善境界。而取诸物。所说须物随方处所有是物者。而成就贵货。不酬价直。而取诸物。或时自觉。增加威力。堪忍饥寒。种种异相。当尔之时。而取诸物。其所诸物。各依本性。上中下品。皆取好者。如法得已。应加精进。作成就法。

### 净物品第二十九

复次令说净诸物法。用五净洗。不应洗者。五净洒之。观诸物量。五净和末。雌黄和乳作末。朱砂和牛屎作末。牛黄和苏作末。彩色和乳调和之。唯安膳那药空治作末。刀轮等物。用牛粪水洗之。余所说者。应洗物等。先牛尿洗。次香水洗。诸余物等。世所称用。应水洗之。或香水洗已。次用诸事真言水洒净。次用部心真言水洒净。次用部母真言水洒净。但应洗者。先五净洗。次胡麻水洗。次香水洗。如所应净。皆应如是。

### 物量品第三十

复次广说成就物者。谓身庄严具诸器仗。种种衣服。如世常法。所用量数。治研细粖。作成就法。若欲成就雌黄法者。五两为上法。三两为中法。一两为下法。若欲成牛黄法者。一两为上法。半两为中法。一分为下法。若欲成就安膳那法者。三分为上法。二分为中法。一分为下法。若欲成就苏法者。七两为上。五两为中。三两为下法。若欲成就灰法者。五两为上法。三两为中。二两为下。若欲成就郁金香法者。量比雌黄。于安怛陀那法。说种种丸药成就者。其数须作二十一丸为上法。十五丸为中法。七丸为下法。于本法中。诸物量少。应加其数。或依都量。或如本法。或世所贵。量数多少。亦可依之。应观念诵功力。及观同伴多少。应当具备。如本尊恩。眷属境界许多。任可成就悉地之法。有上中下。诸物数量。亦复如是。

### 灌顶坛品第三十一

复次广说成就诸物秘密妙法。令速悉地。若欲起成就法者。先应备办护悉地具。以护摩法。如威本尊真言。及自灌顶。作灌顶曼荼罗。如法供养。作灌顶已。然后起首。作成就法。

若作大灌顶曼荼罗者。能得成就一切诸事。如前所说。明王曼荼罗。净地等法。皆应如是。其曼荼罗。须方四角。安置四门。其量八肘。或七肘或五肘。唯开界道。五色如法画饰。如其台量。次外减半。次外准然。于此西面。四肘之外。复作一曼荼罗。其量五肘。或四或三。准开东门。或如根本大曼荼罗灌顶处所。减半而作。凡曼茶罗。地势皆北下卸说为吉祥。但曼茶罗地势北下卸者。说为最胜。或用一种彩色画之。于四角外。作三肘拔折罗。于中台内如法。画作八叶莲华。诸曼茶罗亦应如是。莲华叶外。周匝画作吉祥妙印。于四门画拔折罗。复于诸角。安吉祥瓶。于外灌顶曼茶罗。亦如是作。凡欲灌顶。必须四种。所致瓶处。并衔界角。随所持诵真言。及与明等。于其台内。画本尊印。并置一瓶。所持真言。随其部类。画本尊主印。所谓佛顶莲华金刚。应知此法置为秘密。所持真言。不识名号。及部不贯者。应安一瓶。名办诸事。或安成就义利之瓶。或安一瓶。名请真言。次外东面。画佛顶印。右边部母印。印边部心印。次右铄底印。次左五印。次右阿难。次左须菩提。诸余真言。及明等印。左右安置。乃至两角。次于北面。画观自在菩萨印。右边部母印。左边部心印。次右落涩弥印。次左多罗印。次右成就义菩萨印。次左大势至菩萨印。诸余真言。及明等印。左右安置。乃至两角。次于南面。画金刚印。右边部母印。左边部心印。次右金刚拳印。次左食金刚印。次右拔折罗印。次左金刚掊印。诸余真言。及明等功。左右安置。乃至两角。次于西面门南。画梵王印。及梵吉祥明王。并诸眷属。乃至南角门北。画鲁达罗神印。及妃印。并诸眷属。及至北角。次第三曼荼罗门。画八方神。各与眷属。令满其位。于第二曼荼罗门外。右边画孙难陀龙王。左边拔难陀龙王。于第三曼荼罗门外。右边画孙陀龙王。左边优孙陀龙王。曼荼罗外。画甘露瓶印。如是作曼荼罗法供养者。应如法作三种护摩。为欲遣除。毗那夜迦故。应作阿毗遮噜迦事。为自利益故。应作补瑟征迦事。为息诸灾邪故。应作扇底迦事。应以当部。成办诸事真言。作阿毗遮噜迦事。或用甘露瓶真言。通三部用。应以当部心明。作补征迦事。应以当部母明。作扇底迦事。于曼荼罗所集圣者。一切诸天。各各以本真言。而三种护摩。或以成办一切事真言。而作护摩。其护摩处。曼荼罗南门东。作如护摩法。苏等诸物。以三事真言。各礼百遍。或其数为欲。加威诸真言。故应作如是三种护摩。次第为三部诸真言等。各祀七遍。其三部主。应加数祀。或但三部谷祀百遍。如不办者七遍三遍。亦得满足。所持真言主。于台曼茶罗内部尊足下安置。于曼荼罗外东面。别安诃利底母。南面安置输利尼。西面安置医迦热吒。北面安置句吒啮利随彼所乐。而当奉献。如法供养。诸真言已。及护摩已前之安瓶。随所为者。诵彼真言。而用加被。于本尊前。所安之瓶。还用彼真言。而加被之。其台内瓶。应用明王真言。而作加被。当门为军茶利所安置瓶。亦须用彼真言。加被于台曼茶罗东西角所安置瓶。东北角者。以部心真言。东南角者。用部母真言。西北角者。用能办诸真言。西南角者。用一切真言。如是加被此上瓶已。及供养已。次应右绕。如前说灌顶法。此亦如是。安置吉祥瓶。所谓谷实。药草花果香。树枝叶。华鬘及宝。置于瓶内。新帛缯彩。用缠其头。诸灌顶法。皆应如是。即令同伴灌行者顶其同伴者。皆须持诵如法清净。或求阿阇梨。配与灌顶。为欲除遣。诸作障故。先用军荼利瓶而。用灌顶第四应用。所持真言瓶。而用灌顶。其余二瓶。随意而用。如是毕已。应以牛黄涂香。熏香芥子。线钏衣服。皆应受用。作灌顶已。后为息诸障。应作护摩已。便即发遣。或于净处。但一彩色。作小曼荼罗。极今方正。其量二肘。安置三障大印西面。槊印如前。安置净瓶。如法灌顶。能令离诸障。本尊欢喜。不久速成此秘密最胜悉地。

### 光物品第三十二

复次如法灌顶毕已。应作护摩。经三七日。或一七日。或经一月。或随其成就相应。于本法所说。每日三时。用苏蜜酪。和以胡麻。或依本法祀乳粥。或祀酪饭所成就物每日三时。以香熏之。以香水洒。以真言加被。观视其物。以吉祥环贯置指上撝按其物。以牛黄水或白芥子洒物上。及于节日。加诸供具。奉献彼物。若白月成者取十日。若黑月成者取十四日。如斯作法。光显其物。皆用部母真言。复重加诸华香。华鬘等物供养。以香涂手。置茅草环按所成物。毕夜持诵。于夜三时。诵一百八遍如斯光显。成就之物。从始至终。皆应如是若具如此法。速得成就。

佛部光显真言。

唵谛惹塞(僧乙反)尾儞　悉睇娑驮野　虎吽泮

莲华部光显真言。

唵挹(奴立反)比(并也反)挹比儞跛野摩诃室利曳莎缚诃

金刚部光显真言曰。

唵入缚罗入缚攞野畔度哩　娑缚诃

于三部法。皆用赤羯啰微啰华。以真言持诵。散洒其物。或用忙落底华。或用白芥子。首尾中间。皆应如是。散沾其物。或有境界。及见异相亦如是散。临欲成就亦如是散。便成光显。若欲成就苏等之物。真言香水。用洒其物。便成光显。以如是法。而光显物。纵不成者。不应间断。曼荼罗以为光显。如前净地。用五种色。作曼荼罗。其量四肘。而开一门。内院东面。先置轮印。东北角。置钵印东南角。置袈娑印次于北面。置莲华印于西北角。置滩拏棓印于东北角。置军持瓶印次于南面。置拔折罗印于东南角。置檗那棓印于西南角。置羯攞赊瓶印于西面。置金刚钩印。金刚拳印于西南角置计利吉罗印。于西北角。置逊婆印。复于东面轮右边。置佛眼部母印。又于北面莲华印右边。置半拏啰缚里宁部母印。于南面置。拔折罗印右边。置忙莽计部母印。次于曼荼罗。门外如前所说。置能摧诸难军荼利印。依前供养。复于北面。置六臂印。马头印。多罗印。战荼捺罗印。及诸当部。所有眷属。次第安置。其形皆白。复于东面置如来铄底印。帝殊罗施印。无能胜门王印。无能胜妃印。复于南面。于当部内。所有眷属。次第安之。然于西面。随意安置。三部诸印。次于外院。置俱尾罗等。八方大神。于其空处。任意置三部内成就诸事真言主等。次于中台。置竹持部主印。所成就物。随于本部法所说。置于其中。安置其部。主中台上。其物车边。置真言本所持印。其物西边。安护摩炉。次于西边持诵人坐。各各以本真言。依法召请。如前供养。毕以三部母明。次第护摩。光显其物。然后以本真言护摩。而作光显。于诸光显法中护摩为最。凡初护摩。先以部母明持诵。香水洒净其物。护摩既毕。亦如是洒。或用忙莽计心明。或用四字明王真言。通三部护摩而作光显。随其所用。真言为护摩者。初但诵其真言。次诵求请之句。复中间诵其真言。复诵求请之句。后亦诵其真言。还安求请之句。如是真言之中。三处上中下分安置。求请之句。最后安其虎吽柹吒莎呵字所请句。

阇缚攞(放光)阇嚩攞也(令放光)悉地(成)娑驮也(令成)儞[卑\*也](威耀)儞跛耶儞跛跢南(诸威光)帝阇(润泽)拔驮也(令增长)忙尾览摩(莫近迟)阿尾赊(遍入)啰乞沙(护持)散儞甜(令瑞现前)俱噜(最)吽泮吒　莎嚩诃。

以如是等。求请之句。光显其物。前后中间。种种重说。亦无所妨。护摩毕已。次应持诵。白羯啰华。散其物上。而作光显。或持诵赤羯啰尾啰华。或用白芥子。或用苏摩那华。而作光显。先用涂香涂手。以按其物。次以诸华。持诵而散白芥子。次然香熏之。次后持诵。香水而洒之。应知如是次第。初中后夜三时。以本藏主真言。持诵香水真言而洒。次诵本持真言。而洒毕已。如前护摩念诵。乃至日出。具此法者。速得成就。如是光显。诸物及光。己身决定。速得成就于物。其物纵少。亦获大验。具此法者。其物增多。及得清净。是故应作。光显之法。此名一切成就秘密之法。于诸节日。应作如是。光显之法。余日随时。而作光显。念诵遍数。满已欲作。成就法时。先应初夜。具作光显之法。然后成就。

### 分别悉地时分品第三十三

复次我今解说吉祥成就时节。行者知已。寻求悉地。谓时节者。八月腊月正月二月四月。此等五月白十五日。应作上成就。其四月时。必有雨难。其二月时。必有风难于正月时。必有种种难。唯有腊月。无诸难事。于八月时。有雪雹霹雳之难。如上如说之难。皆成就相。此五个月。但令求作成就法事。亦当应作扇底迦事。即此五月。黑月十五日。应作中下。二成就法。亦当应作。补瑟征迦事。阿毗遮噜迦事。于月蚀时。成就最上之物。于日蚀时。通上中下。成就之物。或月一日三日五日七日。或十三日。应作成就。诸一切事。若作最上成就。应取上宿曜时等。或与三种事法相应。其所成就。亦依三事而作。或如本法所说。或依本尊指授。然十二月一日至十五日。于其中间。应一切成就。及事。或取本尊指日。或诸月中。黑白十三日。亦得成就。七月八月。是雨时后节。应于此时作扇底迦法。九月十月。是冬初节。应于此时。作补瑟征迦法。三月四月是春后节应于此时作阿毗遮噜迦法正月二月是春初节。应于此时。通一切事。五月六月。是雨初节。要欲成作者。下悉地。如是春冬及雨后节。亦应成就。三种悉地。此中九品分别。随类分配。于初夜分。下成就时。于中夜分。中成就时。于后夜分。上成就时。于初夜分。是作扇底迦事。时于中夜分。是作阿毗遮噜迦事。时于后分。是作补瑟征迦事时。于此三事。九品分别。随类相应知其时节。于其时分。所现之相。辨上中下。然于日月蚀时即当作法。不观时分凡猛利成就。及阿毗遮噜迦事。日月蚀时。最是相应。凡起首成就。三日二日一日断食。上中下事类日应知。

### 圆备成就品第三十四

复次当说本法阙少。成就支旦。若恐身力不济。勿须断食。念诵遍数满已欲起成就。更须念诵。护摩华香供养。种种赞叹。观念本尊。取白氎缕。童女合绳。如前作法。系作七结。诵明七百遍。于晨朝时。以系其腰。梦不失精。佛部真言。索俱摩[口\*履]真言。

唵惹曳俱摩[口\*履][鯈-魚+里]讫罗畔驮[寧\*頁]莎嚩诃。

莲华部真言。索短[口\*籠]儗抳真言。

唵[口\*路]讫钐　矩噜矩[口\*籠]儗抳　莎缚诃。

金刚部真言。索忙莽鸡真言。

唵句烂驮[口\*履]畔驮畔驮　虎吽泮。

初中后分间诵求请句。若自本法无求请句。应取安之。然此三明。当部用之。其持诵绳。每日系持。作法光显。若作曼荼罗时。念诵之时。于节日时。皆须系持。令除难障。又合眼药。苏噜多安膳那湿沙蜜。龙脑香。荜拨丁香。皮得伽罗香。白生石蜜。各取等分。捣筛为末。以马口沫相和师捣研。复以此明。持诵百八遍。成就之时数数洗面。以药涂眼。除去懈怠。及所惛沈有诸难。起梦预敬见。佛部合眼药真言曰。

唵　入嚩攞路者泥　莎缚诃。

莲华部合眼药真言。

唵弭路枳[寧\*頁]沙缚。

金刚部合眼药真言。

唵畔度[口\*履]揖跛羝莎缚诃。

此三真言。本部持用合眼药或单咒水。数洗面眼。亦得除于惛沉睡障。

若成就时。念诵疲乏。白檀香和水。用部心明。持诵七遍而饮三掬。欲成就时。先以水洒身应取善相。方欲成就。具善相者。谓高结轮钩鱼右旋印。白莲华憧莎悉底迦印。满瓶万字印。金刚杵华鬘。或见端正妇人。璎珞严身。或见怀妊妇人。或擎衣物。或见欢喜童女。或见净行婆罗门。着新白衣。或见乘车象马根药及果。或见奇事。或闻雷声。或闻诵吠陀声。或闻吹螺角。诸音乐声。或闻孔雀鹘鹧鹦鹉鹤吉祥鸟声。或闻善言慰谕之音。谓起首安乐成就可意之言。或见庆云闪电。微风细雨。或雨天花。或有好香。及见晕蚀。于此相中。天所降者。为上成就。于空现者。是中成就。于地现者。为下成就。于此三相。九品分别。如上所现。皆是吉祥及此不见者。即不成就。见此相已。深生欢喜。以如是心后方便。作成就事法。