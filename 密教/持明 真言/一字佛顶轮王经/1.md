# 一字佛頂輪王經卷第一

大唐南天竺三藏菩提流志譯

## 序品第一

如是我聞。一時薄伽梵在摩竭提國菩提樹下金剛道場。成正覺處大寶帳中。其地寶帳如來所感具足嚴淨。純以無量上妙珍奇。種種莊嚴自然成顯。眾色交映出大光明。奇特寶輪清淨圓滿。以無量色間雜莊飾。週遍場地而顯現之。眾妙雜色寶蓋。幢幡光明晃曜。七寶羅網妙香花纓彌覆其上。雨於一切無極大寶。自在顯現諸所寶樹。枝葉光茂花須妙香。佛神力故令此場地。廣博嚴淨光明普照。一切奇特妙寶積聚。無量善根莊嚴道場。其菩提樹高顯殊特。瑠璃為幹妙寶枝條。寶葉垂布猶若重雲。雜色寶花互相間錯。大寶摩尼以為其菓。樹光明照一切佛剎。種種現化施作佛事。普現大乘一字佛頂輪王最妙章句菩薩道教。佛神力故演出種種梵音妙聲。讚揚如來一字明頂輪王咒無量功德。其師子座金剛所成。高廣妙好。摩尼寶王而為其台。一切寶花奇妙寶珠間錯莊飾。真珠羅網圍覆於上。諸莊嚴寶流光如雲。照燭十方諸佛菩薩。顯現如來方便之教。

爾時世尊處於此座。於一切法成最正覺。知見三世悉皆平等。其身赫奕放無量俱胝殑伽沙數日輪光王。照明十方無邊無際一切剎海諸佛道場。各於道場光明中。演一字頂輪王一切法教。導化調伏一切有情。光遍十方無處不至。過現未來一切諸佛所有神變。於光明中靡不咸覩。一切佛土不思議事。所有莊嚴悉亦顯現。

與大苾芻眾皆阿羅漢。能善調伏捨諸重擔。盡有漏結無復煩惱。戒品清白心淨解脫慧淨解脫。善修佛慧所作已竟。大得自在盡獲己利。到於彼岸名稱普聞。其名曰具壽舍利弗．具壽迦葉波．具壽那提迦葉．具壽伽耶迦葉．具壽大迦葉波．具壽大目乾連．具壽滿慈子．具壽孫跋難陀．具壽瑦波難陀．具壽跋地利迦．具壽阿泥樓馱．具壽迦旃延子．具壽摩訶俱郗羅．具壽憍梵缽提．具壽大憍梵缽提．具壽孫那羅．具壽大孫那羅．具壽善現．具壽憍陳如．具壽制底君惹羅．具壽羅睺羅．具壽慶喜。如是大聲聞眾俱。復有無央數大菩薩摩訶薩皆得成就諸波羅蜜。功德大海深廣無際。如來行地一切智願甚深密教盡已圓滿。善知有情一切所行。以金剛智如應說法。巧入一切如來功德諸法大海。充洽於身周遊一切佛剎海會。禮事供養諸佛如來。一切諸地陀羅尼智辯才大海。皆已洞達。無量無邊神通現化三摩地門。特達無礙。其名曰。金剛幢菩薩摩訶薩。觀世音菩薩摩訶薩。得大勢至菩薩摩訶薩。金剛密跡主菩薩摩訶薩。金剛勝意菩薩摩訶薩。堅固意菩薩摩訶薩。虛空無垢菩薩摩訶薩。離垢意菩薩摩訶薩。普賢菩薩摩訶薩。無盡意菩薩摩訶薩。虛空勝藏菩薩摩訶薩。超三界菩薩摩訶薩。無勝持菩薩摩訶薩。治世間菩薩摩訶薩。天冠菩薩摩訶薩。曼殊室利童子菩薩摩訶薩。月光童子菩薩摩訶薩。不思慧菩薩摩訶薩。虛空藏菩薩摩訶薩。除一切障菩薩摩訶薩。大迅疾菩薩摩訶薩。彌勒菩薩摩訶薩。寶髻菩薩摩訶薩。寶掌菩薩摩訶薩。善臂菩薩摩訶薩。與如是等菩薩摩訶薩俱。

復有三千大千世界無量無數諸天天王。所謂帝釋天王。大梵天王。焰摩法王。水天王。風天王。多聞天王。蘇便麽天王。他化大自在天王。那羅延天王。伊舍那天王。如是乃至光焰天子。廣果天子。淨居天子。與如是諸天王等。大威德者並其眷屬俱。復有無量百千諸大成就咒仙。所謂成就輪咒仙。成就劍咒仙。成就金剛杵咒仙。成就蓮華咒仙。成就鉞斧咒仙。成就如來種族大明咒仙成就蓮華種族咒仙。成就金剛種族咒仙。成就大自在天咒仙。成就那羅延天咒仙。成就鬼母種族咒仙。成就摩呼羅伽咒仙。成就迦樓羅咒仙。成就龍咒仙。成就荼枳尼鬼咒仙。成就藥叉咒仙。成就寶賢滿賢咒仙。成就多聞天王咒仙。成就水天咒仙。成就梵天咒仙。與如是等成就咒仙。大威德者而為上首俱。復有無量百千如來族眾咒王使者。蓮華族眾咒王使者。摩尼族眾咒王使者。金剛族眾咒王使者。與如是等咒王使眾。大威德者為上首俱。

復有出世世間一切塔神。法神。虛空神。花菓神滋味神。苗稼神。山神．海神．河神．洲神．城神．邑神．宅神．街神．巷神．樹神．叢林神．尸陀林神．宮殿神。與如是等諸大神王。大威德者為上首俱。

復有百億日天子月天子星。宿天子等。大威德者為上首俱。

復有一切天龍．藥叉．羅剎．乾闥婆．阿素洛。

伽樓羅．緊那羅．摩呼羅伽。畢捨遮鬼．步多鬼．訶利諦鬼母等。大威德者為上首俱。

復有難儞濕婆羅鬼王為上首俱。主無量百千諸鬼而為眷屬。又摩醯首羅天王為上首俱。主無量百千瘧鬼而為眷屬。又荼枳尼鬼王為上首俱。主無量百千荼枳尼鬼而為眷屬。於眾會中。及有他方無量諸天天子。阿素洛阿素洛子。大毘那夜迦等。大威德者為上首俱。如是三千大千世界。一切諸天諸大咒仙龍神鬼等。以佛神力。菩提樹處周圍五百踰膳那。共集眾俱。會座而坐不相殘惱。

如來於時告彌勒菩薩摩訶薩。及諸菩薩摩訶薩言。善男子此樹乃是一切菩提所莊嚴樹。我最初坐此樹下時。則破四魔得證無上正等菩提。汝等亦應坐斯地處。令汝當證諸佛無上正等菩提。誥是語已寂然不動。

爾時金剛密跡主菩薩。以佛威德承是往昔本所願力。即從座起偏袒右肩。整理衣服長跪合掌。恭敬瞻仰白言世尊。我今啟問如來應正等覺。一字佛頂輪王咒教。以何方便設少功力。即得成就一切如來一字佛頂輪王。出世世間無礙最勝大明咒法。圖畫像法澡浴之法。加行印壇入三摩地。上中下法成就法處。坐法臥法誦法持法。輪結印法秘密深法。證神通法除業障法。大安隱法大豐饒法降魔怨法。一切如來種族諸咒真實之法。自灌頂法護摩壇法。諸時分法諸擇地法。乃至廣盡一切有情及有情界。菩薩成就行法咒法。令是贍部洲界一切有情得大安樂。是諸有情以於一字佛頂輪王如來咒力。一切當得作大佛事。由此因緣。贍部洲界一切有情得大安樂。即能成就頂輪王法。及得成就一切天一切天神種族咒法。一切龍一切龍種族咒法。一切藥叉一切藥叉種族咒法。一切羅剎一切羅剎種族咒法。一切乾闥婆一切乾闥婆種族。咒法。一切阿素洛一切阿素洛種族咒法。一切迦樓羅一切迦樓羅種族咒法。一切緊那羅一切緊那羅種族咒法。一切摩呼羅伽一切摩呼羅伽種族咒法。乃至世間出世間法。盡皆成就無所障礙。為諸有情作大歸處。除諸垢障成我咒法。及成觀世音菩薩諸大菩薩大威德者印壇咒法。及成一切如來所說無量種類難成印壇咒法處故。惟願如來應正等覺。愍導有情為我演說。

爾時世尊告金剛密跡主菩薩言。善哉善哉密跡主。汝能為當來一切有情作大利益。於我問是一字佛頂輪王最上章句。成就一切如來所說咒壇法等。令諸咒者住勤修趣。是故密跡主汝當諦聽諦聽善思念持。我今為汝分別解說一切如來一字佛頂輪王無上法母。令諸佛子得法眼淨。我見往昔一切如來已說。未來一切如來當說。我及十方現在剎土一切如來今說。

爾時釋迦牟尼如來應正遍知明行圓滿善逝世間解無上丈夫調御士天人師佛世尊。即以佛眼。盡周觀察十方過現未來一切剎土。一切有情有情界。及此三千大千世界一切有情有情界。一一往昔發因願力善根處。告諸菩薩摩訶薩言。善男子憶念一切如來一字佛頂輪王咒。一切最勝大三摩地。最不思議神通力處。是法能於一切世界作大佛事。時諸菩薩摩訶薩。得佛教誥各思念於一字佛頂輪王三摩地法。惟除觀世音菩薩金剛密跡主菩薩。何以故佛神力故。

爾時世尊坐菩提樹下金剛福地。便入一切如來一字佛頂輪王神變大三摩地。俱時十方現在剎土一切如來。皆坐菩提樹下金剛福地。亦各同入一切如來一字佛頂輪王神變三摩地。當時世尊入是神變三摩地時。盡周憶念十方三世一切剎土一切有情有情界。及此三千大千世界一切有情有情界。即以無量俱胝殑伽沙等大劫所修積集。布施淨戒安忍精進靜慮般若苦行無邊善根。從三十二大丈夫相。放大光明。所謂頂上眉毫眼耳鼻鬢頰脣口齒。齗齶牙頷肩肘臂手。胸乳心臍胸上相字。髀膝脛踝腕掌背指。如來千輻轉輪法印。如來如意印如來槊印。如來錫杖印如來心印。如來難勝奮怒頂輪王三摩地難勝印。如來大慈如來大悲。如來三摩地如來無畏。授眾記別如來大明咒王。如是相處一一各放無量種光。其光各有種族光明圍繞莊嚴。最於頂上出放無量無數奇特殊勝百千光明。其光各有種種雜色。所謂青黃赤白紅雜色光。是光晃曜遍照十方無量無數種種佛剎。及此三千大千世界一切地獄傍生諸界黑業有情。一切罪惱盡皆銷滅。一切行化持咒菩薩。遇斯光者悉皆成就。如斯現者盡是如來無量大福。光照滋澤現不思議。經須臾時作大利樂。拔諸有情一切苦業。光復映蔽殑伽沙數一切佛剎。一切魔界魔之宮殿魔所光明。是等世界光皆遍照。上至有頂下至阿毘地獄。是中有情遇斯光者。各相警慰身心愉喜。其光還來繞佛三匝。各複本相。

是時釋迦牟尼如來放斯光已。從三摩地安徐而起。觀諸佛剎及觀會眾。如師子王誥金剛密跡主菩薩言。汝今諦聽一字佛頂輪王大明咒王。佛眼咒王。四瑦瑟膩灑明咒咒王。此等咒王是如來手。是如來脣是如來口轉法輪王。施大濟利一切有情。若此世界一切菩薩摩訶薩等。及諸苾芻苾芻尼瑦波索迦瑦波斯迦。諸族姓男娭姓女等。具能依法。讀誦受持如是一字佛頂輪王大明咒者。所有一切諸天世人種種神鬼。悉無能害作諸破壞。是人當得一切安壽。無量福樂行大慈悲。住不退地無諸惱疾。火不能害水不能溺刀不橫害。毒藥毒蛇亦不中害。我此一字出生三摩地頂輪王咒。若有新學大乘菩薩摩訶薩及諸人等。信向誦持書寫佩者。則得安隱。為諸無量大威德天常擁護之。諸惡天龍毘那夜迦不相障惱。若書寫者。當淨洗浴著鮮潔衣。如法齋戒坐於壇側。樺木皮上雄黃書咒。施諸苾芻及苾芻尼。置袈裟角恭敬佩之。若有國王王族妃後大臣僚佐諸族姓男族姓女等而樂佩者。各戴頭上或系項上。或腕臂上則得安隱。除諸障惱魍魎厄疾。常為諸天觀敬讚歎。當不墮於諸惡道界。密跡主是大咒王。亦能滅諸災星變怪作大安樂。亦能攝伏一切天龍八部神鬼。亦能成就當諸咒者無上業緣。

復誥金剛密跡主菩薩言。是一切如來白傘蓋佛頂輪王咒。高頂輪王咒。勝頂輪王咒。光聚頂輪王咒。同等住於一切如來三摩地中。神力皆等無量廣大。猶不能及一字佛頂輪王最上大三摩地明咒之力。是咒何故最上無等。假如來佛眼明咒。佛毫相咒。摧碎頂輪王咒。難勝奮怒王咒。合說是咒。以此因緣得名最上無等等侶。又從大悲大丈夫大師子吼。一切諸大菩薩摩訶薩等不能摧壞。一切諸佛神通威德慶護加被。作大智光破諸黑暗。堅深淨慧能作吉祥福相威德世間最勝。無垢清淨勇勐堅固。現四無畏能作離生四無礙智四念住智無忘失智廣大無量。能作無間金剛十力大光威德。滅諸垢障入諸佛智。能作一切諸大菩薩萬行功德如來相好一切智智。能作一切勇勐寂靜法定法幢高無障礙大威德處能與一切。業惡有情作道聖諦大慈大悲大喜捨處。能現一切如來神力無上菩提大明鏡智三摩地處。

爾時世尊為顯一字佛頂輪王大威德力。欻變身相如大轉輪王。具足七寶眷屬圓滿一時顯現。一一寶中各放大光輪照無邊。一切法寶俱時出現。放雜寶光。是大轉輪王坐於座上。身容赫奕放種種光。映照一切如鎔金聚。即說一字佛頂輪王咒曰。

娜(乃哿反下同)莫縒(蘇哿反下同)曼嚲(多可反下同一)勃馱南(二)唵(二合)[合*牛](三)勃琳(琳字重彈舌呼二合)[合*牛](四)

爾時如來說是咒時。殑伽沙等三千大千世界。一時六返震動。如贍部洲旋嵐勐風。吹諸叢林草木動等。是中一切蘇彌山王亦皆大動。一切河海盡皆湧沸。以佛神力一切魔宮大火遍起。是中諸魔為火所逼。悉皆惶怖稱佛歸依。一切地獄苦皆消息。會中有情各及眷屬。無有一能闚瞻仰者。是會一切諸大菩薩。如彌勒等亦無有能闚瞻觀者。其觀世音菩薩金剛密跡主菩薩。以佛威神欻然之間悶亂躄地。是時彼諸大威德天。所謂大自在天那羅延天帝釋天俱癈羅天婆魯拏天焰摩法王。乃至一切諸天天神一切神鬼大威德者。所執輪戟杵索棒杈。及諸侍從各手器仗悉皆墜落。是諸菩薩佛加持力。憶念一切如來一字佛頂輪王菩提神通大三摩地。是時一切諸天龍神藥叉羅剎乾闥婆阿素洛迦樓羅緊那羅摩呼羅伽天神鬼等。一時戰怖身毛悚竪。無敢觀瞻大法輪王姿好威光時惟等心歸佛世尊。

南無佛陀南無佛陀。

爾時世尊為令觀世音菩薩金剛密跡主菩薩及諸大眾得醒解故。疾須臾間隱易是身。還如來相誥彌勒菩薩摩訶薩言。我今復說一切佛眼大明母咒。為息可畏難調伏者。為欲成就出世世間一切佛頂大輪王咒一切事位滅諸諍論。是咒乃是一切諸佛種族母咒。復是一切諸大菩薩生養育母。又是諸佛佛眼明咒則說咒曰。

娜莫薩嚩(無可反下同)嚲詑(他可反下同)誐(魚迦反又反迦字居我反下同)諦瓢(毘遙反下同一)囉褐[略/纟](毘藥反下同二)三藐三勃睇[略/纟](三)唵(二合)[合*牛](四)嚕嚕(五)塞(僧乙反)普嚕(六)入嚩攞(勒哿反下同)底(丁以反)瑟馱侘(魑價反下同七)悉馱盧(輕呼)者禰(奴禮反下同八)薩嚩喇詑娑馱儞(九)窣(二合)嚩訶(十)

說此一切佛眼咒已。其觀世音菩薩金剛密跡主菩薩。以咒威力則醒起身。其諸威德一切天眾。各複本心愉躍安樂各各持所本自器仗。專心歸佛瞻仰讚言。希有世尊希有善逝。時觀世音菩薩金剛密跡主菩薩。合掌瞻敬白言世尊。如來今日何故特化大轉輪王身大光明聚。甚奇希有本未曾見。如來誥言大善男子。此是一字佛頂大法輪王。執持諸佛形相神變三摩地門。大善男子譬如汝等集大壇現種種威德諸神變像不思議事。如來亦爾。如是振現大法輪王特奇色身姿貌威德。大善男子此頂輪王。是真一切如來安住最勝三摩地身。所有一切諸大菩薩無能超越。一切咒王亦無過者。大善男子若所方處持此咒者。五踰膳那出世世間。一切咒王悉無成住。汝等同此方處所說。加持大咒亦無成住。若有念是一字佛頂輪王咒者。即得出世世間一切大咒悉盡成辦。汝等所說一切咒法誦持無驗。若以此咒而常助誦速得成就。五踰膳那一切菩薩金剛咒神天龍八部。皆不住入現相成就。又他一切最大咒王威德神力。亦不能得映及此大一字頂輪王咒。何以故是咒威神最尊最特無等侶故。十地一切諸大菩薩。亦怖是咒威德神力。何況諸天小威力者。若常誦是一字佛頂輪王咒時。每當先誦此佛眼咒。七遍滿已乃安誦是一字佛頂輪王咒。時數畢已。又誦佛眼咒數一七遍。則德安隱無諸嬈惱。

爾時世尊復於座上。現一切諸佛光明加被白傘蓋頂輪王咒王之身。即於頂上合現一蓋。遍覆三千大千世界虛空空際。光皎奇特。亦不觸惱空居有情。是時觀世音菩薩金剛密跡主菩薩。合掌瞻敬白言世尊。如是神變是何物相。欻遍大千狀如傘蓋。住佛頂上不見邊際無不識解。

爾時世尊又誥金剛密跡主菩薩等言。我今正入一切如來無量光明白傘蓋頂輪王三摩地。由是現此過現一切諸如來共說白傘蓋頂輪咒王咒狀之體。此白傘蓋是真一切如來無量色寶無邊音聲。一切如意寶鐸網羅普周莊嚴。顯現不思議諸佛世尊光明傘蓋。我今現此一切如來白傘蓋頂輪王。為令蠲除一切有情種種罪障。今此一切諸佛如來白傘蓋頂輪王。一切菩薩大威德者。盡思共度亦不了知。縱諸佛子住過百千俱胝大劫。觀察思惟此白傘蓋前際後際中際。亦不了知。是時釋迦牟尼如來仰觀頂上白傘蓋頂輪王。振佛神力欻變白傘蓋頂輪咒王色身則說咒曰。

娜莫縒曼嚲(一)勃馱南(二)唵(二合)[合*牛](三)嚲詑誐妬瑟膩(女利反)灑(疎價反下同四)[橠-多+可](烏可反下同)曩(輕音)嚩盧(引)枳嚲姥[束*犬](盧沒反下同)馱(五)唵(二合)[合*牛](六)麽麽(七)虎(二合)[合*牛]溺(儞即反八)

說是咒時三千大千世界六返震動。於時世尊告諸菩薩摩訶薩。此白傘蓋頂輪咒王。能成能攝一切咒等。是咒王力不空無障勇勐無礙無等等故。

爾時世尊復謂金剛密跡主菩薩言。我今又入一切諸佛光明威德大三摩地。顯說光聚頂輪王咒威德神力。為滅一切有情種種罪障。為令斷壞出世世間一切咒力。是咒是真無量諸大菩薩所讚歎處。又是無量俱胝殑伽沙數諸佛如來光聚頂輪王咒。是咒所有威德神通光明之力。亦以一字佛頂輪王威德神力金剛咒句即說咒曰。

娜莫縒曼嚲(一)勃馱南(二)唵(二合)[合*牛](三)嚲詑誐妬(引)瑟膩灑(四)[橠-多+可]曩(輕音)嚩路枳嚲姥[巿*犬]馱(五)諦劭(儒照反下同)囉始(六)虎(二合)[合*牛](七)入嚩攞入嚩攞(八)馱哿(古我反下同)馱哿(九)娜囉弭娜囉弭(十)弭娜囉弭(十一)嗔娜嗔娜(十二)頻娜頻娜(十三)虎(二合)[合*牛]虎(二合)[合*牛]泮泮(十四)窣(二合)嚩訶(十五)

說此咒時。於是如來則以無量廣大威德。頂放大光滿照三千大千世界。盡變其地。普大成現大寶蓮華如來會中。雜色寶光重重晃曜。當佛頂上。一切寶花而為傘蓋。蓋大千界滿覆空際。以眾寶網圍繞莊嚴。妙香花瓔半滿月等。寶鐸金鈴處處垂布。大寶摩尼其諸雜拂間錯莊飾。周圍三千大千世界。一切珍奇而為牆壁。無價諸寶飾為階陛。一切戶牖眾寶莊嚴。其諸雜寶出大光焰。映相交皎。是會一切諸大菩薩。覩斯神變見未曾見。踴躍歡喜得大安樂。出世世間一切咒法。已成就者皆悉斷壞。何以故大光藏力似一字佛頂輪王咒。密跡主此一切如來光聚光照頂輪王咒。能照三千大千世界上至有頂下至阿毘地獄。一切大明。及盡映蔽諸魔宮殿魔眾光明。密跡主是光王咒。心所憶念破斷他咒。則皆破斷。唯除一字佛頂輪王咒。白傘蓋頂輪王咒。高頂輪王咒。勝頂輪王咒。佛眼母咒。佛五字心咒。其餘出世世間一切諸咒悉能破斷。打撲調伏攝喚於前。若有咒者得大證驗。暫讀暫誦光王咒者。則能摧伏一切鬼神。調御區譴。密跡主是光王咒。勿於不淨臭穢腥臊屎尿之處讀誦受持。不於無佛舍利制底之處讀誦受持。亦勿對於一切諸咒壇會咒像諸有情前妄誦斯咒。何以故是光王咒。以似一字佛頂輪王咒力大威德故。唯除佛舍利塔處佛說法處。空閑淨處高山頂處。名山窟處海岸勝處。海逈洲處。何以故是光王咒威德勐大。能壞自他道力功德。皆無成望。若有善男子樂持讀誦是光王咒者。住前等處應如法持。時別先誦一字佛頂輪王咒及佛眼咒各七遍已。然則誦斯光聚王咒。得大威德四儀安隱。身膚光澤辯智聰悟。密跡主是光王咒。若成就者則等成就一字佛頂輪王咒大三摩地。汝復應知此光王咒光明威德。乃是一切諸佛光明威德神力。能現增長一切有情福善威德。蠲眾罪障。能盡碎斷一切諸咒威德神力。能善調伏。一切他諸惡有情故。能善作成一切事故。能作光明照一切故。

爾時世尊復謂金剛密跡主菩薩言。我今又入一切如來勇勐出現神通三摩地。顯說高頂輪王咒神通威德。除於三界諸惱有情一切罪障。是咒是真一切如來力加持處。為令一切諸大菩薩。修行出現無量威德。勇勐精進得大安樂。即說咒曰。

娜莫縒曼嚲(一)勃馱南(二)奄(二合)[合*牛](三)入嚩攞入嚩攞(四)揟(儞執反)弊(併世反引)揟(同上)驃(並笑反引五)誐妬瑟膩灑(六)度那度那(七)虎(二合)[合*牛](八)

說是咒時三千大千世界六返震動。一切天龍藥叉羅剎乾闥婆阿素洛迦樓羅緊那羅摩呼羅伽等。一時悶絕失大威德。一切諸惡毘那夜迦。為火燒惱叫呼惶怖。密跡主此高頂輪王咒。乃是一切諸佛如來最大神通勇勐精進三摩地力。若善男子樂欲成就一字佛頂輪王咒者。應令內外嚴飾清潔。以樺木皮或以紙素竹帛等上。雄黃書斯高頂輪王咒。佩帶肩臂並持斯咒。速得成就。若有國王王族妃後大臣僚佐清信男女一切人民。信斯咒者。亦令書寫戴頂頸臂。為諸人眾互相敬諾。而不侵擾災垢銷滅。當得辯才吉相圓滿。若有軍將及諸兵眾敬信斯咒。亦令書寫持系旍旗。及戴頭臂往他軍陣。他自臣伏互不殘害。何以故以諸如來力加持故。密跡主是高頂輪王咒。若諸菩薩修持之者。則得無量如來加持勇勐威力。一切諸魔諸天神鬼。怖不親近而作惱害。若有成就是高頂輪王咒者。則得無量勝福威力。得同一字佛頂輪王咒力。何以故。以諸如來三摩地力等。加持故。

爾時世尊誥金剛密跡主菩薩言。我今又入一切如來不思議神通大三摩地。顯說勝頂輪王咒。神通威德。為滅一切惡趣地獄一切有情種種苦故為現一切諸佛如來神通威德大不思議大三摩地則說咒曰。

娜莫縒曼嚲(一)勃馱南(二)唵(二合)[合*牛](三)入嚩攞(四)惹曜(齶聲重呼)瑟膩灑(五)入嚩攞入嚩攞(六)畔馱畔馱(七)娜麽娜麽(八)訥嚕莽(謨朗反)訥嚕莽(同上九)郝(呼各反十)[可*欠](呼可反下同)曩(十一)虎(二合)[合*牛](十二)

說是咒時此大千界。及諸佛剎一切皆大六返震動。以佛威德現斯神變。一切有情普不驚怖。令諸地獄眾惡有情。種種劇苦盡皆止息。其諸餓鬼一時皆得飽食甘饍。密跡主此勝頂輪王咒。乃是殑伽沙等諸佛如來神通變化之所演說。為諸怕怖一切有情得安樂故說密跡主是咒所在方處。有暫觀讀。一切諸魔則不入中。何況持者。若有善男子晝夜精勤。讀誦受持此勝頂輪王咒者。不久當得不思議界神通神變三摩地門。為諸天人恭敬觀禮。獲不思議功德蘊身。若有信寔學大乘者。復能信向一字佛頂輪王明勝章句。能常精懇讀誦受持。當則速證一切如來深不思議平等神通最勝神通智三摩地。踰諸有情福壽昌勝。所求如意為人所尊。密跡主如是精勤受持勝頂輪王咒者。是人不久亦獲神通。一切天魔毘那夜迦。惡神鬼等悉不親近。若遇斯人則皆怖走失大威德。密跡主若人信修證成是咒。即同證成一字佛頂輪王明咒章句。能起神通入於地獄。度脫一切有情罪苦。密跡主是咒無量無邊神通功德。我今略說少分之耳。若我廣說於無量劫讚斯功德亦不能盡。

爾時世尊誥諸菩薩摩訶薩言。善男子是五頂輪王明咒章句。從一切如來神通威力大三摩地。出生流現。我縱百千俱胝大劫。說是等咒神通功德亦不能盡。我今但為利益度脫一切有情略說少耳。若如來住於百千俱胝大劫。說五頂輪王種族咒等亦不能盡五種族咒一一邊際。密跡主若有善男子。住於無量佛世尊所。以上衣服臥具湯藥飲食財寶一切等物。日日三時持獻供養。經百千劫。所得功德百千萬分。不如有人於三七日。依法持是五頂輪王明勝章句功德之一。何以故讀誦受持是五頂輪王明勝章句得成就者。此人決定當得不退菩薩地。色相威德三界殊特。堅固精進度生老死。欲界帝釋一切諸天大威德者。見是成就五頂輪王咒人。不起於座而迎廙者。頭破七分如阿梨樹枝。大自在天帝釋天那羅延天多聞天王。及諸天等身所光明威德神力。皆被證是五頂輪王持咒之人。光明威德映蔽不現。是人威光常曜赫奕踰於諸天億百千萬倍。復有大福純善德人。信向意樂成是咒者。則當如法書寫此經讀誦受持。常以塗香末香燒香花菓飲食而供養之。斯人若見信佛神通十力威德一切深法行菩薩乘者。則當為說勿懷慳惜即得。成就於百千劫。不墮地獄得宿命智。乃至阿耨多羅三藐三菩提。常為一切天龍八部觀敬衛護。一切諸魔不相嬈害。所演教命人皆敬受。若命終時如入靜慮。密跡主有善男子。種族高貴父母真正好宿日生。具足諸根身姝端好。膚色赤白骨節不現。臂手佣纖不短不陋。不肥不瘦指甲紅赤。腳鹿王相兩踝平滿。齒不疎趹亦不黃黑鮮白齊密。眼不角睞睱瞖黃綠。鼻不匾[匚@虒]脣不騫縮。面不窊狹體膚光潤。不患疥癩風濕漏癬。不貪色慾。不為毘那夜迦而作惱亂。福德智慧清淨圓滿。性自歸佛菩薩法僧。不信不事諸天天神邪神鬼等。常不懈怠攝心精進唯樂修學大乘道教。意欲圓滿菩薩大願。超眾魔境趣菩薩地。如是之人合得是經成就此咒。密跡主若見斯人敬為善友。應以種種方便為說是咒功德修行法教。當令是人速得成就是大五頂輪王明勝法地。密跡主是咒王經於無量佛剎難得見聞。若得聞者皆是如來神力加被。若得斯經則是如來種族親屬。何以故此如來咒三摩地王。實難思議。於諸咒中最上最勝為大第一。是等有情應當決定生最上心成此五頂輪王咒。若有有情求得此經。清淨如法或復書寫。或復讀誦是咒是經。當知斯人則便當得是五頂輪王咒三摩地王。永斷愛流無明結賊瞋恚癡害頑嚚之心。則為諸天恭敬供養而恃怙故。

## 一字佛頂輪王經畫像法品第二

爾時釋迦牟尼如來復以佛眼觀是會眾。誥金剛密跡主菩薩摩訶薩言。善男子汝復諦聽此一字佛頂輪王像。是像無量殑伽沙俱胝諸佛同共宣說。於出世世間一切變像。此像最上利益一切障累有情。是像乃是一切如來神通變化。形容相好冠纓衣服。運度一切罪垢有情。登涅槃岸最三摩地。畫斯像者。先曾入此頂輪王灌頂無勝法壇。於阿闍梨手授具足咒句印法。或復入於勝頂王壇已成就者。為阿闍梨印讚許可。求證出世大涅槃處。如是行人乃堪畫像。正命令於淨行婆羅門善信童女。或命大姓種族父母真正善信童女。教淨護持。捻治織縫莫麁惡絲持和織畫。勿刀截斷。闊量四肘長量六肘。或闊三肘長量五肘。若力不迨如是織作。亦任貨求鮮淨好者。勿還價直。貨得物已以淨香水如法蘸浴。乃中圖畫。色盞新淨勿用皮膠水調和彩色。用以香膠調色畫采。或取如來種族部中教法軌則。畫像亦得。畫是像者。當於一切佛神通月畫飾莊采。所謂正月五月九月。則斯等月月初一日。或十五日起首畫摸。其畫像處於佛堂殿。或於山間仙人窟處。是處佔相方圓百步。無諸臭穢水復無蟲清潔淨美。當所畫地日日如法香水塗灑。其畫匠人諸根端好性善真正具信五根。若畫彩時授八戒齋。一出一浴著新淨衣。斷諸談論。先正當中畫菩提樹。種種寶莊枝葉花菓。如如意樹間雜各異。七寶枝條眾寶花葉。白珠為蘂赤珠為須。眾寶瑠璃以為諸菓。或有枝出種種寶菓。或有枝出種種寶芽。或有枝起種種寶雲。或有枝雨甘露雨滴。或有枝掛天諸寶衣。或有枝懸寶鐸鈴磬。或有枝出珊瑚琥珀赤珠碼碯。其枝枝間畫雲光電。枝葉花上又畫白鶴孔雀迦陵頻伽鸚鵡舍利共命之鳥及諸好鳥。地畫七寶遍皆莊采。如是地樹下畫釋迦牟尼如來。備三十二大人相八十妙好。身背圓光坐師子座。結跏趺坐作說法相。目觀一字頂輪王。頂放雜色大光明焰。當以右手屈上揚掌。其大拇指與中指頭相捻。餘三指微屈散伸。左手仰左膝上。施之無畏。佛右側畫普賢菩薩。面目熙怡結跏趺坐。手執白拂。佛左側畫彌勒菩薩。面目熙怡結跏趺坐。手執白拂。當佛座前右邊畫一字頂輪王。身金色相瞻仰如來。左手執開蓮華。於花台上側竪畫一金輪。右手揚掌身背圓光。當佛座前。左邊畫白傘蓋頂輪王。身金色相觀一字頂輪王。左手當胸執開蓮華。於花台上畫白傘蓋。右手執半開不開蓮華。身背圓光。又白傘蓋頂輪王后。畫高頂輪王。身金色相。瞻一字頂輪王。左手執弭惹布羅迦菓。右手執青優缽羅花。身背圓光。復一字頂輪王后。畫光聚頂輪王。身金色相。瞻一字頂輪王。左手執開蓮華。於花台上畫佛心印。火焰圍繞。右手當胸執如意珠。身有圓光作種種色。又光聚頂輪王后。畫勝頂輪王。身金色相。左手執開蓮華。於花台上直竪畫劍。右手執如意寶珠。身背圓光。瞻一字頂輪王。是五頂輪王面目熙怡。身狀莊采一如菩薩。頭冠瓔珞環釧衣服而莊嚴之。皆半跏趺坐坐白蓮華。又一字頂輪王右。畫主兵神。面目熙怡瞻一字頂輪王。左手胸側執槊。槊上畫懸繒帶。右手執金剛杵。身被衣甲半跏趺坐。又當佛座前右邊。畫觀世音菩薩。身白黃色結跏趺坐。左手胸側執開蓮華。右手揚掌曲躬瞻佛。又當佛座前左邊。畫金剛密跡主菩薩。身紫赤色結跏趺坐。左手胸側執金剛杵。右手揚掌曲躬瞻佛。次普賢菩薩後。畫曼殊室利童子菩薩。左手胸側執開蓮華。於花台上竪畫三股金剛杵。右手屈肘仰掌。以大指中指頭相捻。餘三指微屈散伸。次畫無垢慧菩薩。左執開蓮華。於花台上竪倒畫螺。右手屈上側揚於掌。次畫寂靜慧菩薩。左手胸側執金剛杵。右手仰右髀上。次畫無量慧菩薩。左手胸側執開蓮華。於花台上側竪畫輪。右手把如意珠。次畫虛空藏菩薩。左手當胸執花。右手執如意珠仰右髀上。次畫虛空無垢藏菩薩。左手執金剛杵。右手揚掌。次畫大慧菩薩。左手執開蓮華。於花台上畫如意珠。火焰圍繞。右手側內揚掌。是等菩薩面貌熙怡身金色相。各以寶冠瓔珞鐶釧。種種衣服而莊采之。坐寶蓮華半跏趺坐。次彌勒菩薩後。畫佛眼菩薩。面目慈軟仰觀會眾。左手執開蓮華。於花台上畫佛心印。於印兩側各畫一眼。右手把如意珠。次畫佛毫相菩薩。面目慈軟。左手把開蓮華。於花台上畫佛毫相印火焰圍繞。右手虛拳當右脇上。觀一字頂輪王。次畫如來槊菩薩。面目慈軟。左手當臍。右手把槊。槊上畫懸繒帶。次畫如來牙菩薩。面目慈軟。左手執開蓮華。於花台上畫佛牙印。右手當胸。次佛眼菩薩座下。畫孫那利大明咒王。面目慈軟。左手執金剛杵。右手把蓮華目觀如來。是等菩薩身金色相。各以花冠瓔珞鐶釧。種種衣服莊采嚴飾。坐寶蓮華半跏趺坐。又金剛密跡主菩薩後。畫軍吒利金剛童子。畫金剛將童子。畫善臂金剛童子。畫姥[束*犬]馱[纟*奓]迦金剛童子。是四童子身赩赤色。各執金剛杵顏貌熙怡。俱以花鬘寶瓔珞環釧。天妙衣服莊采嚴身。坐蓮華座半跏趺坐。又觀世音菩薩後。畫馬頭觀世音大明咒王。身赤紫色面目瞋怒。右手胸側竪執鉞斧。右手屈上把蓮華。蓮葉莖等蛇為瓔珞。腕著寶釧臂著寶襻。首戴花冠腰著衣服。坐寶蓮華瞻一字頂輪王。次馬頭觀世音後。畫蓮華孫那利菩薩。身白黃色顏貌慈軟。右手把羂索。左手下伸坐蓮華座。次孫那利菩薩後。畫缽刺拏捨嚩唎神。身青綠色顏貌慈軟。而有四手。一把羂索。一把鉞斧。一把寶菓。一施無畏。坐蓮華座。次頂輪王左。畫難勝奮怒王。四面四臂身白色相。示耽肚相。形手臂腳矬象侏儒。腰畫虎皮蛇為耳璫。德叉迦龍王以為腰繩。婆修吉龍王以為絡髆。諸惡毒蛇嚴身臂脛。編發為冠遍身火焰立赤蓮華上。右第一手把金剛杵。右第二手以中指無名指小指把拳。大指押上。頭指直伸屈肘向上。左第一手把三戟叉。左第二手把鉞斧。正中大面怒目張口。吐出眾光目觀如來。右邊側面觀一字頂輪王。左邊側面觀目咒者。頂上一面觀佛會眾。次奮怒王下。畫地天神。面目熙怡身白色相。左手當胸把於寶匣。右手屈上掌寶澡罐。口盡出蓮華枝葉。長跪而坐坐寶地上。次地天神後。畫熙連禪河神。面目熙怡身靘白色。合掌恭敬頭上畫七蛇龍頭。次熙連禪河神後。畫七頭迦裡迦龍王。畫七頭母止鱗馱龍王。長跪而坐瞻仰如來。一捧寶花一捧寶珠。密跡主是二龍王。已曾供養無量無數。一切諸佛。又於金剛密跡主菩薩座下。畫最勝明王金剛菩薩。身赤黃色嚬眉怒目。眉間一眼狗牙上出。半跏趺坐。右手拄一長刀。左手當胸執金剛杵。次畫可畏金剛菩薩。身赤黃色嚬眉怒目。狗牙上出半跏趺坐。右手拄三戟叉。仰屈左手把獨股金剛杵。次畫黃眼金剛菩薩。身白黃色面貌熙怡。半跏趺坐。右手屈肘向內側揚掌。左手伸屈當左脇上。把開敷蓮華。於花台上竪畫三股金剛杵。次畫軍吒利金剛菩薩。八臂三目狗牙上出。半跏趺坐身作青色。一手把三股金剛杵。一手執三戟叉。一手把輪。一手把鉞斧。一手施於無畏。一手把羂索。二手結印。次後立畫大度底使者。身赤白色面目瞋怒。一手把羂索。一手當胸竪把鉞斧。又最勝明王金剛菩薩座下。又畫九頭阿難嚲龍王。畫五頭無熱惱龍王。畫七頭娑伽羅龍王。各長跪坐瞻仰如來。一捧寶珠。二捧蓮華。是等龍王面目熙怡。狀如天神。頭上畫出龍頭。次大慧菩薩左。畫半拏囉婆枲抳觀世音母菩薩。身白色相。右手執開蓮華。於花台上畫如意寶珠。左手仰左髀上。施於無畏。此觀世音母菩薩座下。畫多羅菩薩。身白黃色。右手把青優缽羅花。左手施於無畏。次畫毘俱胝菩薩。身白紅色三眼四臂。一手把如意寶杖。一手把君持。一手把數珠。一手把蓮華。次佛毫相菩薩後。畫摩莫雞金剛母菩薩。身靘白相。右手把般若梵夾。左手掌寶施之無畏。身狀顏貌一如般若菩薩。此金剛母乃是一切諸佛菩薩金剛母故。次金剛母后。畫央俱施金剛菩薩。右手執金剛杵。左手仰伸髀上。次畫執金剛拳金剛菩薩。左手當胸執金剛拳印。右手仰伸髀上。次畫金剛雹金剛菩薩。左手執金剛杵。右手揚掌。是等金剛面目慈軟具大明咒。大威德力衛護一切。如是金剛及諸菩薩。各以冠纓環釧衣服種種莊飾。坐蓮華座半跏趺坐。菩提樹上及二側邊。畫諸天天子。鼓奏天樂。及畫八淨居天眾。騰繞樹上各乘去雲。各手把捧散種種華而供養佛。次於佛左東北角邊。面畫提頭賴吒天王。左手執槊。右手側揚掌。次於佛左東南角邊。面畫毘嚕侘迦天王。左手執槊。右手側揚掌。次於佛右西南角邊。面畫毘嚕博乞灑天王。左手執槊。右手掌金剛杵。次於佛右西北角邊。面畫多聞天王。左手執槊。右手執金剛杵。是等護世天王各以衣甲被飾莊彩半跏趺坐。又提頭賴吒天王后。畫伊舍那天神。及畫步多鬼王。又毘嚕侘迦天王后。畫火天神。及畫苦行仙眾。又毘嚕博乞灑天王后。畫羅剎王。及畫僕從。又多聞天王后。畫風天神。及畫僕從。又當菩提樹上空中右邊。復畫大梵天王。後畫二梵眾天。左邊空中。又畫帝釋天王。後畫二釋眾天。又於毘嚕侘迦天王右。畫焰摩王。坐於牛上牛臥畫之。如是天神鬼等各以自服種種莊彩。次難勝奮怒神下左。畫持咒者。長跪曲躬手把香鑪。觀頂輪王。又佛座下於幀邊面。畫熙連禪河。於是世尊告金剛密跡主菩薩言。此像乃是一字佛頂輪王大變像法。是一切佛同共宣說。若有智者見遇斯像。生希有想信喜觀禮。燒香供養憶相讚持。此人則得今世當世壽不空過。於俱胝劫所造重罪則皆殄滅。若有受持一切佛頂咒者。佛種族咒者。諸天菩薩種族咒者。一切金剛種族咒者。及餘咒者。若已成驗若未成驗。對斯像前如法塗壇。種種供養作本咒法。速得本咒最上成就所求願故。

爾時釋迦牟尼如來。復謂金剛密跡主菩薩言。汝復諦聽。白傘蓋頂輪王變像畫法。是殑伽沙俱胝佛。為令拔濟諸有情說。若畫像者。所治織法貨畫像法皆准前方。圓三肘中畫菩提樹。當於樹下畫釋迦牟尼如來。具大人相身真金色。示說法相結跏趺坐師子座。佛右畫金剛密跡主菩薩。面目熙怡身紫赤色。右手把金剛杵。左手把白拂。佛在畫淨居天王。面貌熙怡身白紅色。左手當胸把開蓮華。右手把搯數珠。次當佛前准前。畫白傘蓋頂輪王。於菩提樹上左右。各畫一矩律婆天。狀如裸形孩子。身白紅色手持寶索。各乘住雲。樹上空中左右共坐。畫六淨居天眾。各捧散花皆乘住雲。又於佛右畫持咒者。長跪瞻仰手把香鑪。上下四面畫雜寶花。密跡主此名白傘蓋頂輪王變像畫法。當能成濟一切有情諸福業事。

復誥金剛密跡主菩薩言。我又次說光聚頂輪王變像畫法。是像是諸佛說。於出世世間。得最勝上成益有情無上道法。若畫像者。所治織法貨畫像法亦准前法。其量三肘或方一肘。中畫寶山種種莊飾。山下畫菩提樹。當於樹下畫釋迦牟尼佛。身金色相具大人相。結跏趺坐頂放種種色光明焰。示說法相坐白蓮華寶師子座。佛右畫金剛密跡主菩薩。面目熙怡身紫赤色右手把金剛杵。左手把白拂。佛左畫觀世音菩薩。面目熙怡身白黃色。右手執蓮華。右手執白拂。當佛座前准前。畫光聚頂輪王。樹左右各畫一矩律婆天。色狀准前。手持寶索各乘住雲。樹上空中左右各共坐。畫六淨居天眾。各掌散花俱乘住雲。又佛座下右邊畫持咒者。長跪瞻佛手把香鑪。是菩提樹地畫作七寶。又佛座下畫大海水。其中多畫蓮華魚獸。密跡主此光聚頂輪王像。能導有情成果諸法得令脫難故。

復告金剛密跡主菩薩言。我又次說高頂輪王像。此像亦是一切諸佛。為當憐愍一切有情利益故說。若畫像者。所治織法貨畫像法亦准前法。方圓三肘或方一肘。中畫菩提樹。當於樹下畫釋迦牟尼佛。身真金色具大人相。結加趺坐示說法相。右手伸右膝上施於無畏。左手仰伸臍下。頂放眾光。佛右畫金剛密跡主。面目熙怡身紫赤色。右手執金剛杵。左手執白拂。佛左畫觀世音菩薩。面目熙怡身白黃色。右手把蓮華。左手把白拂。當佛座前准前。畫高頂輪王。樹上左右。各畫一矩律婆天。狀相準前。手持寶索各乘住雲。又上空中左右。各共坐畫六淨居天眾。俱乘雲住。各掌散花供養於佛。又佛座下右邊。畫持咒者。長跪瞻佛手把香鑪。密跡主此高頂輪王像。成進有情一切願法。脫諸難故。

復誥金剛密跡主菩薩言。我又次說勝頂輪王像。此像乃是一切諸佛。為當憐愍諸有情說。若畫像者。所治織法貨畫像法亦准前法。方量三肘或方一肘。中畫菩提樹。當於樹下畫釋迦牟尼佛。身真金色具大人相。結跏趺坐作說法相。右手揚掌。左手伸左膝上。頂放眾光坐師子座。佛右畫金剛密跡主菩薩。面目熙怡身紫赤色。右手執金剛杵。左手執白拂。佛左畫淨居天王。面目熙怡身白紅色。右手執蓮華。左手執白拂。當佛座前准前。畫勝頂輪王。又於樹上左右准前。各畫一炬律婆天。各持寶索皆乘住雲。又上空中左右。各共坐畫六淨居天眾。俱乘住雲。各捧散花供養於佛。又於佛座右邊。畫持咒者。長跪瞻佛手執香鑪。密跡主此勝頂輪王像。拔脫有情一切障苦。汝盡應知。諸佛菩薩各有無量變易色身。導誘現化示此變像。為欲成就是當咒者。是故智者應常正發慈心悲心憙心捨心。施心忍心淨戒心精進心。靜慮心般若心。無上正等菩提法心。為當拔濟一切有情。隨所方得白[疊*毛]絹布木板。一肘半肘皆任模畫。莊飾供養。則得最大無上善根。當成五頂輪王三摩地位。住證十地乃至菩提更不退故。

一字佛頂輪王經卷第一