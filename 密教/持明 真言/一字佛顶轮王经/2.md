# 一字佛頂輪王經卷第二

大唐南天竺三藏菩提流志譯

## 分別成法品第三

爾時金剛密跡主菩薩。合掌恭敬白言世尊。如來無上應正等覺。願垂哀愍為修行者。略說頂輪王成就行法甚深理趣廣大威德。復白佛言世尊一切諸咒皆依此中。云何當成所修持者。是時世尊謂金剛密跡主菩薩言。善哉善哉密跡主。汝能於我善發此問。汝今諦聽諦聽善思念之。我當為汝說諸佛行法理趣金剛法句。從無量佛最勝偈句理法所生。為得利益成就咒者。是時釋迦牟尼如來。普觀大眾以大梵聲。讚伽他曰。

&emsp;&emsp;釋迦大師子&emsp;&emsp;無量菩提門

&emsp;&emsp;理趣自在行&emsp;&emsp;當為最上使

&emsp;&emsp;見苦迫有情&emsp;&emsp;樂修行此法

&emsp;&emsp;天人共戴仰&emsp;&emsp;當成無上尊

&emsp;&emsp;修習是深法&emsp;&emsp;稱嘆大妙咒

&emsp;&emsp;信樂於大乘&emsp;&emsp;心行應菩提

&emsp;&emsp;住塔淨堂室&emsp;&emsp;河淵及泉側

&emsp;&emsp;逈樹山窟中&emsp;&emsp;山林多花處

&emsp;&emsp;獨坐堅淨心&emsp;&emsp;潔身口清淨

&emsp;&emsp;是處常止住&emsp;&emsp;依法持禁戒

&emsp;&emsp;一心憶持咒&emsp;&emsp;識咒三摩地

&emsp;&emsp;出生及成就&emsp;&emsp;種種證相法

&emsp;&emsp;證法咒成已&emsp;&emsp;破滅生死家

&emsp;&emsp;所願皆圓滿&emsp;&emsp;不久獲菩提

&emsp;&emsp;常用二種意&emsp;&emsp;持戒並善伴

&emsp;&emsp;成就此不難&emsp;&emsp;即此身得證

&emsp;&emsp;不動心堅淨&emsp;&emsp;常憶佛菩提

&emsp;&emsp;佛頂輪王法&emsp;&emsp;則此身得證

&emsp;&emsp;若有咒者伴&emsp;&emsp;勤修為有情

&emsp;&emsp;難思眾多相&emsp;&emsp;則此身得證

&emsp;&emsp;誠心咒印塔&emsp;&emsp;誦咒修大法

&emsp;&emsp;一一分明解&emsp;&emsp;則此身得證

&emsp;&emsp;堅固具精進&emsp;&emsp;廣大心無量

&emsp;&emsp;作法最增上&emsp;&emsp;則此身得證

&emsp;&emsp;身諸相圓滿&emsp;&emsp;質直具真智

&emsp;&emsp;能忍苦飢渴&emsp;&emsp;是人應成就

&emsp;&emsp;智者若當得&emsp;&emsp;此經及法門

&emsp;&emsp;彼亦不久時&emsp;&emsp;最勝證成就

爾時世尊謂金剛密跡主菩薩言。我滅度後當有頑癡罪惡有情。住於我所幢相法類苾芻苾芻尼瑦波索迦瑦波斯迦。常好隨逐愚癡邪見諸惡談論。貪著美味懈怠少德。如來十力四無所畏四無礙解。大慈大悲大喜大捨真如法界四聖諦法。靜慮威德無畏。大乘說不信忍。無力順修菩薩律行方便法教。誹謗毀訾。不敬不信諸佛菩薩三摩地門神通威德。此等之人持作斯法。不得成就。則加謗我及謗菩薩。唱言此法非佛所說是魔所說。妄說菩薩教行大乘。若便見有善男子善女人持此咒者。故謗惱亂作諸障礙。因此殃咎當得無間無量重罪。是故密跡主有善男子善女人等。願欲修行菩薩大行。堅固信向一心正願。常樂書寫大乘經典。讀誦供養解其義味。若見斯人則為解釋。如寶雨經一一法門。修學菩薩加行法行則得成就。是故密跡主。咒何所成要從身心。勤懇布施持戒忍辱精進定慧清淨。一心修習方得成就。

## 一字佛頂輪王經分別密儀品第四

於時金剛密跡主菩薩復白佛言。世尊云何行是一字頂輪王咒。沐浴淨法觀想心法。世尊哀垂願為解釋。由此法支法具足故。速得一字頂輪王咒成就證門。

爾時世尊誥金剛密跡主菩薩言。汝復諦聽。我為利益薄德尠福少精進者。說一切咒修治法時。每日三時洗淨浴法。不貪諸慾念心無亂。唯一想佛。慈心備緣十方法界一切有情。持以淨土和乾瞿摩夷末。咒之澡手洗淨沐身。若澡浴時著浴儭衣。結印護身。護身咒曰。

唵(二合)[合*牛](一)麽麽麽麽(二)虎(二合)[合*牛](三)溺(儞昔反四)

當誦此咒七遍護身。若懺罪障求趣神通。當用白土其土無蟲勿赤勿黑勿臭勿穢。若求豐饒用黃白土。其土無蟲亦勿臭穢。若降伏法用赤黑土。若欲尊他當用不白不黑土。若欲他人敬伏讚歎用青赤土。如此等土智者善知。

取土咒曰。

唵(二合)[合*牛](一)娜囉(上二)虎(二合)[合*牛](三)

咒土七遍。乃[角*厥]取土作一切法。若遇清潔靈聖河泉。水有眾鳥於四岸上多花菓樹。入中澡浴福勝吉祥。

加持洗浴咒曰。

唵(二合)[合*牛](一)入嚩(無可反下同)攞(二)虎(二合)[合*牛](三)

當誦七遍護身灌頂如法洗浴。是水雖聖若有畏難。及有婦人小兒畜獸種種踐穢。則不堪浴。

加持土咒曰。

唵(二合)[合*牛](一)跛(比沒反二合)囉(上)入嚩攞(二)虎(二合)[合*牛](三)

若欲浴時咒土七遍。置土淨處勿令穢唾被甲咒曰。

唵(二合)[合*牛](一)入嚩攞諦惹(而者反下同二)虎(二合)[合*牛](三)

若當浴時以右手頭指中指無名指小指急把拳。覆置心下。以大指直竪按於心上。誦被甲咒。咒拳指七遍想成被甲被束甲冑咒曰。

唵(二合)[合*牛](一)入嚩攞(二)播囉(上)訖(二合)囉(上)麽(三)虎(二合)[合*牛](四)

是咒又咒心上。拳指身體七遍。安徐入水令水至腰。

一切頂輪王心咒曰。

唵(二合)[合*牛](一)卓(知古反)[日*魯](二合)[合*牛](二)畔馱(三)窣(二合)嚩訶(四)

是咒入水火誦七遍。則當禁止毘那夜迦。水中龍黿不相災害。及能成護一切事業。又重咒土七遍。分為三分。三種揩洗。先以一分從腳塗揩洗至於膝。次以一分從膝塗揩洗至於臍。次以一分從臍塗洗乃至肩臂手面背等。浴已著衣。又以斯咒咒水七遍。三遍[泳-永+截]灑頭頸身份。靜默斷語。又誦此咒作護身法。次誦難勝奮怒王咒。次誦佛毫相咒。次誦佛眼明咒。次誦摧碎頂輪王咒。如是咒等護持一切最為殊勝。若佛種族咒中作法。佛眼咒上。是五頂輪咒中作法。亦佛眼咒為最為上。若結壇地界及十方界。自護護伴。當用摧碎頂輪王咒及一切頂輪王心咒。

淨身口咒曰。

娜莫薩嚩勃馱(一)菩地薩埵南(二)唵(二合)[合*牛](三)戌(輪律反)睇努(四)輸(詩住反)馱柰(奴箇反)野(五)窣(二合)嚩訶(六)

是咒若入壇時。著淨衣已咒水三遍。漱口[泳-永+截]灑頭耳肩心。整儀直視發大悲心。大步徐行直入壇內。如是智者恆著新淨[疊*毛]布等衣或麻布衣。修斯咒法。常以一切頂輪王心咒。咒一切物。輪王像前持供獻已。坐茅草上。一心想像諸佛菩薩。誦咒結印稽召發願。瞬目瞻像。結連華印想佛坐印。如是作持何謂為故。願得佛座菩薩座故。

把數珠咒曰。

唵(二合)[合*牛](一)遏部羝(二)弭惹曳(三)悉地悉馱遏梯(聽兮反上聽字平聲呼四)窣(二合)嚩訶(五)

是佛族咒。用菩提珠每念持珠。皆咒三遍速得成向正等菩提三等證法。其一切咒陀羅尼法。亦如此三成就等法。求富豐饒用金銀珠。求當成熟一切勝事用頗梨珠。所穿珠索童女合持。各誦本咒咒珠貫系。

咒數珠咒曰。

娜謨皤(蒲餓反)伽(渠迦反又音迦字居奈反又音奈字奴箇反下同)嚩底(丁禮反一)悉睇沙馱野(二)沙馱野(三)悉馱遏梯(同上四)窣(二合)嚩訶(五)

是佛族咒咒珠貫已。掬珠合掌又咒七遍。如是事作名受持珠。常坐茅草心靜寂默。著茅草衣。持誦課數作安隱法。若時數畢。當又咒持室利木。或榓攞木。或白栴檀木。或榓木。或楓香木。橫十二指量兩頭齊斫截。作安隱法作富饒法皆上成就若酸棗木。佉陀羅木。迦羅弭羅木等。橫十二指。兩頭銛斫截。作調伏法亦上成就。無斯三木但得其葉。葉無蟲者作亦成就。當以瞿摩夷和諸香水。每日塗灑坐臥等處。及灌頂處。所用水時皆淨洗細濾。內外衣服常淨澣濯。如斯作法若不成就。則加一切頂輪王心咒。遍遍同誦。又不成就復加佛眼咒等。三皆同誦心莫縱愓。是佛眼咒過去諸佛已說示故。我今復說。為當成就救五逆者。持此一字佛頂輪王咒。得大證成。何況性淨具信根者。受持讀誦而不成就。若持咒者。無此五頂輪王像對坐持念。如佛說像想像目前。一心瞻仰合掌禮已跏趺端坐。

定想心咒曰。

娜謨囉(上)怛(二合)娜怛(二合)囉耶野(一)[橠-多+可]者攞弭[口*(隸-木+士)](二)窣嚩訶(三)

誦一七遍。結大根本印咒七遍。隨想思印金剛所成。想印壇地成大海水。深廣無沜觀想大海咒曰。

唵(二合)[合*牛](一)弭麽路娜地(二)虎(二合)[合*牛](三)

誦一七遍。觀想大海深廣無岸。清淨明徹無有動濁。顯現分明當海心中有大寶山。

觀想寶山咒曰。

唵(二合)[合*牛](一)[橠-多+可]者攞(二)虎(二合)[合*牛](三)

誦一七遍。觀想七寶須彌寶山。周圓高廣無量無邊。具足眾寶光飾顯現。稱其山上有大蓮華。眾寶所成。

觀想寶蓮華咒曰。

唵(二合)[合*牛](一)虎(二合)[合*牛]迦麽攞(二)窣(二合)嚩訶

誦一七遍。觀想無量百千大葉七寶蓮華。台須蘂莖光飾顯現。其台廣大亦如山等。蘂葉相稱。於其台上有大寶帳。

觀想寶帳咒曰。

娜莫薩嚩嚲詫伽哆(得箇反下同)南(一)唵(二合)[合*牛](二)薩嚩吐(土固反)薩羝(三)薩(僧乙反)叵囉(上)呬摩(二合)[合*牛](牟甘反四)誐(魚戈反又反迦字居歌反)誐(同上音)娜金(居淹反五)窣(二合)嚩訶(六)

誦一七遍。觀想寶帳一切寶飾自然成顯。東西南北四維上下廣博無量。半月滿月大寶摩尼。奇諸寶花寶鐸金鈴。處處彌布間錯莊嚴。真珠羅網妙香花纓周匝垂覆。其諸寶中出種種光。互相交映。復於光中見諸如來神通自在。當寶帳上。想有傘蓋廣大無量。稱寶帳上以眾寶珠寶華雜拂而為莊飾。寶網纓珞四布垂繞。於寶帳中。想有釋迦牟尼如來。處師子座結跏趺坐。具足三十二大人相八十妙好。身放圓光作說法相。瞬目瞻視一字頂輪王菩薩。如上說諸菩薩聲聞天等。想皆有之分明顯現。及想自身在寶帳內。於佛右邊長跪曲躬。手執香鑪誦本持咒。啟佛會眾。並啟十方一切諸佛坐寶帳中。顯現分明願受供養。復當想持種種香雲種種香華香食香水。供獻佛會。則發願言。唯願聖眾各以神力。哀愍護我住受供養。乃待周畢。次誦一切頂輪王心咒一百八遍。又別想成東西南北四維上下。深廣如海七寶浴池。滿中香水浴釋迦牟尼如來真報佛身。及當一時想浴十方一切真報佛身並佛種族菩薩咒神本所咒神。想總浴已。又想種種旃檀塗香。一時塗飾一切佛身及佛種族菩薩咒神。又想種種奇妙繒綺金縷袈裟頭冠纓絡及諸衣服。一時嚴貫一切佛身及佛種族菩薩咒神。重複想啟帳內會坐。又想獻列諸上飲食。一時供養一切諸佛及佛種族菩薩神已。仁者則以此所善根。心口發露誠懺眾罪。迴向菩提。想請諸佛於寶帳中。轉大法輪。仁者當即如在帳內佛右跪坐。識觀鼻端想心無惑。右手搯珠左手當胸。結數珠印調調誦咒數。課滿已置數珠於淨香篋中。印咒護持。重燒焯香。想諸香花如法供養。則誦本咒解其方界。合掌頂禮依方發遣。如是觀法三十六月。斷諸談論心莫愓劮。隨逐諸境亂濁觀想。清淨依法每日三時。則得見證一字頂輪王大三摩地門。

## 一字佛頂輪王經分別秘相品第五

爾時釋迦牟尼如來。復告金剛密跡主菩薩言。此一字頂輪王咒成就行法。諸佛共說。為得利益一切有情。成斯佛頂輪王教法。密跡主過去現在一切如來所說句偈教行法門等無差別。皆擇空寂幽閑勝處。我復略說簡大名山聖所居處或仙神岩窟或空淨新室或獨樹林泉。於斯勝處一心善淨修行是法。於不善法極盡斷除。於善淨法生建淨義。是二法句蔓延能生善不善業。是故所食飲食。滋味辛甘醎澹勿欲貪餐耽嗜過飽。若飽使不能持誦供養燒火。定心不生。是故咒者離貪慾食。恆初夜分。隨力轉讀花嚴寶雨及餘一切摩訶衍經。觀其行法制御心田。修習此教為無為法。若布瑟置迦。每中夜分敷淨茅草。四週結界結印誦咒。印護持身如師子王。頭南面東右脇枕手疊伸足臥。若扇底迦。每中夜分頭東面北右脇枕手疊伸足臥。若[打-丁+(褒-保+可)]毘柘嚕迦。每臥分時頭西面南右脇枕手疊伸足臥。若睡夢見上菩提樹栴檀香樹弭攞樹欝頭末羅樹。名證中品向速成相。若有夢見。乘白鶴孔雀金翅鳥等。身出光焰。名證上品向速成相。若有夢見上七寶幢樓閣寶台。踏花鬘上。或見手把箜篌。詣入僧眾。上塔乘船。名證下品向速成相。若有夢見旃茶羅人豬狗馲駝驢死人等。若觸若乘。是障不成。如是等相智者應知。若毘那夜迦作諸障惱。則以粳米和烏油麻。日日三時一咒一燒各一千八遍。滿三七日則得本神夢覺現身。教誥語言汝去某處。酥蜜相和日夜三時。一咒一燒各一千八遍。滿三日夜則得夢見此教調伏毘那夜迦所有真法。我已受獻喫汝食去。所有真道與當成辦。若夢覺已加念咒神。願為我現大丈夫相。勿為我現天女儀狀。亂我心境妄生貪劮癡愛染心。又持護身覆復安睡。則得夢見本神儀狀或諸神變種種勝事。心亦無取妄生喜覺。若持誦時。勿念過去種種嬉謔雜欲漏法。亦勿思計未來眾事。說諸餘法。散亂動心唯一係想入咒文句一一妙理。若心貪生觀身[月*夆]壞。若心嗔生慈心觀住。若心癡生即十二因緣觀住。若心起緣倒顛生住。即至觀想咒神在頂持以香花先前供獻。結跏趺坐如法念誦。若少不依如所法式。則為障礙毘那夜迦。破壞食噉所修功德。如是人者若誦念已。護身結界端身直項。結跏趺坐瞬目平視。舌拄上齶。以右手背押左手掌。伸置臍下。觀照四大色畢竟空體無真實。復觀五蘊其性亦空。如法界性無我無人亦無受者可得之法。心則寂靜。復觀靜心心亦無住。咒者誦咒每時數畢。常作斯觀。若見種種神變境像特勿取著。自靜見心。即得滅除一切罪垢。若有未曾入此一字佛頂輪王大種族壇。為阿闍梨教授法者。自持斯法。則便常為毘那夜迦如影逐身。障喫咒者所獻香花飲食香水火食。咒聲不令得到本所咒神。法無成驗。此頂輪王若成就者。則常不為姥[巿*犬]馱吒迦。毘那夜迦王。作生障難。況餘一切毘那夜迦。能障難耶。是故智者欲得成就此咒法者。當以難勝奮怒王咒。或以輪王僕從二十種咒。於持誦時燒火食時。障護其身。若不依法一一護身。則難成就。常為諸惡天龍藥叉羅剎惡姤仙類茶枳尼鬼畢捨遮鬼及諸餓鬼。處處隨逐伺求其便。破壞虛耗。是咒法中莫以曼陀羅花。弭羅花。遏伽花等持獻供養。及諸佛頂供養法中。亦不供養。應以惹底花。[(口/又)\*頁]缽羅花。拘物頭花。蓮華。諭底(聽異反)迦花及餘種類香馞名花。持此花等。常以供養五頂輪王。若有咒者經一二三度精修此法。不證悉地。倍應勤懇專精修習。乃至七度。各正月五月九月。詣海河潬日日三時。印砂佛塔隨力印修。並轉大乘諸餘經典。觀我一切所行之跡。修學斯法。印是塔數滿三十萬。為滅先世十重業障。復隨此一一塔前。以塗香末香諸妙花香而獻供養。於一一塔前。坐誦咒一百八遍。智者如是如法修持不成就者。為宿障重。又加日日印一肘塔一千已上。若五逆重罪亦得銷滅而證成就。況餘微薄諸宿障耶。如斯依法精勤修習。但誦持咒亦得銷滅。何況印塔。

又法詣住江河海岸。採以蓮花一咒一擲江河水中滿十萬箇。則得成向。何況倍加可不成就。若非是處作修法者。則不成辦。如斯咒法薄尠福人。使加印塔乃得成就。植福德人但所依教誦持供養。遂期成就。如是成者勤誦持咒以為根本。是故諸善男子。堅固精進身心清淨求菩提者畢定成就。密跡主未曾見咒。虛辭說導我題是咒在經自成。要假精進為於菩提師僧父母及苦眾生。勤功修習合掌頂禮。依法誦咒翦除垢障。乃得成就。如是頂禮為得成就廣大功德。如是頂禮無量果報無量福聚。是故數數合掌頂禮。乃得口善身善意善成就功德。劫初有情性質純善福德高勝。隨作隨成。不等今我釋迦牟尼如來。出濁惡世得解脫時。及弟子等證解脫時。是故智者相續除斷猜疑網心。具足精進淨修福事。則便成證。若有宿殖福德增勝。依法修行速獲成就。若無宿殖福德尠薄。依法修持久乃成就。此最上咒若證成就。則得高勝無等等故。譬假瑠璃寶比蓮花光寶。功力價直倍數。不及無諭匹。故則知一字佛頂輪王力。不思議勇勐殊特。咒者應常持缽乞食。若得飯餅應淨濤擇。分為三分一分獻佛咒神諸天。若食獻已。持施水陸一切有情。一分給施外來乞者。若無乞者施與禽獸。一分自持依法而食。若有作求安隱法時。面北坐食。若有作求富饒法時。面東坐食。若有作求調伏法時。面南坐食。咒者每日慈心弘願。普覆一切有情受眾苦者。誓當度脫。若大苾芻瑦波索迦持梵行者。若心慈悲獨行持法則無障礙。是故智者樂欲安隱富饒調伏速成證者。應常定心恭敬合掌頂禮佛塔。淨持灑地。持以牛糞和黃土泥。塗摩壇地。誦以一切佛頂輪王心咒。或誦摧碎頂王咒。咒白芥子淨灰七遍。布散十方結為方界。持以四橛繫於線索。咒之七遍四角團釘。結方地界安布坐位。種種獻列護身結印。請召供養誦咒燒火。自身成驗。先初供養釋迦牟尼如來。次當供養一字明頂輪王。次當次第供養諸頂輪王。次當供養觀世音菩薩及所種族。次當供養金剛密跡主菩薩及所種族。次當供養與願頂王及所種族。如是供養一一次第。皆持香華前供養已。次當供養世間天神。如斯供獻名三種族供養法則。愚癡嬰人無所曉解。種種謗毀一切咒者。說諸咒法盡是謾語。智者若遇如是癡人。應自思觀。是諸佛說必不虛謬。但自專至修行供養扇底迦法。布瑟置迦法。[打-丁+(褒-保+可)]毘柘嚕迦法。若布瑟置迦法作誦咒時。燒火食時。面東一心跏趺端坐。咒後每加窣嚩訶三字。若扇底迦法作誦咒時。燒火食時。面北定心結跏趺坐。亦每咒後加窣嚩訶三字。若[打-丁+(褒-保+可)]毘柘嚕迦法作誦咒時。燒火食時。面南瞋怒。左腳踏右腳側上蹲坐。亦每咒後加虎[合*牛]二字。若欲常作扇底迦法。以烏油麻和白芥子。作火食法。若欲常作布瑟置迦法。亦以烏油麻和白粳米。作火食法。若欲拔去佛法中刺。作[打-丁+(褒-保+可)]毘柘嚕迦法。以毒藥和榔伽裡根。作火食法。若布瑟置迦法。以弭攞木。[打-丁+(褒-保+可)]輸迦木。[打-丁+(褒-保+可)]縒娜木。菩提木。薩惹迦木等。常然燒火。若扇底迦法。以儞劬陀木。[殳*頁]頭末羅木。[打-丁+(褒-保+可)]說他木。天門冬草等。常然燒火。若[打-丁+(褒-保+可)]毘柘嚕迦法。以佉地羅木。無槵木。苦棟木。迦囉弭攞木等。常然燒火。調他怨恶心迴伏故。名[打-丁+(褒-保+可)]毘柘嚕迦。蠲除災障一切寧靜故。名扇底迦。願得圓滿求者如意故。名布瑟置迦。如是等法於一切處咒者。善思依法修習。為此教法得最上故。為欲闢除此教法中一切災障。應作是法。除斯法者餘不應作。此所咒者慈心一切梵行清淨。莫如外道發長甲長則得清潔。若發長備蟣虱俱生。隨生障咎念誦不成。若甲長則裡停垢穢。枯花燒香便則污觸。隨亦生罪。日月蝕時特勿觀說。亦勿譏謗和上闍梨過與非過。若所供養咒神之時。忽見咒神受天快樂。勿愛願同。見有國土無主紛亂。特勿住中修法念誦。又勿住於神龍護地。藥叉羅剎常集住地。死尸陀林地。無佛法地。虎狼住地。多蚊虻地。無雨方地。多饒風地。多賊住地。屠殺住地。沽酒住地。賣經像地。賣凶具地。淫女住地。及眾難地。皆勿住中營法念誦作求諸法。悉不成就。念誦法中燒火法勝。天神喜滿。譬如飽食歡喜充適。是故佛說一切念誦品法中火法為最。亦不諭以國王下劣如藥叉相。亦不談論軍陣相殺通國使命媒媾凶戲。縛人治病皆不應作。如向所說。念誦燒火一切法事。廣功廣成少功少成。亦勿施他酒肉毒藥刀劍弓箭斧槊之具。亦勿讚殺快殺方便殺謀殺。亦勿佔說他吉凶事。亦勿教他迷倒癡法。及所恐怖一切有情不安隱法。皆勿應作。住清閑處以智方便。想修諸法。若有緣遇不淨步多鬼處有尸鬼處藥叉羅剎等處。常一出入想為清淨。於念誦處結跏趺坐。想諸妙法成香水池。沒身澡浴結浴咒印。印身想為塗香。遍身塗飾一至念誦。不應動搖謾視聽察謦唾談論。若破威儀動搖謦瘶。則重輪結浴印印身。持以淨水洗手嗽口。乃復誦念亦得上中下而皆成就。

## 一字佛頂輪王經成像法品第六

爾時世尊復告金剛密跡主菩薩言。我見來世一切咒者。薄德少福樂著嬉戲。不善伴侶耽湎愓劮。於戒缺漏智見狹劣。不樂學求頂輪王廣教出世上法。唯樂世法。我為斯人說頂輪王世成就法。心不猜動依法修習。則定成向。密跡主成世法者。應常每日依時。請召日神月神星神隨所住神。一心念誦攝喚來住。結界護身誦咒作法。則得世間諸法成就若不護身結界結印。則為奪人精氣鬼。奪所咒力。六分偷五。或全偷奪。或為茶枳尼鬼。奪所咒力。若恐偷奪。則誦一切頂輪王心咒難勝王咒。定得卻全本所咒力。密跡主是故一切咒者。心常寂靜堅持六念。係修咒法發菩提心。則得成就。離菩提外畢無成辦。何以故假菩提心大威力故。密跡主是故咒人。制令不食青黑之食。亦不應於佛床法床僧床和上闍梨父母等床坐臥。喫食亦不頰食大摶飯食嚼食作聲。半出入食顧視語食共傳器食手指揩齒皆不應作。咒者應知如法摩壇。正跏趺坐端儀默食。若念誦時若作法時。若請召時。應斷一切善不善語如法誦念。亦勿與他一床坐臥。傳著衣服鞵屩韈等。其所食器純用赤白銅器梡食。若已食訖則水淨洗。重以土灰裡外揩拭。常不作諸嘲誂戲論。若喜違犯隨罪俱生。咒難成驗。若作大法。恆候年吉月吉日時。依法營造三種品法。謂佛神通月修最第一。證向頂王廣大悉地。每白黑二月八日十四日。食三白食。加以香花新淨飲食。持獻供養如法念誦倍速成證。趣成就者。如法依法當畫像。變命教童女。香湯澡浴。受八戒齋。治絲造織。方應度量。勿刀截斷。方量五肘或復三肘。於吉日時起首畫彩。或以板畫。其匠畫時洗浴清潔。著鮮淨衣受八戒齋。先當正中畫釋迦牟尼佛。坐師子座結加趺坐。具眾相好頂放大光。作說法相身有圓光。次佛右邊。畫觀世音菩薩。身黃白色首戴寶冠。冠有化佛面有微怒。一手把白拂。一手把數珠。又於眉間竪畫一目。以天衣服瓔珞環釧種種莊嚴。坐蓮華座結加趺坐。次佛左邊。畫金剛密跡主菩薩。身青色相首戴寶冠。面目瞋怒。一手把金剛杵。一手把白拂。亦以衣服瓔珞鐶釧種種莊嚴。坐蓮華座結加趺坐。次後畫最勝明王金剛。畫大度底使者。畫可畏金剛。畫黃眼金剛。畫大笑金剛。畫大拳金剛。畫軍吒利金剛。是等金剛各有大力。最上調伏。皆執器仗坐蓮華座半跏趺坐。各以種種衣服瓔珞而莊嚴之。次觀世音菩薩後。畫馬頭觀世音王。畫意樂圓滿王。畫白衣觀世音菩薩母。畫多羅菩薩。畫毘俱胝菩薩。畫佛眼菩薩等。是等菩薩各各執持本所器仗。坐蓮華座半跏趺坐。亦以眾妙衣服瓔珞皆莊飾之。次佛左邊。畫難勝大奮怒神。畫大字神。次佛右邊。畫佛眼神畫相好神。是等四神身皆金色。坐蓮華座半跏趺坐。密跡主如是等像。色相器仗如前所說。是大變像名如來身最頂輪王大成就像。一切諸咒等同通用皆畫成證。於時世尊謂曼殊室利童子言。我昔見汝未證地時。誦以是咒供養此像。像放大光照此三千大千世界。三界上中眾生意樂歖適。曼殊室利汝為光照。昇證三地得五神通。是故說像不可思議。是如來身大三摩地。由是我以此三摩地力。普大三界為諸有情。利益成就。神通變示頂輪王身。如如意寶。

爾時世尊復誥曼殊室利童子。汝善能以大被甲冑善巧方便。安住有情示濟有情。無量變化現於佛身菩薩身緣覺身聲聞身等。攝取眾生說諸勝法覺悟有情。是時曼殊室利童子。合掌恭敬白言世尊。佛有幾名現頂輪王大三摩地。流此世界。於時世尊誥曼殊室利童子。汝問一字頂輪王名者所謂。名印捺羅名帝釋。名布嬾娜羅名大梵天。名毘瑟怒天名摩醯首羅。名自然名劫比羅。名步嚲娜名姥儞。名底[口*栗]詑迦[口*栗]灑名大地地。名治世地名弭野縒。名一切行名一切門。名寂靜名涅槃。名變化名所變化。名難摧名大天。名阿素洛名救度。名勝首名最勝。名那野迦名毘那夜迦。名福德名恾伽羅。名一切事成就名救世。名作樂名作安隱。名空第一義諦名不生應名。名名聞能施名具悲。名具知名三摩地。名具慈名婆魯拏。名師子名牛王。名禰嚩名龍王。名藥叉名苦行仙。名大苦行仙名能者。名觸者名世間母。名質多羅名三目。名千目名跛弭怛囉名補嚲名大三摩地。名出生三摩地名湧三摩地。名遍知名人中師子王。名調御丈夫名出生第一義諦。名證見名相證相。名三界主名世間主。名無垢稱名五眼。名相似眼名蓮華夢名。光明名火。名步多主名斷欲。名無慾名無嗔。名破嗔名遣嗔。名摧垢名勇勐將。名大王名護世。名治地名帝釋像。名香象名白蓮華。名解空名見空。名現彼名見道者。名生者名無生者。名分別名無分別。名盡分別名破分別。名護世間名善國。名許可名焰摩王。名施財名水天。名俱癈囉天名提頭賴吒。名善現名蘇彌盧。名金剛名諭金剛。名妙妙行名勇勐。名大勇勐名所生名大所生。名常住名無常名常無常。名頂輪咒名大咒王。名藥名大藥。名論者名大論者。名上名無上。名白名演白者。名丈夫名說丈夫。名娑伽羅名大娑伽羅。名海名大海。名法水住名日月。名羅摩名樂相具足。名相莊嚴名雲名大雲。名樹名大樹。名無等名羅睺羅。名將名大將。名眾生名大眾主。名人主名大人主。名持水名大持水。名龍象名師子。名勇施名未曾有。名不思議名大不思議。名富貴名大富貴。名具富名大具富。名實應供名滅煩惱。名解術名行術。名作變化名具錢財。名法具箭名一非一。名活非活。名山名大山。名無能壞名樂行慈名具足神通。名具力名具智。名無等侶名具足光。汝曼殊室利童子有一類人。知我不生不滅真如實際實法法界涅槃實智無二無相意生儒童作者受者知者見者。作如是解。童子此娑婆世界眾生。稱我為大離欲如來佛調御丈夫天人師。童子我常如是於此世間。成熟有情示如是名。童子如是等名成就眾生。乃有五阿僧祇百千數名。一切聲聞愚癡眾生。雖稱我名亦不識我如是異名。童子我為如是成就一切有情。亦於諸經說是異名。童子復有一類有情。知我無邊殑伽沙等世界中無量種異名。如來說法如如眾生調伏成就。如來亦不去來分別出現色相。童子已不去來無作分別。則能出現無量法事陀羅尼門。

爾時世尊復告曼殊室利童子言。童子若有修持是頂輪王法者。應常佔候吉白月五日八日十三日十四日十五日好星宿時。清潔洗浴著新淨衣。若是俗人受八戒齋。依持法軌清淨修飾。塗結壇場布獻香花。燒設火食先供養佛。及觀世音菩薩。金剛密跡主菩薩。摩訶婆攞神。並諸菩薩一切聲聞辟支佛諸天眾等。如斯供養則得一切大威德天大威咒神大明咒神歡喜觀視。此等諸天雖復日日請召恭敬如法供養。於此法中不應禮拜。何以故以五頂王尊大一切力不思議。童子持此咒者。雖不禮拜一切諸天語勿毀滅。諸咒天神。何以故。為諸天神部族相攝護持法故。是知咒者。亦不應向死喪家。初產生家。不淨人家。旃陀羅家。田獵人家。賣凶具家。賣經像家。外道人家。沽酒家。往詣顧宿受他供養。亦不持以一切殘臭宿食而供養之。及自食噉咒者。當知每日三時自誓。歸依佛法大菩薩僧。發菩提心淨治三業。念佛念法念僧念戒。念施念天。若是俗人常於清旦受八戒齋。不殺盜淫妄語飲酒。脂粉塗身坐臥大床不過中食。以如真智無作之心。虔敬修習則得成辦。

爾時釋迦牟尼如來。復告金剛密跡主菩薩言。又有轉輪王像。於出世世間一切咒像。最上無等准前月日。畫者端肅具持十善。以細白氈方量三肘。或復二肘。先畫寶山。於寶山中畫釋迦牟尼佛。具足眾相身真金色。作說法相佩通身光。坐白蓮華師子座上。頂放大光。於佛右邊。畫咒者貌。長跪瞻佛手把香鑪。又於山下畫大海水。遍於水中畫蓮華葉等。是像莊嚴。准前所說。密跡主此頂輪王像一切佛說。為當咒者得大利益。略說是像。若有見者隨喜供養。隨滅眾罪得大功德。諸天龍神歡喜觀敬。當定成就一切勇勐頂王咒力。得無數佛種種歌讚供養功德。是妙變像無量無數一切諸佛常共讚歎。若有信樂晝夜精進恭敬供食。則得無始一切罪障漸皆銷滅。身業清淨成就頂王功德智海。超過一切最勝殊特。為諸天人供養恭敬無量讚歎。當證佛地更無退轉。證此咒者奮目瞋喝。一切天龍八部鬼神皆得惶怖四散馳走。其天帝釋見是人來。分座同坐。其諸大天亦皆分座。三界諸天見是人來。傲叛不起迎接敬廙。則皆頭破如蘭香枝。若我於億俱胝大劫。讚說是咒亦不能盡。成此咒者是人名證最上悉地。當為住壽三十三天大娜羅缽底三摩地。命安常住不被死殃。受天位畢變身如佛。證五神通棄此天界。以無量天前後圍遶。往諸佛剎。種種變化導誘眾生。隨諸佛剎現帝釋身。或現金剛身。或現大梵天身。或現伊首羅天身。或現童男童女身。或入地獄餓鬼畜生趣。隨現諸身救脫諸眾生。或諸山林城邑聚落為作房舍。種種衣食供給施濟。常作依怙三界。度脫一切眾生。具五神通行菩薩行。為人中尊。

一字佛頂輪王經卷第二