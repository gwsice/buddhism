## 密宗道次第广论卷十

### 明预备仪轨次第品第六之三

卯四　启白诸尊

然灯贤云：「复供养坛轮。」谓于预备诸尊，非唯先应供养，此处亦应供养启白。〈总续〉亦如是说，故当供养。

右膝着地，舌从吽字生为金刚，吽字庄严。右手执持香炉，左手振铃，白曰：「敬礼某金刚，世尊大明王，为愍弟子故，供养诸尊等。我今画依怙，悲体曼陀罗，故我恭敬求，愿世尊恩许。佛作坛利生，住果位菩萨，及余密咒天，诸天与护世，含识住菩提，乐正法有情，诸具金刚目，皆请忆念我。我某甲金刚，于某曼陀罗，随力而供事，为利生画坛，愿哀愍摄受，我与诸弟子，一切坛场事，唯愿速降临。」思惟其义，三次启白。〈律生经〉与〈金刚空行〉，如其所应，亦有此文。〈总续〉完全具足，唯释文稍异耳。〈金刚空行〉与〈总续〉俱说诵三遍。说须思惟彼义而作启白。言作坛利生者，谓以曼陀罗事而利众生。住果位菩萨者，谓已得地。所余密咒天者，谓未得地。其下句〈总续〉作「及护世诸天」，再下句〈律生〉作「情住大菩提」。寂静论师释彼义为安立菩提之人，即是趣入大菩提者。金刚目者，谓金刚眼。〈鬘论〉中仅说：「有情谓人等。」显系与有金刚眼者，同为一事。如〈总续〉云：「诸有金刚眼，乐正法有情。」余文易解。〈金刚空行经〉说此在瓶预备后。然灯贤亦作如是说，此论亦随彼行。

卯五　弟子预备

辰一　四门阿阇黎与业金刚预备

守门之阿阇黎，若是自己灌顶弟子，不须预备。若非尔者，应令住于曼陀罗室东门之外，而受二种律仪。或先授阿阇黎律仪，以预备法而作预备。此须四人，若无者，三人或二人乃至一人。除彼，余如是预备之第五弟子，余续名业金刚。若无别业金刚，〈鬘论〉说即以守门阿阇黎任之。是随难胜月说，如云：「恐坏三昧耶，非弟子莫入，无者用二三，下至用一人。」此中弟子，谓是自传灌顶或为作预备者。总之助自修行之守门师及业金刚。若非自传灌顶而令入者，坏三昧耶。故若非是弟子，虽灌顶事亦当遮其窥视。

辰二　弟子预备及次第

同时可为几多弟子作预备耶？龙智、然灯贤、毳衣、难胜月、黑行等诸论师未明显说数应若干。答日迦跋说可摄受二十五人以下，唯除偶数。此是〈总续〉意趣，如云：「智者于弟子，一三五或七，乃至二十五，摄受非双数。弟子过彼数，是不知摄受。」〈大日经〉云：「弟子信贵族，如是信三宝，成就甚深慧，精进具尸罗，安忍无悭吝，勇敢志坚定，十或八七五，一二四或多，摄受不须观。」此说具彼德相弟子，亦许双数。彼以十数以内为数量者，谓具彼相者，如金刚萨埵极稀少故。此依灌顶而说。若但令入坛者，则许数无定量，即前经云：「秘密主，诸已修习无边大乘密咒行者，彼等即是金刚萨埵，为彼等故说此数量，然阿阇黎成就大悲，唯应发誓广尽诸有情界，由此可成菩提心之因故，应当摄受无量有情。」此等文义，疏如前释，非说灌顶，同时摄受无量弟子。准此差别，〈摄真实经金刚顶经〉亦当了知。〈建立三三昧耶经〉云：「合掌持花，一二三四五弟子，可令入。」此亦连数。〈鬘论〉亦说若一弟子或二或多。藏中智者规式，多如〈总续〉而行。〈总续〉中云：「总之诸弟子，内心互贤善，静调利师长，不摄互仇怨。」此最重要。

若经摄受弟子仪轨所摄受之弟子，至预备时未全在者当如何行？如〈总续〉云：「所摄受弟子，预备时未在，当作彼形像，作所说诸业。若摄受弟子，由余少缘故，未能来至者，可令余暂代。」〈律生经〉说画曼陀罗后作弟子预备。持祥与此论师说修曼陀罗后作善住(即开光)及弟子预备。此是讲说次第而非实行次第，以余三预备法及绘曼陀罗法，显系为与天及弟子作灌顶故。如〈鬘论〉云：「如是弟子略作预备，为预备故，供养安立诸天，为弹智线等故，于曼陀罗地基上升虚空，心想安住。」此处说作弟子预备，次将预备诸尊举升虚空，其后乃说弹诸智线。

辰三　正弟子预备仪轨

巳一　教正发起传内灌顶

此中若于曼陀罗室作预备者，藏中诸先觉说当遮画像等面，勿令观见天预备之花等以及诸瓶。当如〈贤摄经〉说令诸弟子沐浴着新净衣，供曼陀罗，长跪合掌，手捧花鬘。当教示云：「非为希求现法，后世善趣安乐。当为证得如来三身圆满德故，入曼陀罗。如是亦得二种善趣。」此是略摄〈总续〉之义。〈总续〉之文，〈四百五十颂〉中所译最善。「有为修密咒，而入曼陀罗，除有为求福，更有求他世。由希求后世，智者修净信，而入曼陀罗，不应求现果。若求现法者，不得后世利，若希求他世，亦增现世果。」入曼陀罗有三发起，有为修密咒而入者，是求现世善趣。除有为求福而入者，是求后世善趣。有为求他世而入者，是求二身圆满。如是三中，当如第三入曼陀罗。「不应求现果」句，表示不应如彼前二。如此论说以是下劣世间，故现后二善趣同名为现。非唯指今生之圆满。寂静论师说后四句明彼道理，最为善哉，亦与经说入坛三种发起极相随顺，故知如〈明显双运论〉等一类曼陀罗仪轨，译为「诸求咒悉地，当入此坛场」。是译未善，师长应善开晓。使弟子等发如是心：「若求无上佛果，二种善趣亦能兼得，故当为求成佛入曼陀罗。」

次应想诸弟子从自口门入自身中，顺金刚道出住妃莲华中。心间种子放光，召请诸佛佛母，入自口中，溶化灌顶。安于曼陀罗之东门。此处当住何尊之慢，由何方便召弟子入自口？如〈明显双运论〉说自为主尊由心间种子放光召入。弟子生为何天？此论不明。然毳衣大师说修一面二臂黑茹迦。故应修为当时一面二臂之主尊也。论中未说以此等观晓示弟子，似但师长自修即可。然于一一弟子皆当明了观想。

巳二　请白令持

次由东门令其请白入坛，教令诵云：「生老死可怖，如摩竭鱼等，度我出有海，大乐师唯汝，大菩提法固，依怙我乐求，赐我三昧耶，赐我菩提心，佛法僧三归，亦请赐授我，大解脱妙城，依怙令我入。」然灯贤说三请。答日迦跋说令供曼陀罗。呼师长曰大乐，唯汝一人是我大师。大乐是金刚持之名，视师应同彼也。寂静师说法是彼道，固是余不能坏。〈金刚顶〉亦云：「菩萨法坚固。」乐求者即欲彼。三昧耶谓咒续印等。赐我菩提心者，〈金刚鬘〉及〈金刚顶经〉作「赐我诸律仪」。三皈者，谓皈依三宝。〈金刚鬘〉及〈金刚顶〉无此二句。〈律生〉中有。〈金刚鬘经〉有同初三句者。余文易解。今解彼义以猛利欲而行请白。

次以一弟子为上首，普对一切如是告言令其受持。「儿来此大乘，密咒行仪轨，应正开示汝。汝是大法器，身语意金刚，三世诸佛陀，以金刚咒力，正得无等智，无等密咒行，释迦师子等，诸佛以大力，降伏恶魔军，达世间随众，转法轮涅槃。为得遍智故，儿当修此慧。」大乘密咒行句，余曼陀罗仪轨多作「大乘之密咒」。仪轨者，谓方便说。彼之理，谓因汝是大法器故。其次四句〈律生〉仅后二句，毳衣大师曼陀罗仪轨中具有四句。诸佛能得智慧系金刚咒之力，寂静论师谓是念诵之力。大师由了达或证知世间，随自行弟子之心行而转法轮。毳衣大师曼陀罗仪轨亦译云：「知世间随众。」此者，谓密咒法。此是曼陀罗仪轨中所引〈大日经〉文。现译〈大日经〉中第二颂作「过去诸佛陀，如是未来者，现在诸依怙，利生住世者，彼一切了知，此胜密咒法，勇士往觉树，获无相变智。」无「世间随众」第二句。总之三世诸佛，皆依咒轨乃得成佛，汝欲成佛，亦当依止此咒。

前白云「我乐求」，岂非自白已乐咒道，此处何须教欲咒耶？答云无过，意谓如汝所请我为汝作，汝莫散乱当善持此。是令胜解坚固。故〈鬘论〉说此名令正受持。

巳三　受戒加持

此中毳衣大师、寂静、无畏、宝铠、常金刚、毗布底俱说令受共戒阿阇黎戒。此二戒体，如寂静论师云：「此中若有律仪，虽不作阿阇黎亦可与者，是总律仪，谓即皈依及唯发菩提心，如前已说。若须作阿阇黎方授与者，是阿阇黎律仪，谓即五部所摄。」此说皈依为先发菩提心，是共律仪。五部律仪是阿阇黎不共律仪。〈鬘论〉与〈律生释〉亦如是说。唯发心之唯字，但遮五部所摄之三昧耶，非遮诸行而但说发心也。共不共者，不空足云：「次应传与事行部等，共同律仪及无上瑜伽部十四他胜六粗罪等。」彼谓四部所共名共律仪，若传离十四根本罪等三昧耶，为无上瑜伽所独有。然非唯尔，亦共瑜伽部故，以瑜伽部亦说用受五部律法受律仪故。若谓不许瑜伽部有十四他胜罪者，则与〈金刚顶经〉「所余十四种，说为他胜罪。」成相违故。是故阿阇黎戒，为瑜伽与无上瑜伽两部共有，不共事行，又如弟子灌顶，于受不受五部律者，皆可传授，名共灌顶。若阿阇黎灌顶，唯传与受五部律者，故名不共灌顶。如是第一律仪，随受阿阇黎与弟子何种灌顶皆须受持，故名为共。第二唯受阿阇黎灌顶者，方可授与故名不共。又第一是菩萨律仪，故是显密所共，第二唯金刚乘律仪，故名不共。是故安立共不共别，总有三义。

传授二律仪之仪轨，前六论师皆许「我皈依三宝」等四句，及受五部律法。故令三诵「我皈依三宝，悔除一切罪，随喜众生善，意受佛菩提。」而授律仪。此仪轨是〈幻网〉第二及〈金刚幕〉十二中说。若问初三句义，但是皈依忏罪随喜，非受戒轨，第四句中亦不显说受戒，云何可作受戒仪耶？答云：实尔，故第四句当如欢喜金刚，及依寂静论师中所说，作「发心佛菩提」，以是受发心故。唯受愿心非是律仪，故知是受行心。以此略文受律仪者，是依最利根者，〈庄严能仁密意论〉云：「皈依佛法僧，乃至证菩提。谓依色身、法身、菩萨、僧宝，自当成正等觉，拔此一切世间，今出苦海，安立正等觉位。是故以此略法，令上上根发菩提心，律仪自性。」以此受菩萨戒，文简难了，故阿阇黎当为明显晓示，初三句为受戒加行，第四句为受菩提心及菩萨行之法。

〈金刚幕经〉十二，彼四句后尚有皈依佛法僧。「乃至证菩提，发此菩提心，为办自他利，我发菩提心，希有请有情，行菩提胜行，为利生成佛。」若受戒法，连此仪轨而受，易于晓示。〈集学论〉于具行法之发心说为受戒，故以仪轨兼行受者，是受戒法。但受发心，则是发心仪轨。寂静师云：「又于何者，唯应授与明灌顶耶？谓诸不求阿阇黎灌顶者，或虽希求而唯受总戒不受阿阇黎戒者。」此说若不欲受阿阇黎灌顶者，及虽欲受而唯护持共戒，不护不共戒者，唯传弟子灌顶。余五论师亦如是说。故唯护菩萨戒而不护咒戒者，除弟子灌顶外，不应为授阿阇黎以上之灌顶。若传诸上灌顶，则必应持咒戒。是故莲华钩等于事行部受五部戒，不应正理。以〈智点经〉说彼二部除水冠等，无余阿阇黎灌顶故。事行部经以及堪为正量者之解释，皆未说受五部戒故。庆喜藏师亦明显说不受五部戒者，不传阿阇黎灌顶故。此于根本罪释已广说讫。

总之，受共律仪，即受菩萨律仪，复是受学菩萨六度等行。故应了知坏菩萨戒诸根本罪因缘，勤愼防护，不应妄执学六度行与学咒道违如水火。〈摄真实经〉与〈金刚顶〉所说全不护戒但可入坛之义。庆喜藏师明了解释，佛密论师亦以但可入坛释〈大日经〉，如余广说。如是具共戒已，为受阿阇黎戒，更令请云：「轮不退灌顶，最胜传授我，依怙轮诸尊，真实上师业，诸佛三昧耶，密戒愿为说。为利诸有情，恒为阿阇黎。」次令发菩提心三诵：「一切诸佛菩萨请忆念我，我名某甲始从今日乃至未证菩提，如三世诸佛。」乃至「立生于涅槃。」此文通行故不全录。此请白者，寂静论师说是已受近事等戒。无畏论师、庆喜藏等亦说灌顶弟子须受别解脱戒。故若堪受别解脱者，应先传与近事以上别解脱戒，亦须受有菩萨戒者。寂静论师说彼手中捧花先礼阿阇黎足，散花请白。毳衣大师亦说顶礼阿阇黎足。余师亦同。请白之义，谓为利有情故，令我作阿阇黎，请说彼法。此由授我能生不退殊胜种子，金刚阿阇黎灌顶故，成阿阇黎。「轮」者，灌顶处之坛轮。有作「轮之」，谓曼陀罗阿阇黎之灌顶。言「轮诸尊」等者，谓请说曼陀罗及天之二真实并阿阇黎诸事次第。请传阿阇黎之胜三昧耶及律仪者，谓「诸佛」等四句。诸曼陀罗仪轨，或有不作此请白者，若不作此请白，则于前请白时，当为说此等义，令于一处请白。受律仪前说律仪者，如〈金刚顶经〉说无上部曼陀罗仪轨亦多如此，然亦有不说律仪者。彼二随依何者皆可。然阿阇黎皆应先令了解五部三昧耶之大概，俾令弟子善发为利一切有情，当受五部总别诸三昧耶之心，而后受戒。以缘戒生欲受之心，及于诸三昧耶不分类别欲受一切，是发戒体必不容少之因支故。以是〈金刚顶经〉说应先问欲不欲受。无上部曼陀罗仪轨堪为量者，亦多作如是说。如〈鬘论〉说诵此仪轨三遍。龙智及难胜月、〈明显双运〉、日生、宝铠、毗布底等亦多宣说此最重要。以任何戒，凡能发生戒者，决定须于正行仪轨，无残缺故。故初受及退失重受，正行仪轨定须圆满三诵。

有说「如三世诸佛」等初四句明发心，其次四句受菩萨戒，余者受密咒戒，不应道理。如上所说诸大论师，皆别宣说受菩萨戒之仪轨故。从「如三世诸佛」至「立生于涅槃」，多说是受五部律仪之仪轨故。故彼文中所有受二发心学三聚戒，是受密咒律仪支分，非受共戒。

藏师有云：「若广宣示律仪，则可略受戒，云如尊所教勅，我一切奉行，即此便足。若略宣示律仪，则应广受。」此极非理。〈金刚顶〉中宣说戒相最广。然受戒时，仍用受五部律仪之仪轨。毳衣大师、寂静、胜贤师等亦广宣说其受戒时，亦以受五部律仪仪轨而受故。受咒戒之仪轨，无上部二经与〈金刚顶经〉俱说是受五部律仪法故。故仅受三昧耶与受咒戒，仪轨非无差别。

受咒戒之时者，萨惹哈与庆喜藏等，依〈金刚顶〉意趣，说于正行时受。龙智与难胜月、答日迦跋及〈鬘论〉等则说于此处受。然灯贤等于问梦相后受。故在任何时受，皆可生戒。于正行时受者，彼阿阇黎于先自入坛时，如前所说观想而受，纵先犯根本罪亦还生戒，则于传弟子时，自亦具足律仪。若在此处受者，以根本罪数多易犯，现是防护极缓慢时，应审观察自身而传。多应自先入坛次传弟子律仪乃觉契理。发生戒之时者，三说仪轨即生，不待获得瓶水灌顶与冠灌顶。以〈金刚顶经〉：「安立三律仪，次示曼陀罗。」说于安立咒戒之后，方显示诸尊故。此论中说次以甘露瓶咒守护。如何作者？如难胜月说洒香水。或如三昧耶金刚说以手按弟子顶，诵甘露瓶七遍。

〈鬘论〉与随行者说诸弟子心喉顶上，以次想有金刚莲花妙轮，其上如次有二日一月或一日二月，上有黑色吽字，红色阿字，白色嗡字，次诵彼字，以执金刚右拳，于心等处涂以香水。头上供花，面前供灯，心间复供以香。然灯贤说修、触、念诵，皆自下起，渐从三字变成三相三字庄严。〈明显双运〉则说修、触、念诵，自上渐起，随一即可。

说修三相者多，唯慧铠说修身语意三尊。然灯贤等说诵一切业咒，供诸供物。宝铠则说各以自咒而供，亦有说供食与乐者。总之，应如答日迦跋等说于诸弟子生为主尊三处，修三金刚相后，即成供境而应供养。从今日起乃至未染生死过患，恒应具足供养。

巳四　令投齿木给三水等

投齿木处，〈鬘论〉说作四肘方曼陀罗，涂牛粪等。言如牛皮许者，毗耶跋达说是厚薄之量。作怖天说四方圈内，画八叶莲，上安花聚。堪为量者余均未说。

投齿木者，无忧等木，此处难得。可如龙智所说用有乳木，非太粗细，端直无虫，不裂无伤，两端相等，洗以香水，熏以烧香，长十二指，端系妙花。次阿阇黎面向北方授与弟子，弟子向东或北，口诵：「嗡班[口*(灾-火+夕)]哈萨」两手夹持木端，目向上视，心无希望，向前投掷。〈总续〉中说向北而授弟子，弟子向东而投。若阿阇黎未能念诵长咒加持齿木，可如不空足说，诵摧魔咒(即集密之事业尊咒)。或可如难胜月说诵：「嗡阿唧哈桑跋惹达尼吽[口*泮]」七遍。慧祥师说投齿木已，想从青色吽字放光，齿木亦成光明。余诸智者，论中皆无此说。投木之相，若向东北西南上下而坠，如其次第，能成息灾增益爱敬降伏持明地下悉地。若落坛外即无成就。向者，意谓木端所指，随系花处说彼为端。

次从[口*(一/火/又)]字生水，诵[口*(一/火/又)]加持，授令嗽口。次给三掬甘露咒加持之香水，念诵：「嗡室毗虚答达摩萨[口*缚]跋尼[口*(灾-火+夕)]阿茜，穴答耶，萨[口*缚]毗迦罗跋那，阿跋那耶吽」而注。嗽口及三掬水，〈鬘论〉分别而说。藏中有说为右手者，然作怖天说是左手。藏中有许为令梦想明了。然龙智与答日迦跋说是为净语罪。

次从吽字所生吉祥草聚，诵吽字及甘露瓶咒，草端未坏，以为敷具。如是为作枕故，从什字生少吉祥草，诵什字与甘露瓶咒。次诵：「嗡班[口*(灾-火+夕)]底叉拏[口*榜]」而授与。〈律生经〉云：「什字咒加持，授与吉祥草。」难胜月说二吉祥草皆从什字所生。论说前者(作敷具用者)多故，后者(作枕用者)应少。藏师有说多者交与右手，少者交与左手。三昧耶金刚但说交左手。〈幻网经〉云：「木草交掌中。」则说彼二(齿木与吉祥草)俱交合掌之中。毗耶跋达说此为令瑞梦不错乱故。

次从吽字所生红线，长齐弟子身量而作三折，念诵甘露瓶咒七遍，结为三结或为六结，系于弟子右臂。有经说系左臂。口诵：「嗡补答梅只惹卡惹卡，萨[口*缚]那娑诃」亲为系缚而作守护，线齐身量，作为三折即是身量三分之一。彼结六结或结三结，系右臂或左臂皆可。〈大日经〉说系左臂，〈幻网经〉说系右臂，龙智、毳衣、难胜月等多说系右臂结三结。〈金刚鬘经〉说线量长一肘四指，结三金刚结，缠左臂三匝。藏师依于男女而分左右，及于结处所有作法，曼陀罗仪轨中未见说此。

龙智与〈明显双运〉说用童女捻线。慧祥则说于五色线修从吽字成金刚线。余为量者皆未说此。

巳五　慰励守护观察梦相

诵云：

&nbsp;&nbsp;&nbsp;&nbsp;「诸佛于世间，&nbsp;&nbsp;&nbsp;&nbsp;或时出不出，

&nbsp;&nbsp;&nbsp;&nbsp;邬昙钵罗花，&nbsp;&nbsp;&nbsp;&nbsp;多时乃一现。

&nbsp;&nbsp;&nbsp;&nbsp;无等利有情，&nbsp;&nbsp;&nbsp;&nbsp;能不般涅槃，

&nbsp;&nbsp;&nbsp;&nbsp;密咒行出世，&nbsp;&nbsp;&nbsp;&nbsp;较前更稀有。

&nbsp;&nbsp;&nbsp;&nbsp;昔多俱胝劫，&nbsp;&nbsp;&nbsp;&nbsp;所造诸罪恶，

&nbsp;&nbsp;&nbsp;&nbsp;见此曼陀罗，&nbsp;&nbsp;&nbsp;&nbsp;彼一切当尽。

&nbsp;&nbsp;&nbsp;&nbsp;况能正安住，&nbsp;&nbsp;&nbsp;&nbsp;无边称咒行，

&nbsp;&nbsp;&nbsp;&nbsp;持诵能救咒，&nbsp;&nbsp;&nbsp;&nbsp;当得无上位。

&nbsp;&nbsp;&nbsp;&nbsp;诸于此胜行，&nbsp;&nbsp;&nbsp;&nbsp;妙慧最无垢，

&nbsp;&nbsp;&nbsp;&nbsp;生苦诸恶趣，&nbsp;&nbsp;&nbsp;&nbsp;彼等皆寂灭。

&nbsp;&nbsp;&nbsp;&nbsp;汝等诸大士，&nbsp;&nbsp;&nbsp;&nbsp;今得无能等，

&nbsp;&nbsp;&nbsp;&nbsp;汝等由何法，&nbsp;&nbsp;&nbsp;&nbsp;能为佛菩萨。

&nbsp;&nbsp;&nbsp;&nbsp;于此教摄受，&nbsp;&nbsp;&nbsp;&nbsp;安住而生长，

&nbsp;&nbsp;&nbsp;&nbsp;汝等即由彼，&nbsp;&nbsp;&nbsp;&nbsp;善生大乘中。

&nbsp;&nbsp;&nbsp;&nbsp;此吉祥胜道，&nbsp;&nbsp;&nbsp;&nbsp;能出最大乘，

&nbsp;&nbsp;&nbsp;&nbsp;由此令汝等，&nbsp;&nbsp;&nbsp;&nbsp;皆当成如来。」

宣说此义，令生欢喜。「无等利有情」等二句，现〈大日经〉中无，释亦未说。然曼陀罗仪轨多有说者。从第一句至更稀有说咒出世之少。其次四句明见曼陀罗之力大，再次四句明诵咒修行之力大，再次四句明信咒之力大。言见曼陀罗者，非唯眼见，要具三法乃有彼力。一加行，谓入曼陀罗故悔罪皈依受戒。二根本，谓正入曼陀罗时发菩提心，见佛菩萨像及印等，发生净信。三见后，谓受持不谤正法，不舍发心等三昧耶。由具三法见曼陀罗，能净多劫所集众罪。无边称者，〈大日经疏〉说是无量功德名称之咒。寂静论师说佛为无边称。慧无垢，经作慧无动，谓于咒义心不散乱。〈摄受经〉作正生。〈疏〉谓今日正于大乘中生，明日已生于大乘中。〈鬘论〉则于入曼陀罗说为已生。咒行大乘，是生无上菩提正因，故名出最大乘。经〈疏〉释此为出生大。与〈鬘论〉说大乘能生最大胜果，义相符顺。次以甘露瓶咒守护弟子，令持诵等当传其咒。教云各观所梦，明晨来为我说。或于曼陀罗室或于余处，令如狮子而卧。尔时如〈总续〉云：「敷吉祥草处，令首向东卧。」亦如萨惹哈而教云：「汝卧草敷具，贤者明早起，汝等于明日，即得见佛顶，广大曼陀罗。」佛顶，仅是一例。

辰四　举升曼陀罗梦相吉凶应如何行

自入曼陀罗室为守护，故应诵甘露瓶咒。毳衣大师于此及前二处，皆诵主尊根本真言。此处为弹如下所说智线等故，供养预备诸尊举升虚空。举升之法，依前所说咒印而作。毳衣大师说请白后无间即举。答日迦跋等说明日方举。〈鬘论〉则说于此时举。又〈总续〉说送往。萨惹哈说摄入自心。余论师说举于虚空，共为三法。

翌晨师先施食，问诸弟子梦相。若见三宝与亲友等，赞慰令喜。若梦从山坠等应为守护。又分夜分为四，前三分中梦无定，故取第四分。如〈曼殊根本大教王经〉云：「初夜分诸梦，当知从痰生，次从胆病生，世人所轻忽。第三由风起，第四乃真实。」遮凶梦之方便甚为繁广。〈鬘论〉说以甘露瓶咒守护。然灯贤说以摧碍咒摧伏。龙智则说修无我义而为净治。总有二种遮止方便。〈总续〉说作息灾护摩，此为最善。答日迦跋说以一切业咒摧伏弟子恶梦。若阿阇黎有恶梦者，说多种遮止方便。如云：「所梦吉或凶，明晨为我说，一切业治凶。若阿阇黎耶见不善梦相，于护剎空行，如法施供食，诵百字坚固，遍修守护轮，诵一切勇识，亲口所说咒，披甲自防护，勇识瑜伽母，白庄严住慢，勤作供火业，息一切魔碍。」此依胜乐说以施食，护轮、诵咒、修披甲尊、请白诸尊、着六庄严自住天慢，及烧护摩七种遮止方便。余尊亦同。余时若有恶梦，亦可修此，最为善哉。

寅三　余曼陀罗预备

依止布绘而灌顶者，前说三论师中，语自在称虽都未说预备，但说正行。然余二论师(罗[睺=目*侯]罗友与常住金刚)说瓶与弟子预备，故此二法决定应作。依止静虑曼陀罗者，如前已引〈鬘论〉说讫。依身曼陀罗者，须否预备诸梵典中皆无明文。或如藏师许为不用。或准静虑曼陀罗法亦可。

颂曰：
&nbsp;&nbsp;&nbsp;&nbsp;灌顶近分预备法&nbsp;&nbsp;&nbsp;&nbsp;能成甚深道法器

&nbsp;&nbsp;&nbsp;&nbsp;由见预备清净轨&nbsp;&nbsp;&nbsp;&nbsp;于密法中最殊胜

&nbsp;&nbsp;&nbsp;&nbsp;故虽轨则微细分&nbsp;&nbsp;&nbsp;&nbsp;亦从智论善摄集

&nbsp;&nbsp;&nbsp;&nbsp;不违诸佛菩萨意&nbsp;&nbsp;&nbsp;&nbsp;以显了语善宣说

### 绘修供养曼陀罗仪轨次第品第七之一

丑三　正行仪轨

寅一　弹智线分彩色

卯一　弹智线

辰一　预备智线

自先东向修金刚持或修主尊瑜伽获得瑞相。线因与捻线者，如前已说。次将五聚五线置五器内。用芥子末和五甘露香水调为五色，别染诸线。〈金刚空行〉与〈律生经〉说具足五智之二十五线。以〈鬘论〉说五聚线以五智为体，一一智中有四智随行故。又以一一种子各放收五如来，故为二十五线。由于线数决定须二十五。染色之法，除前所说勿用其余。次与弟子俱如前修，于左手中从小指根至大指根，安布诸线。白者毗卢，黄者宝生，红者弥陀，绿者义成，蓝者不动为体，各各从自种子而生。种子，为绷蕚什吭吽或绷蕚缯吭吽或嗡娑痾哈吽。即是诸经所说五部种子。智尊入三昧耶尊者，谓前升虚空之各方诸佛摄为五尊，从彼心间绷等种子，出生智线光明为体。口诵：「嗡啊夏穴达，班[口*(灾-火+夕)]苏多罗梅波罗耶剎，摩诃曼陀罗，苏多罗孥耶吽」白毗卢佛。次于「夏穴达」处，改为其余四部佛号，启白彼佛。咒文义谓为弹大曼陀罗线，故请授我金刚线。「夏穴达」者常义，即劝请毗卢佛。次于左右二眼安立黄色[口*(灾-火+夕)]字，如次成为黄色日月自性。口诵：「嗡底达枳札蕚姑希[口*(灾-火+夕)]」眼睛疾转，眼睫启合，以如钩状炽然视法，钩召毗卢佛等所生诸线，入自手内各色线中。萨惹哈与黑行论师说是召请诸尊。毳衣大师、然灯贤等多说摄召诸线。

次共弟子念诵：「嗡啊阿那臾内，阿奴伽达，萨[口*缚]达摩，萨帕惹萨帕惹，阿奴波罗毗札，萨[口*缚]达摩，阿达印达，阿奴波罗毗札，萨[口*缚]达磨，嗡啊吽」先将五线搓为一线，次将五线合搓一绳。第一咒义谓一切法互相随行，即是互相安住。第二咒义谓一切法互相随入，即是相互错杂。第三咒义谓一切法极相随入，即是互杂不可分别。〈律生经〉云：「诸法性自尔，令线互相合。」线之长量，除在师徒左手，从食指绕四指中部，由下伸出，以食指背按压地处，余为曼陀罗之两倍。粗为门量二十分之一。搓毕，置于前说香涂地上之金盘等洁净器中，以妙香水及五甘露牛生五物侵润，入三字中。香花供养，用手摩触，诵甘露瓶而为守护。〈四百五十颂〉云：「入三字行者。」释云：「入三字已。」故非三字入于线内，是摄线入三字之中。此如〈欢喜金刚次第仪轨〉中说：「嗡啊吽三，安于二边及以中央。」

左右二眼次从摩札二字变为日月。口诵「班[口*(灾-火+夕)]底枳摩札」令坚固住。洒诵一切业咒之甘露水以及芥子香水。右手执杵而摩触之。先诵：「嗡班[口*(灾-火+夕)]三昧耶，苏多罗摩底札摩吽」再诵三种子字一百八十遍，而为预备。

辰二　正弹次第及送往法

次以一切瓶水，散洒曼陀罗地，念诵：「嗡萨[口*缚]桑穴达尼吽泮」于作净法之地，涂以妙香，外面散花。想空中有所绘之曼陀罗，奉献阏伽为先，供养称赞。自与助伴次修，左右二目，从[口*(灾-火+夕)]所成日月有黄色光。此如〈律生〉经释所云：「月日」，次第而修。

次自左手作金刚拳，执线平脐，诵：「杂杂杂」三字及三[口*(灾-火+夕)]字，授与助伴。彼亦念诵诸字而受，以左手金刚拳，平脐而持。想一切方皆平等性。与不背师行之弟子，同以持杵右手大指食指，提线而弹。并应弹指作声。凡弹一切线时，皆诵：「嗡班[口*(灾-火+夕)]三昧耶苏多罗」与「吽嗡娑啊诃」弟子不背师行，弹业线时亦同。观想以此弹线之声，劝发遍虚空界诸佛，诸佛降临入诸线中。如〈鬘论〉说弹线之声表示：「是汝利生时，故当降临此。」然灯贤、毳衣师、黑行、萨惹哈等亦作此说。故但应想弹线之声为「是汝利生时」等义。不须自诵其词，如是入智线者，义为以彼加持业线，此如前说弹线之前，虽先明想虚空有所绘曼陀罗修供养等。然弹线时，非想出生所绘之曼陀罗，是劝诸佛而令摄入。〈大日经疏〉说弹虚空之线，以在余坛已用，非是新者不在地弹，故应别取五色线弹。然彼建立此中不许，如前已说。慧铠论师曾于欢喜金刚说彼建立极不应理，以须用弹虚空之线加持业线，故亦应以彼弹地也。弹空无间即弹地者。〈鬘论〉等说师资之手同时下降而弹。俱弹虚空与地线者，诸大论师曼陀罗仪轨中仅说弹二梵线。诸余智线，不须向空弹也。传谓勇金刚所造之〈曼陀罗仪轨〉云：「上望而弹十六智线，下视而弹十六天线。」然不可信。

若尔，于地弹智线时，为有加持业线观想否耶？弹智线时，须想分出五智为体五色智线，入业线中。如前所引宝金刚论亦说摄入智线。[口*(灾-火+夕)]耶茜那亦云：「分布彩色时，由诵根本咒，举智线于空，绘毕仍降入。」说分彩时，为免跨越智线之罪，而举智线于空。故于弹智线时，应如前说摄入，最为明显。若不尔者，应无智线可举。毳衣大师、〈鬘论〉亦说举彼，至下当说。又〈鬘论〉与〈律生经释〉说于地上弹智线时，以弹虚空观想而弹。故以弹线声所劝发，想降临之诸佛皆入线纹。此与前说观想，是弹智线正行，须无缺失。

所弹智线之量，如〈鬘论〉说弹二梵线，从此光鬘至彼光鬘，意说长线。若用短线弹者，则从杵端至于杵端。弹二角线，从此垛至彼垛端，。弹诸根线，为坛轮量。亦如业线，牵绳而弹。如前已说。

弹智线毕，即应送往。〈金刚空行〉与多曼陀罗仪轨中，皆说五色线弹一切线后即送往故。又以智线加持业线无分别故，弹智线后随跨何线，须以金刚势而入故，故于一切业线悉皆应弹智线。

弹智线时，毳衣大师说阿阇黎手执铃杵。当如是行。先应以金刚拳持线，后可随便而持。如〈金刚空行〉云：「左手金刚拳，平脐而执持，其后随便持。」

修一切方为平等性，谓旋绕方，师弟住处，面所向处，及弹线次序等，如前广说。如〈鬘论〉云：「于空中持线时以金刚足。」又云：「于地上弹二梵线时，左足作半跏趺，右足着地。弟子反彼。」二随行者亦如是说。前者毗布底谓以金刚步。龙智亦说。故行走时如前所说，加持双足而行。正弹地时，应如所说坐法而坐。余线亦同业。线亦如是弹。

智线业线名义云何？体以五佛五智为性，相为五色线状，故名智线。以是一切业尊为体之线，故名业线，犹如业瓶。

如是善弹一切线毕，供养献食，次诵：「嗡啊吽班[口*(灾-火+夕)]穆」想诸智线入前所请预备诸尊心间。其五色线，如应安置原处。

密宗道次第广论卷十终