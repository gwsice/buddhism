## 密宗道次第广论卷九

### 明预备仪轨次第品第六之二

巳四　释所弹诸线之义

午一　释曼陀罗外线义

未一　释圆线及牌楼线义

申一　释圆线及杵股线义

线是分别宫殿相者，依所弹线应知如何修宫殿法，兹当解说。尸林，如〈律生〉及〈十二穗论〉应当了知。诸方火焰量相等者，是表光量均等之义，非不射往四分之外，故于火端不绘彩边，以表放出无量，一切方所火焰炽然，其内之金刚墙，量厚质坚，是大轮围山体。于所修义，下自风轮上至色究竟天，是此论师所许。故于金刚墙处当如是知。金刚自体或为五股或为三股或为杂杵，故于画时亦如是绘。金刚与莲鬘中间之圆线，〈鬘论〉说有两派，自宗是表法生，所修有法生者，当如是知。若如胜乐等少数曼陀罗不修法生，则入法界之内，故许彼线表显法界。他派说彼线是大轮围山为体。火焰与金刚墙间之圆线。虽未明说表显何事。若作轮围体性，显然是金刚墙所摄。金刚墙护轮之内端触于法生线者，是莲花叶。华叶在处即是法生。其内第一圆线，即莲花须。从须至须，是圆莲蕊。〈鬘论〉中有许从莲须边即为轮围者，谓龙智云：「牌楼金刚端，其外为轮围，杵鬘具妙光。」此说二金刚鬘为轮围体。破云：「唯金刚墙是轮围体，莲须、莲叶、法生皆非金刚墙摄，故非轮围。然说杂杵端外，即为轮围，故许彼等假名轮围，则为善哉。」又因彼文说自杵外，即金刚墙之轮围山，破彼许无莲华及法生者，成立杂金刚杵在莲华后，如云：「说无莲华有杂杵者，是大错误。」故于说有杂杵，未明说有莲华之教，堪为定量者之意趣，皆依有莲华派解释。以是故许从蕊此边至蕊彼边所有量度，即杂金刚从此股端至彼股端之所按压。杂金刚脐，形为四方。从脐此边至脐彼边量有十二大分。线量两派，于此义同。其上所安杵股长量，若线长九十六分者，有四大分。如六十四分者有二大分。〈鬘论〉破许股量十四分者，于前二种令成决定。故此师规，若许杵股为二大分，则牌楼量为一门量。唯以根本坛场两倍为绳线量。若许杵股为四大分，则牌楼量为三门量，根本坛场及眷属之两倍为绳线量。

若尔，于脐何处安立杂金刚诸股耶？此中杵股四门量者，其金刚脐每方皆有十二门量，左舍四门，右舍四门，于中四门量边起诸旁股。如〈鬘论〉云：「牌楼旁侧悬幡处上，从摩竭陀鱼口，出杂金刚诸股，略向外去，中宽三分，长十六分。」此于牌楼高三门量时说。彼时两幡中有四门量故。摩竭陀鱼口者，是彼所出诸股之根本故。以是旁股外边，不可越过幡处外线，故于彼层之外绕股杵者不应道理。此派离去梵线左右各二门量而绕杵股，法以十六小分线量，钩回二分，观由何处牵线能到中股外端余二分处，即可了知。此是杵股内线。门面门侧与门等者，离去梵线左右二门量处，所出杵股外线，亦不可过柱之外线。更未见说绕杵股处较此长者。论说诸股略向外去之义，毗布底谓略直向前。说诸旁股长十二分，故与中股相等，然中股端较旁股端长二分者，是由旁股弯曲之故。即与余处说金刚杵左右两股与彼中间三段相等，(如普通杵，两旁股之长量与中间脐之长量相等，故名三段相等。)亦不相违。余处有说一方莲蕊两倍，即为一方华叶之量，然此莲蕊极广，华叶仅说二小分也。

如许股长二大分者，当从何处出生旁股？〈鬘论〉、〈律生经疏〉皆无明文。然〈鬘论〉中为证牌楼之柱，安于方台上之瓶中，引胜贤曼陀罗仪规文云：「鲸口至鲸口，牌楼三门量，从方台瓶出，直画牌楼柱。」如初二句，说鲸鱼口至鲸鱼口，为门三倍。则于左右各舍十八小分中间，从有十二分处，出生旁股。如是亦顺〈空行海经〉所说：「从柱顶处出，杂杵大光明。」此中亦说旁股触处之外，杵之中股有二小分，故曲二分与前说同。此去梵线左右一门量半而绕杵股，法以八分之线，钩回二分，观从何处牵线能到中股即可了知。此是杵股内线。杵股外线，亦不可过柱之外线。

杵股量有长短二派，有说于股中央绕一圆线，自此边至彼边，前者(股长者)是四大分，后者(股短者)为二大分。然若每方作三股者不须彼线。若作五股，则自中股中央直往左右以及前后，前者(股长者)各二门量，后者(股短者)各有一门量半。前者旁股之最粗处说有三分，中股未有明文。诸师长说为一门量。杵股短者，未明了说粗处之量，然应同前。

申二　释牌楼线义

若尔，后者说牌楼量为门三倍不应道理，以自下层此边至彼边间，有十四小分故。然彼无过，言三倍者，非说牌楼顶之平量，是说基之宽量，基亦无墙。唯是二柱根本之间，门面门侧与门等者，鬘论说为四倍，亦是二柱间也。其面侧与门不等，牌楼高为三门量者，则二柱间有十四分。其摩竭陀鱼口至彼鱼口虽有十六小分，然牌楼中心之宽量，是说二柱之间。柱外虽有悬幡之处，然彼是顶边所悬之庄严，非下宽量之所摄故。

若尔，牌楼齐几处宽？如曼陀罗四方之墙，任何外出，终不能越杂金刚脐。如是牌楼下部宽量，终不能过杂金刚杵左右二股。又牌楼柱决定不在杂金刚脐，观依所绘有暗层者，从门侧前去一小分，即到杂金刚脐之边，故脐尽处有牌楼柱。若如所绘无暗层者，则门侧外线之下端，与杂金刚脐边相齐，次去一分空隙之界，有牌楼柱。此于门侧外端平去一分处作一切皆同。

有于面侧与门等者未作暗层，与诸大车说从根线至垜口线唯八小分而成相违。说柱高度仅有五分，有最下层不能盖覆柱端之过。故所绘者当缺闇层。

高度一门量者，从梵线左右各去六分处而出旁股，如前已说，若于彼界而作闇层，云何彼层可出旁股？故齐彼界理应安柱。于所绘中少闇层者，非是所修义中，门与牌楼中间无空而不作闇层也。如〈鬘论〉云：「有说牌楼之柱从墙线起量长七分，不应道理，以, 牌楼诸柱离宫殿稍远，一一皆安于四方台上故。由在平地见其如与供台相连，故于台外当绘此等。」此以诸柱离宫殿稍远为因，而破许诸柱从墙线起者，所破敌者，非于所绘分别有无暗层而许如是。所出责难亦未分辨所绘有无闇层，乃是破如是许者。故言离宫殿稍远者，是依牌楼总相而说。

具〈密弹线仪轨〉亦云：「牌楼一大分，离宫顶一分，门与多惹那(牌楼)，不应过密接。」弥底大师破许一门量之牌楼与门相连。自宗宣说台与柱间不应太远，又说彼二下基相等。故于脐上似与台界中无间隔，应从台线绘出。虽台实在脐上，柱从脐出，然亦显示不应有高下也。

略远之量，〈鬘论〉说闇层一小分，即是彼量。故曼陀罗与牌楼之空隙，亦有名之为中层者。以是所修闇层，非在二柱之中，乃在门与牌楼之间。牌楼之柱，即在所绘对直而有，宽为一分，长为五分。下有方台，台上有瓶，柱由瓶出。此是彼一切之总量。柱根柱端嵌饰众宝，中绘狮子伸手上承。有说于柱中段作圆镜者。

柱之数量，〈教授穗〉等诸大论说每方各有二柱。

悬幢幡者，牌楼下层，与柱擎持之间。若有梁者，即悬梁上，若无梁者，悬于宝檐。彼上嵌有宝云，穷其艳丽，悬诸红黄色等杂色飘带，宝柄小拂。此亦如所绘者悬挂，故非柱上庄严。有说幡处，从象身上狮子口中，悬挂众宝琏珞。此非说是从狮子口悬诸彩幡，是说于幡幢旁，从象身上狮子口悬挂璎珞之规。

牌楼诸层由下至上，谓金、水檐、宝、蹄、闇、[口*缚]惹那、闇、水檐、宝蹄、垜。此诸层中二等(厚薄相等)九等。或于三门量及一门量之牌楼，作五等三三等，自下至上，谓水檐、宝、蹄、金、鱼、金、蹄、宝、蹄、金、垜。有于初规(二等九等者)最下层处，说无金砖，而为升斗。论云：「于马蹄层与[口*缚]惹那诸边，尽其美妙，安诸幢幡。亦可安列狮子、八足狮子、鹅王、孔雀、紧那罗及紧那罗女。」故以彼等有情形像，擎持二闇层之上层，如应当作。榜师所译作八足虎。

论云：「牌楼当悬杂色宝盖、璎珞、宝繐。」谓在曲线之内。「璎珞等者，义谓从上鲸鱼口内悬诸珠串，尽美应作。」珠串即鬘。曲线以内留半分者，为画宝等。藏地诸师，说于闇层安放除暗宝珠。

论云：「第十一层，有说唯鹿无诸箭堤。龙智破云：安住瓶柱上，牌楼门三倍，具有方箭垜，如铃声宣扬。此说轮座之侧，牝牡鹿尾之后，各有二垜。」言有方者是二之名。有方义通鸟及上弦下弦，故跋剎译为鸟，是译者过。故鹿非在垜上，是在垜层。后二垜上，有猴持伞。顶有初月宝珠金刚。其伞宝柄长三小分。白伞周幔高二小分，挂雀舌带，亦有说悬红绢与飘带者。伞量有说六分，有说：「上柄寂静量，伞幔量亦尔。」论说有此两派。〈鬘论〉引教证云：「四小八寂静。」此谓门之八分名曰寂静。最外二垜之上，应作一小分之幢幡。杵股巳说。轮者，谓具足十辐之法轮，宽量二分，其座莲月，在第十一层上。此座左右箭垜层处，有牝牡鹿，首望法轮。离轮半分许处而住。连颈共有一分，仰首眼望轮顶。有说：「具八幅法轮，具五分量辋。」谓辋量是一小分中五分之一。十幅之轮亦同。于诸辐间，可见中股(杵之中股)。此是所绘，所修义中则为竖立。

牌楼左右，非太远处，诸如意树生宝瓶中。具足轮等七宝。轮宝八辐黄色，象宝六牙白色，马宝色绿，女宝绀色二八年华，珠宝黄色具足六楞，长者红色具无尽藏，兵臣黑色身披甲铠手执鎗剑，是〈光显密意论〉所说。经说珠宝蓝色八楞，当如是绘。〈鬘论〉未说彼等行相。于空隙处绘诸得成就者，于诸云中，绘诸天子手执华鬘。

未二　释垜线至墙线义

申一　释墙线义

墙之五重，论中说有上下重迭及内外五层之两派，未说何者应理，然以后者为善。以五重墙说为一分，是厚量故。于所绘中多明显说内外五重即所修义，亦无不可之理。有说：「彼五重墙共祇门量四分之一，每重为门量二十分之一。故是相触未合，中无空隙。然灯贤云：应画诸纹间，麦许未相触。又云：门分二十分，平均画诸纹，此是自语相违。」此言过矣，若尔〈律生经〉云：「诸纹画之间，麦许应弹绘。」应亦相违。以墙为门四分之一，是彼规故，于墙厚量分为五分，即门二十分之一故。故彼二说，是依根线一肘量者而说，门量四分之一，有五麦又四分之一。故是每纹此至彼边作一麦量，非是二纹中间有一麦量。虽余一麦四分之一，然就粗算，舍而未计。未相触者，如答日迦跋云：「麦许未相杂，应绘一切纹。」是诸彩土互不相杂之义，非说中空未触。又寂静论师云：「言麦许未触者，谓下分量，其上随美而作。」意说所绘，墙基稍粗有一麦量，上无彼量，非所修义。说门二十分之一与一麦量之意趣，至下当说。

墙所到界，若是面侧与门等者，则门侧五重墙，俱达于杂金刚脐之边际。此有门侧之梁，如〈鬘论〉云：「龙智菩萨，谓门侧二在线之线，即为横梁，是故不许中隙闇层，与上顶层。」彼线有十四分，然梁安于墙内门侧，直至对方门侧之间。若于门侧前面安梁，则超杂金刚脐，不应道理。故长为十二分，宽为一分。此派于门侧之梁上，决定不作五重墙也。

如面侧门不等而牌楼作三门量者，于所绘者亦有闇层，故从门侧之端至杂金刚脐边，中有一分。于彼中间有墙相连，此中门侧内线之端，直至对方内线之端，线长八分，即是梁长八分。此是〈鬘论〉及随行者所说。次门侧外线之端至对方外线之端，线长十分，即是支梁升斗处或顶檐处或是梁上五色墙处。此是〈鬘论〉所说。藏地诸师有作此说：二线中间宽一小分，作五色墙，就所绘说。约所修者，墙在门侧八分梁上，是故门与牌楼，中空二分。彼说非理。梁上五墙，即门侧五墙之相续，彼等不当间断。以是门侧前之五墙，是于梁上而来，须如所绘而筑，故于门与牌楼之中绝非如彼所说。若门侧内墙界至外墙界，平头截断，则与〈鬘论〉「第四四小分」，说门侧外线长四小分而成相违。论说梁有八分，不应错误，彼是正说门侧内端互望之量，非谓彼外便无梁到。以是门侧之前内外五墙非全平齐，实有长短。梁为斜形，渐渐长至外墙之端。故梁外端，约略未满十小分也。此说或一大梁，或具升斗，故梁宽量如是。如说门侧外端至对方之外端，线有十分，亦说彼为五色之处，除外层色，内四层色皆无十分。如是梁为八分，但依内面说，非谓外面定为彼量，〈律生经释〉亦云：「八小分上梁，应知为十分。」有说为十分者，彼就一门量(牌楼之量)者而说。此中门侧下边应如何作虽未明说，然非如侧面门等者五墙相齐。若觉不美(五层墙有长短，故不美)，于横断处略向内斜即可美观。

若牌楼作一门量者，门侧内外皆须长于门面，如前已成。故门侧外层墙直到杂金刚脐边。梁处在下，五色墙在上，门顶通彼二上。故凡侧脸与门不等者，梁上之墙与门侧之墙相连，如所绘者甚为美观。

如是三派，门侧梁下所绘虽无柱，然修时应有。论云：「四方有四门，八柱而庄严。」若谓彼是坛内八柱，故所证不成者，不应道理，以内八柱，如胜乐等坛中非有。言：「八柱而庄严。」是一切曼陀罗之共规故。藏地诸师有作是说：「有四方坛有一门者，有圆坛场具四门者，如〈空行海经〉及〈最上训释〉亦说胜乐坛内有八柱者，故说彼通一切曼陀罗者，乃此论师未住正知。」此是未知对方意趣。〈鬘论〉说通一切曼陀罗者，引「八柱而庄严」一句，未引「四方有四门」故。是故虽有圆坛与方坛一门者，全无妨难。四方四门为八柱之所庄严处，八柱乃能庄严。故凡四方四门之曼陀罗，皆有八柱庄严。非是说一切曼陀罗皆尔。胜乐曼陀罗虽有八柱者，亦无妨难。此中四方四门之胜乐曼陀罗，但有一内无八柱者即定。以是说四方四门定有八柱，破说八柱是内柱故。

若谓意指门旁八柱，云：「八柱而庄严」，不须显示门侧梁下之柱。论云：「四方有四门，八柱而庄严。」此说所庄严处，显见是指宫殿。门旁诸柱乃牌楼柱应思云何可引彼释。有以门侧梁下有柱为因，便说门框等三互重迭。论说彼等未解经义，意谓若重竖者，门面之处不能悬空，门侧之墙无从建立，故无门侧之梁，其下亦无柱也。

申二　释砖线至垜线义

砖檐安于墙上，乃至门侧之端随墙而有。如〈鬘论〉云：「于宝砖层有三角，点形四方，平圆依次嵌饰众宝，乃至柱旁。」此说乃至柱旁意指所绘。诸师说砖出墙半分，若尔，则有半分安于墙上。网鬘层处，论中仅说四金鍱外从摩羯陀鱼口悬诸璎珞及半璎珞。未说于砖檐上为何所有。藏地诸师以论中说砖上为黑色，故说于中空处，有宝升斗用支金鍱，高量如所绘者。其中璎珞，谓红线串真珠为鬘，中有摩尼，两旁上下皆以金镶。半璎珞者，论谓璎珞两旁所悬，较璎珞略短之宝鬘。此亦显璎珞为曲者。于半璎珞之端，有悬金镶大珠，有悬宝柄小拂，有于铃中悬诸小拂。论说此三，故于一一端上随悬一种，间错庄严。有余师说，于前所说半璎珞旁，悬可意之花鬘，再于彼侧悬种种衣。若如此说，则半璎珞成五重或四重。又余师论，说悬花鬘及悬衣鬘之璎珞。悬此之处，有说为诸空隙，有说为诸角处。璎珞之中，有作莲花初月，上有日轮半杵庄严。有悬宝者，有于华上安圆满杵(非半杵也)。宝水檐者，论说是从房檐垂下，故是四金鍱上顶檐椽端所悬。如何绘水檐者，论云：「有说于七小分宝水檐处绘诸珍宝。」此说绘水檐与绘宝二法，然未明说水檐应如何绘。藏地师说如瓶无嘴头底倒悬。或说如旧式骨庄严萨惹剎端之相。后说与恰师译龙智〈曼陀罗仪轨〉云：「萨惹剎及升鬘等。」译水檐为萨惹剎者相合。此又名跋姑利。〈鬘论〉于水檐时说从顶檐悬挂。此顶檐者，诸师谓于正宫殿顶之外，另安顶檐。

箭垜所在及其量度，如〈鬘论〉云：「如八分之箭垜，宫殿庄严。若离箭垜，则宝水檐犹如断头，即不如是。诸大寺庙，现见如是。故此所绘曼陀罗之箭垜，乃至彩幡之线。所修之曼陀罗，则至门侧之上。〈金刚鬘经〉亦说旁有诸箭垜故。」此说若从根线去八小分在第八小分处，宫殿庄严，若在七分以内，则诸水檐犹如断头极不美观。故应作在水檐之上。箭垜，梵语迦罗摩希日喀，直译为头次第，亦有译升鬘者。论说此于所绘虽仅通至彩幡之线。然所修者，直通门侧之上。故彼下之水檐，璎珞半璎珞宝砖等，亦有尔许。箭垜之形，〈鬘论〉中说半花叶形。论说彩土墙上，宝砖、璎珞、水檐第次第重迭。此中所说之彩土墙，是于五色墙上说彩土名，莫执唯是所绘彩土。然诸水檐在璎珞半璎珞之外，非如所绘顶檐宽量。印度论中未见明说，藏地诸师说与欲层(廊下之台)边齐。然于门框及门面处难容彼量，故立坛时，一高一下，应随美观而作。

台阶(廊下之欲层)如所绘者，修时亦同，门处间断非有。是故又名四缘、陀罗尼层、舞层。虽未明说于彼安布诸尊，然当安立各种各色舞状之天女也。

门与门框等界，初月之上安有红黄绿黑随一种宝，其上更有半杵或以全杵庄严。从月至杵共一小分。〈鬘论〉引文证在外界而作。颂云：「台内外角处，有日月宝杵，杵饰或唯宝，智者依次绘。」若如此说，则欲层内外角，皆应作日月等。论云：「四方半花叶形垜上于金瓶或宝瓶，有八幢幡。」此是四方共有八幢八幡。非是一方即有十六或有八幡。安立幡处，有说是箭垜层而非箭垜，或是箭垜侧间。然论明说是半花叶形之垜上，故是箭垜。插于彼二侧间之瓶口中。幢者，系于宝杆，上有初月宝珠金刚之顶，三条绢带系诸鸣铃，端有兽王、鹅王、食龙、毛鱼、鲸鱼庄严。风飘动时，成为三屈形相端严。诸铃发出锡锡之音，并有小拂。其作有情形像之端，即是绢条舌端。幡除有情形像，余与前同。此等每方四个。四角垜上，当作四伞，量如墙楼上者。

午二　释曼陀罗内线义

宫殿中央有九格金刚鬘层者，如〈胜吉祥释〉云：「为表诸佛常无间断善转金刚乘法轮故，八柱上有圆金刚鬘周遍围绕。」此说柱上安有金刚圆梁。若唯如彼所说，未有地上作者，则不能知齐何界限，为内曼陀罗之差别。故凡无有双层门者，地上亦应有如是墙。圆墙中央，主尊处外之方层者，〈鬘论〉说名主尊标帜，或主尊层。地上亦应有之。诸余尊处之外，各方所弹两线之间，是立柱处。有许彼为梁者不应道理。如龙智云：「内中绘八柱，金刚妙庄严，其中分九孔，于金刚柱间。」多作是说。第十八〈穗论〉云：「由四无碍解清净故，于彼之上有四横梁。以能荷负利他担故。」此说柱上有四横梁。〈金刚顶经〉说主尊座量八万踰缮那，四如来座各六万踰缮那。故中央格当较大于四方诸格四分之一，藏地智者说于绘时，虽为柱线隔断无容彼处，修竖起时，即无彼柱故可容受。然主尊处四边方格，非梁交叉所成中孔，以所绘中未绘梁故。亦非是柱，乃以判别主尊位者，故于修竖起时，亦应有彼，若于绘时，不可大小，则应修时，亦不可能。是故彼派，说五佛处有其广狭。若依彼说，则不能依原线大小相等，当于所绘亦大四分之一。若如弹线绘布坛场，四角有天，似稍难画，然主尊处，有大差别。

〈鬘论〉虽广说弹线法，然未明说盖顶之法。堪依据之梵典亦未明说。故是总盖宫顶，抑为别盖两层(内外两层，非上下两层)宫顶，极难决定。

藏中智者说如〈憍萨罗〉(释迦友造)云：「一一直对门处各有二柱，一端依金刚线，一端依曼陀罗中心。」此说柱根自墙，柱端达曼陀罗中央，有四大分。准此道理，外坛顶量，亦为宽之半量。五重墙量高三大分及一小分，砖一小分，璎珞等处有二小分。此与内梁高量相等。佛密亦云：「于内有八柱，擎持四梁端，四梁孔格处，覆二十八椽，座顶如所应。」此说自梵线与根线合处，内去一大分，平去五小分，安立八柱，宽量一分，用持诸梁而覆其顶。

传为佛密所造论中，未见明说内有别宫。故是盖覆根本曼陀罗法，然未见说柱安何处及说顶之厚量。彼释迦友之教，虽未明说柱长四大分。然总观诸无内坛者，以及二种〈集密〉等之有者，如是盖顶似为应理，当审观察。传为佛密所造论云：「外形如塔寨，王宫及帐幕。」此说外形如塔、城寨、王宫、帐幕四种随一。传为莲花生所造之论中，虽亦宣说，然不可信。藏地诸师有说从顶至基，量等宫内量宽，亦未见有确证。诸余内线易解。如胜乐者，虽须广说，恐烦且止。

密咒轨则，初作法器时须入坛灌顶。中修二次第瑜伽时，亦须修能所依之曼陀罗瑜伽而进诸道。后证果时，亦须以能所依之相而成正觉。于彼一切，曼陀罗为最要，曼陀罗相，应以弹线决择，线以〈金刚鬘论〉最为明决。故依彼派而善解说。弹线仪轨已竟。

辰二　应如何修天预备

前略标时，说坐坛中或向西坐之二派者，是自修现观之坐处。若修天预备时当说由东向西。于曼陀罗地基涂诸妙香散布众花，以五甘露所和香水，于诸尊位作曼陀罗。此复五部主处作为方坛，余作圆形。如〈金刚空行〉云：「遍涂五甘露，于诸如来位，作檀等方坛，所余诸尊处，各别作圆坛。」慧铠于胜乐六十二尊时，亦如是说。故空行母等四处，亦应作方形。准此道理余亦应知。

龙智及然灯贤、〈鬘论〉，除散花外未说余花。萨惹哈、答日迦跋、不空足于诸尊处亦说安花。后者是以香点中央安花为座，此亦如安花堆非是修彼为天。答日迦跋说以各尊真言而安置花。

论说：「次如前说于各尊处修各三昧耶轮，次从自心种子放光，召请安住虚空智轮入彼身中。」彼即前地轨时升虚空者，如是入智尊已。

随应安于莲上月座或日座上，供养称赞尝受甘露。此论与〈四百五十颂〉皆说有座，故安座之宫殿亦应先修。跋缚跋陀罗说天轮剎那生起，与住空者合为一处。然〈欢喜金刚羯摩次第仪轨〉等亦说于各尊种子生起。故所缘明了者，即可顿生。若不明了，从种子等依次而生。余更应修灌顶及印证等。

供养数量，如答日迦跋云：「灯等诸供物，如诸尊数供，不应减于十。」谓应与诸尊数量等，不具者，亦不应少于十供。设供品法，藏地论师说预备供设为方形，故有于墙上供，有于各尊之前作方形者。然依通规即可。

持祥与毳衣大师等于此虽不说修三昧耶尊，唯请智尊作供赞等，然详彼等意趣，当如萨惹哈、难胜月、黑行论师、答日迦跋、〈鬘论〉等说生三昧耶召入智尊，最为善哉。

卯三　瓶预备

辰一　明瓶之因量数

因者，〈金刚空行经〉云：「金银铜瓦随一，及随力所能而作瓶。」谓除彼四，[鍮=金*俞]石等类亦可。量者，〈时轮〉中说息灾增益之瓶，腹圆十有六指，从腹之下至瓶口边，高二十指，从瓶口处至所悬边，量为二指。瓶项量高六指，从悬唇此边至彼边，共有八指，其中二分为项孔量，一分为二唇之宽量。爱敬瓶量亦尔。诸余续说：「瓶无根本及诸黑色，唇悬，项长，腹大。」根本者，谓瓶座。无黑色者，若本性白即可，不，则应用米粉或白石粉或白檀泥，涂染令白。亦说用石灰及白土涂染。唇者，非如通常所说，乃从口边之所悬者。〈明显双运论〉云：「此等诸瓶内，尊胜应具相，以齐八指量，项高而端严，腹宽五张手，若小于此量，施主不吉祥，远离诸黑色，不与根本连，作无诸孔隙，如是无破裂。」说尊胜瓶应具彼相，余不决定。数者，此论师说，曼殊金刚，广者，随诸尊数之瓶，又加一事业瓶。略者，一尊胜瓶一事业瓶，或唯一尊胜瓶。或随宫内天数，或依五如来数，或如不动金刚，略摄为佛、佛母、菩萨、菩萨母、明王，而作五瓶。如胜乐者，依五轮数用五瓶等。宣说众多略摄规则，准此等理余亦应知。〈明显双运论〉引〈善住续〉云：「彩土随天数，或五八九瓶。」准此等理数量随宜应知。

辰二　瓶物及画相法

瓶内装几许物？如〈金刚空行〉第四十六云：「五药五宝谷，冰片紫檀等，药水善充满。」又说五香。五宝谓珍珠、金、玛瑙、珊瑚、水晶。若无玛瑙，可用银或铜螺随一。若无水晶可用摩尼。五药谓枳哈底、根札迦日、白阿跋惹姊达、红白二种敦札邬昙钵罗，即棍邬昙钵罗。初者有云虎刺。第三即白难胜。《灌顶品》中亦数白芨为一。五谷者，谓胡麻、大麦、莞荳、稻、麦。恰师所译说以焖辛枳邬代替小麦。榜师所译及《灌顶品》说替稻米。其焖辛枳邬与摩辛得邬，诸师说即大豆小豆。五谷五药，〈金刚空行经〉说与此稍异。此论说用五种甘露所和香水。香者，如答日迦跋云：「冰片红花檀，紫檀及麝香。诵咒而注入。」即是五香，共五种五。慧铠论师又说五藏，共六种五三十瓶物。言五藏者，如智金刚〈摧坏释〉云：「地藏胡麻，水藏海盐，谷藏酥油，果藏甘蔗，花藏蜂蜜。」

次答日迦跋云：「熏辟魔为先，满注妙香水。」如慧铠论师说善洗诸瓶，用黑香熏，芥子打而驱魔，诵甘露瓶等一切事业咒，而为守护。

灌瓶之水，如日生论师说：「取未经牛马等所涉之水，莫触余器。」当取净水，无诸虫类，和以妙香中量注入(非太满)。莎惹哈说水中和以乳酒。

于何瓶中装何物者？如此论说：「若贫乏者，尊胜羯魔二瓶装宝为藏。非余诸瓶。此复尊胜瓶中定须装宝。」余诸瓶物似装不装皆可。不空足说主尊瓶中装谷药宝，诸余瓶中满注香水。寂静论师与跋[口*缚]跋陀罗亦说谷药等物装尊胜瓶。寂静论师说其理由，谓尊胜瓶为主，多诸作用，是与余瓶差别之义。此是四百五十颂说。

装诸物法，慧祥师说榖药五甘露等先诵主尊真言一百八遍加持，用布包里，系于瓶口庄严，用香熏后装入瓶中。然跋[口*缚]跋陀罗与毗布底说注瓶中，当如是作。作怖天说以装瓶物之器安置瓶上，非是正义。加持彼诸物之真言，谓：「嗡奔[口*(灾-火+夕)]北沙则阿吽，嗡奔[口*(灾-火+夕)]惹那阿吽，嗡奔[口*(灾-火+夕)]北伽阿吽，嗡奔[口*(灾-火+夕)]伽惹北阿吽，嗡奔[口*(灾-火+夕)]阿弥得阿吽。」慧铠师说是五药、五宝、五谷、五藏、五甘露咒。其五香咒为：「[口*(歙-欠)]奔[口*(灾-火+夕)]根得阿吽。」

系于瓶项之衣为白黄红三色，亦有书说加绿及青，故用彼等随一。余多有说系一双布及花鬘者。〈金刚空行经〉云：「项缠双新布。」谓缠二层新衣。作怖天许各瓶项布顺各尊色，然无确证。

又龙智云：「以广大白衣，应系于瓶项，智者以白线，如法缠衣上。」有随顺此说诵吽字七遍，加持七缕白线而缠。缠线咒谓：「嗡班[口*(灾-火+夕)]协喀惹，茹札摩札，底向跋那答吽。」毗布底说以此线缠项衣。然余经说顺息灾等事业系五色线，故是非唯用白之据。〈金刚空行经〉说：「以染色线饰」故。此项庄严，多说为布，亦有总名曰衣。三昧耶金刚说名为曩补(衣之一种)。若有清净新布即以彼作，若无新布，如其所应用绢等作，亦有曼陀罗仪轨说布须未坏边者。系项结法，梵典曼陀罗仪轨中皆无明文。佛密论师〈摧坏金刚疏〉云：「系未作余用之净布，作三髻形。」当如是作。

瓶口庄严，如〈金刚空行经〉云：「口满鲜树叶。」曼陀罗仪轨中多说用有叶树庄严其口。〈总续〉亦说用诸上菜树叶严饰瓶口。诸曼陀罗仪轨多说树为阿摩罗等五树。此论亦说。然彼等树藏地难得，故凡有果叶之香树即可。〈金刚空行经〉云：「吉祥草垫下。」说以吉祥草为瓶垫，未说庄严瓶口。诸可依曼陀罗仪轨，亦未说吉祥草为口庄严，但说以有叶等树作。经云：「摩尼芥茅草。」释云：「茅草者即青茅，为吉祥故，具足新叶，应插七吉祥草及孔雀翎。」佛密此文非说瓶口庄严。即彼论云：「其口为吉祥故，用无忧等果树庄严，其上置金刚杵系吉祥线。」说以此等为庄严故。以是插茅草者，如〈智金刚释〉说于系项上涂以牛粪，为遮魔碍等故，于上插七茅草。虽毗摩罗弥札与乐苗论师说茅草为口庄严。然彼不顺〈秘密总续〉，故不取为定量。纵许茅草为口庄严，亦非以吉祥草为口庄严之据。若舍无上部所说口庄严而取事部之教，亦不得成。

此等之清净者(即表法)，〈欢喜金刚羯磨次第仪轨〉说药谷及诸宝，如其次第为曼陀罗诸尊菩提心、意、身色之相。〈等合曼陀罗仪轨〉云：「瓶是诸尊处，口项饰牌楼，绳线大悲相，五药悲觉心，谷是天本性，五宝为身光，藏为心智界，香等胜戒德。」此是姑姑惹[口*(灾-火+夕)]所说。

画相诸法，尊胜瓶上，于法生中画莲花月轮或日轮。诸余瓶上，于莲华月轮或日轮。其上画各尊种子或标帜。如龙智云：「一切论坛尊，种子或标帜，调和红花等，智者画瓶侧。」第三句明用墨，第四句明画处，即画于瓶上也。画法生者是寂静论师派。标帜颜色，如〈金刚空行〉云：「帜随各尊色。」字色亦应如是。若唯一瓶，前面画主尊相，左边画一切事业相。若许四方画毗卢等相者，则于毗卢相处画主尊相。亦有论说于瓶口上画主尊相。又有他派许佛眼等相，亦画于四方，俱如〈鬘论〉所说。

辰三　如何陈设诸瓶

论说两派，谓设于所修曼陀罗东方等位。及向北坐而预备自在方所有诸瓶。前者谓于天预备曼陀罗之外，东等方隅安设诸瓶。主尊之瓶置于中央。后者如于彩土曼陀罗中，安置标帜次第，于一一香曼陀罗上，设顺各尊吉祥草等座位，安布曼陀罗相。答日迦跋、慧铠论师说安八瓶于四门及四隅，第九设于中央。答日迦跋说于东门左侧安立业瓶。安布诸瓶总有二时，此是预备时安布也。

辰四　修瓶法及支分

应于瓶上安置吽字所咒之螺水或颅器，若无此等，瓦器亦可。〈明显双运论〉云：「于瓶瓦杯上，安置金刚杵。」〈四百五十颂本释〉与毳衣大师亦说于香水器安置金刚。持祥论师等多不安螺水，说将有花鬘之金刚安置瓶口，于螺杯中如所获得五种甘露及以香水诵：「嗡班[口*(灾-火+夕)]阿弥多迦叉吽。」及三字七遍而咒之。如〈鬘论〉说：「由咒七遍智慧甘露，金刚微尘为性。」此说诵彼咒时，观想智慧甘露及诸水微，成为金刚自性。咒义亦尔。故金刚水非以灌注水时执金刚于瓶口而注得名。由尊胜是诸瓶之主，作用众多，故此论说于彼瓶口安置螺水。余瓶不尔。于彼螺上置金刚杵中系花鬘诵：「嗡祷得祷得摩诃祷得得娑诃。」想召殑伽河水与瓶水成一体，后生为天。宝铠论师、毗布底等亦如是说。次先辟魔清净，从榜字中修成宝瓶。〈鬘论〉两译俱如是说。寂静、胜贤、宝铠、毗布底说亦尔。答日迦跋、慧铠论师说从[口*种]字而生宫殿，次于瓶中剎那想成天轮及诸座位。从自心中种子放光召请智轮于前，供献浴足洗面阏伽，令入智尊。由大贪溶化为菩提心性，想与先注之水合为一味。论说于相亦想三昧耶与智尊合一。故亦修诸相为各三昧耶尊与智尊相合。于业瓶中生为一切业尊。宝铠及毗布底亦如此说，然未明说某瓶应修某尊。龙智与〈四百五十颂本释〉、毳衣大师、黑行论师、难胜月等亦未明说。慧铠师云：「于尊胜瓶中，应剎那而想，圆满诸天轮，余瓶想天轮，随从诸部众。」〈欢喜金刚羯摩次第仪轨〉亦说主尊瓶中俱修诸尊。不空足说主尊瓶中但修主尊，诸余瓶中以三段法而修各尊。与此论师意趣相顺。以诵咒时说主尊瓶，诵主尊咒或诵邬答迦咒，未说诵持余咒，余尊瓶中各诵彼自咒故。以是应知若唯二瓶或一瓶者，则主尊瓶中应修一切天。若瓶较多，当观由诸尊门如何摄瓶，即于彼瓶修彼诸尊。若不修瓶为宫殿者，主尊瓶中，若不俱修诸尊，虽无宫殿但修座位即可。生起之法，不空足与[口*(灾-火+夕)]耶茜那说由三段法生。故如天预备时所说而修。海生所造〈二观察经疏〉云：「由本尊瑜伽，前从说瓶内，略取少许水，注于瓦杯中，安置尊胜瓶，榜生宝瓶上，于彼修圆满，三昧耶坛轮，召请智慧轮，渐供浴足等，与三昧合一，献供令满足。」藏师有说此是于螺杯中俱修诸尊。然彼教文非显此义。以彼释论于〈初观察〉明瓶数量与瓶物时，未说修诸尊法。故〈后观察〉善住时，说于瓶中修诸尊仪轨，「于彼修圆满」者，是于尊胜瓶中修曼陀罗之据。若谓彼文显示于尊胜瓶上瓦杯中生诸尊者，则应许此处及前文，俱未明说尊胜瓶中修诸尊法。除定量论未见说于螺杯生诸尊者。故彼杯中似不须修诸尊，应审观察。

此于瓶上所安香水充满之螺或颅或瓦杯者，说是供瓶阏伽之器。如毳衣大师云：「瓶上安阏伽器，注香水及白花，上安系花鬘之金刚。」又云：「以有白花之阏伽器供献瓶尊。」水之修法，诵邬答迦咒及三字七遍，想成智慧甘露金刚微尘自性。〈鬘论〉此义如前已说。

此处先化诸尊而后持诵，乃是〈鬘论〉及随行者之规，与琅迦胜贤说相顺。[口*(灾-火+夕)]耶茜那亦随彼行。不空足说业瓶之天不化。此论未说彼别。毳衣大师等亦说诵咒后方化。故知随何次第皆可。

天化水时，若瓶先修为宫殿者，亦应化成瓶相，诸相若修为诸尊者，亦应化成诸相。诸尊化后次诵吽字，左拳执花鬘端，念诵主尊心咒或邬答迦，咒水一百八遍。主尊瓶中，装入甘露瓶咒所加持之白花三朵。诸余尊瓶，即诵彼尊真言一百八遍，或二十一遍或七遍。于彼瓶上执金刚花鬘端，则前装花。左手执花鬘时，日生师说右手持珠。跋[口*缚]跋陀罗说：「弟子手执系花鬘之金刚，安置瓶上，师长另持花鬘一端，诵吽咒百八遍。」胜贤论师说诵主尊咒一千零八遍，诵邬答迦一百八遍。〈四百五十颂〉云：「正供养阏伽，应装入白花。」故亦供螺水等阏伽。〈释论〉则说诵坛主咒及吽七遍而后供献〈总续〉中云：「装入诸花已，应用妙香熏。」于灌顶瓶作如是说，故应亦用香熏。修瓶念诵之时，未说其余观想，似应作如修现观时念诵之观，想从各尊心中咒鬘收放光明，钩召诸佛菩萨智慧甘露，融入各尊，即此便足。藏地诸师有说：「想自口中放红色光，顺咒线照瓶内诸尊皆成红色，为自自在，从彼诸尊毛孔，流注甘露。」

次以花等供养诸瓶，以业瓶口庄严，取业瓶水，洒净守护。祝云：「直至此处曼陀罗事未圆满顷，当遮魔碍。」施食后洒净时，诵不动等金刚赞颂为先，遍振铃声。所请能遮魔者，胜贤论师说是一切业尊，毳衣大师说融化后亦诵赞文。余诸论师说先供赞后方融化。胜解瓶水为天本性供献食物及赞诵等。若觉不便，可如余师所说而修。〈佛顶曼陀罗仪轨〉云：「先供颅阏伽，香等及饮食，与瓶数等供，亦以内密供，令诸尊欢喜。」如前天预备法，于瓶亦随天数而修供养。不空足说次将诸瓶藏于自室。

为洒自身及诸弟子，故从诸瓶，略取少水，贮于螺杯等中，安于曼陀罗室，若无室者，随设坛处，坛东门外稍北三足架上。为洒余者，当置业瓶及吉祥草垫于彼处。

瓶尊念诵及供养等，每日三次或修一次。〈总续〉与〈四百五十颂本释〉，并胜贤论师等多说每日修瓶念诵三次。〈鬘论〉说修一次。故从次日至未灌顶以来，如前修法日修三次，若无暇者每日一次。

密宗道次第广论卷九终