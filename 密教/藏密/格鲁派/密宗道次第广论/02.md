## 密宗道次第广论卷二

### 总明入圣教次第不同诸门品第一之二

子二　余师论中所说

寂静论师〈四百五十论释〉中云：「若有唯修天之体性，不能成佛，道不满故。又若唯修诸天真实而非诸天，是则须经多无数劫乃得成佛，非速疾成。由是俱修最为惬意，加持胜故，速得无上正等菩提。」此说若唯修天瑜伽，决定不能成佛。若不修天而修空性及余方便，须经多无数劫方得成佛。若能俱修天及空性为速疾道。故此论师亦许空性正见是二大乘所共。若无天瑜伽，则如波罗蜜多乘道其道稽迟。修天瑜伽及空性见，是速疾道。即随前师之所许也。无畏论师〈教授穗论〉第十八穗，亦如寂静论师所许而说。并引〈金刚幕〉《第十四品》云：「为摧庸常慢，正宣说修行。」又云：「又为净治不净身故，当修佛身。」无胜月论师于第二观察初品释中，亦引〈金刚幕经〉《初品》及《十四品》，证由不同之因不能感生不同之果。持祥论师〈札拏释俱生光明论〉亦云：「又不应说，由布施等诸方便门及愿力等而正出生。若于圆满受用及变化身未能修习，心怀犹豫，如何能令彼心定解？若谓彼由愿力出生，则应不修我而得现证法身，彼复何须勤劳修习？若谓彼由修习出生，则于圆满受用变化二身之因，何过而不须修？是故安住波罗蜜多乘者，须许具足三身之佛，彼由修得极为显了。」此说若法身行相之无我而须修习，则色身行相之天身亦须修习。此若不修应许前亦不修，而证法身。是理相齐，无差别故。彼论引文证云：「如云，修习成佛因，谓修佛瑜伽，何不遍观察，果由似因生。又〈一切秘密经〉亦云：『总之佛陀果，从定慧出生，除佛瑜伽外，行者不得佛。』」三昧耶金刚论师于〈札拏释〉中所说同上。胜授论师于〈集密释〉亦如是说。调伏授论师云：「此义是师亲宣说，双修色身及法身，咄哉决定证菩提，法身由佛静虑得，色身何故不修习？由福资粮得色身，须经长时余下劣，果别应从因别生，现见三身为同时。」如大幻曼陀罗仪轨广说。虽亦尚有余论可据，此等明显故略述之。

壬二　以下续部教中所说

〈修我方便论〉中说广大天瑜伽方便，为波罗蜜多乘与密咒乘之别，引〈摄真实〉证菩提中，生天之教而善成立。并明显说彼瑜伽中具金刚界诸尊之规。故非但与无上瑜伽，亦是与瑜伽续二者方便之差别也。诸余论师所说于无上时已宣说讫。凡许自修为天相之续部一切皆然。以须如是而修理皆同故。瑜伽续中亦多宣说，如〈摄真实经〉《初品》云：「身语心金刚，自身诸微尘，若修为佛身，即当成正觉。」释论憍萨罗庄严云：「修诸微尘为金刚等调伏作意之瑜伽师，应于每日四次修为佛身。由修佛身得何成就？当成正觉，义即当得相好庄严之佛身也。」〈真实光明释〉云：「诸修密咒行者，当修念佛，当知须修随念如来色身及法性故。」又云：「安住一切如来中央，于彼摄持。以法身理及色身体，与彼俱无异故，乃至自能现见，应当修习。」言法身者，谓由通达空慧修成。是义极显，故不繁录。

事行教中宣说此者，如佛密论师〈大日经疏〉云：「此中有相无相二种次第，由清净非清净二身差别门中，显示二种天身自性。其清净者，谓法身无相三摩地自性，是无相智体性。非清净者，谓遍计色自性，诸正等觉圆满受用变化身相。由于众生显现增上，立为显色形色体性。」此显随顺二身行相修习二种瑜伽，事行两部相同。此中二种大乘见无胜劣，惟由广大天瑜伽门而分。〈三乘建立〉中亦明了宣说，如云：「故胜义谛，除薄伽梵及龙猛等所安立者，更无第二殊胜真胜义谛。问云：唯由世俗如何广大，答云：此由所缘净，友伴及随行，故诸有慧者，说为最上乘。」此说了解清净天性，受持诸三昧耶而得诸佛加持，如佛菩萨饶益众生清净国土而修，由彼所缘友伴随行三种广大，胜出波罗蜜多中观。以说具足彼三差别之乘，为事行等续部之别，故许总为密部显乘之别。总之由达诸法都无自性之空性见，与生自身为天之天瑜伽，二种系属成二身果，是金刚乘法一切正机共行之道。各续部中，除彼二外所说多种余道，当知有是通达空性胜进方便，有是修天瑜伽支分。

此应持为扼要之义。

辛三　断诤论

有作是言，若由波罗蜜多乘中，无似色身之因，密咒有之，而安立胜劣者，不应正理。以由似果之因而成诸果，不决定故。若成相好庄严之身，须修相好行相之道，则成轮王相好之身，其因亦须修习相好行相之道。如是善趣恶趣之身，造彼因时，一切皆应修彼二趣行相之因，是为大失。若谓彼果之因不须与自行相随顺，佛果则须如是修习，应说其理，然不可得。故说色身行相之道成办色身，视为咒乘特法，亦唯信仰而已。

今当解释，如诸波罗蜜多乘说，色身体性之因，谓诸最胜福德资粮。相好等之别因，谓迎送师长等。由无量生修集之力，至大地时，获得随顺相好庄严之身，彼复渐渐转令殊妙，至最后有，获得有学究竟相好。即于彼身证法身时，即彼相好身之等流，成受用身。非许道时都无相好，得果无间顿然新生。如是诸金刚乘，说于一身修成佛者，若有学时都无随顺无学身之相好，亦不许彼究竟相好顿然新生。如是若有学位都无相好，则定不能成办色身，是二大乘之所共许。趣入密咒一身成佛之初业者，咒中未说彼身初生便须相好庄严，实亦非有。故无凡身相好而可立为色身相好之因，须于彼生新修能感相好等流之因。此除修天瑜伽更无余事。由是因缘，感发善趣恶趣之身于彼因位，不须修彼行相之因。而于成佛色身之前，则须修集彼身行相随顺之因，二如何等。我等非许受生色身诸异熟因，须修似彼行相之道。是许成佛相好之前，须彼随顺等流之因，故无诤论安足之处。

若尔，下三续部所修之天瑜伽，及无上部未能即生成佛须经生者，所修天身，如何能成色身等流之因？彼等亦由于现法中如是修习，后于余生成色身时，即为尔时等流之因，非是受生色身之异熟因，如是善断所说者诸疑。次须定解修天瑜伽必不可少，如〈金刚空行〉初品云：「我是一切佛，及一切勇识，由自天加行，善修成自我。由此于现生，当成一切佛，及一切勇识，一切金刚持。此是和合诸空行，金刚空行最胜乐，金刚萨埵如是来，吉祥世尊所宣说。」又云：「由此印和合，当尽噉三地，余加行不具，犹如灯息灭。」释论中云：「言由此者，谓由上文所说空性之印，若谁能与手面等世俗印平等和合，即作是说。彼瑜伽师何所作为？谓当尽噉三地。义为遣除身等庸常之色，次显唯修空性静虑，终不能证大菩提故，说「余」等文。余谓唯修空性。加行不具，谓不显现。息灭，谓无自利而般涅槃。如何而灭？曰如灯，如灯由油相续故，能照耀空际。若时油尽灯便尽灭，自尚不显况能照他？唯空三摩地亦当如是观。」此说密咒道中若不修天瑜伽，不论如何修习空性，果位不免堕寂灭边。此即续部最胜意趣。若未于此善获定解弃天瑜伽，仅修密咒一分之道，当知定非获得道体。

庚二　明道有别果无胜劣

辛一　解释正义

有作是言：若二大乘道有胜劣，所得佛果应有胜劣。以因有别果无差别成相违故。若不尔者，因之差别全无义故。当知第十一普光明地，劣于金刚持位。〈结合〉初章第四品云：「总之佛陀果，无数俱胝劫，乃获得佛果，由最胜安乐，现法能证得，或得金刚持。」此说由无数俱胝劫所得佛果与金刚持二各别故。又前经云：「即于现身证得佛果或金刚萨埵，若未证得不思议处，彼名善逝即名为佛。其所相事，正谓菩萨。」此不应理，彼教非说由无上道一生之中，或证波罗蜜多所说普光明地，或证咒中所说金刚持故。由无数劫所得之佛与第十一普光明地，波罗蜜多乘人亦复不许，无差别故。经无数劫所得果中分为二类，佛者，〈现观庄严论〉云：「由超第九地，智名住佛地，当知彼即是，菩萨第十地。」于第十地说名为佛。金刚持者，即是第十一地。咒中虽尚说有十二十三十四地等，然依印度论师解释，彼等与波罗蜜多乘所说诸地，仅是开合之异。至下果时再述。由是当知第十一普光明地与金刚持地义同，经中即说此地是经于三无数劫所得，续部说为即生成办。不应以名金刚持故，便执非波罗蜜多乘之果。当如静命论师所说，金刚持地即为二道共所得果。〈成就真实论〉云：「吉祥大乐金刚萨埵，若由余道须经多无数劫乃能证得，诸具金刚乘方便者，即于现法无难而证。」又〈结合续〉释〈教授穗论〉云：「佛者谓十地自在，种相觉者谓胜进道，金刚持者谓十一地自在。」〈三理炬论〉云：「义同然无愚。」汝自亦许此义，谓咒与波罗蜜多乘所得义同。又得波罗蜜多乘普光明地，亦说尽断二障一切习气，证得力无所畏不共法等一切诸佛功德。若更有佛胜彼所说，则汝应许虽已尽断二障习气，过尚未尽，虽已得十力等一百四十四种无漏功德，德犹未圆。若论如是果位，不待密咒之道，唯以波罗蜜多乘道，能否趣证。印度智者多有抉择，理应观察。若许唯用波罗蜜多乘道，即能趣证普光明地，而又说于彼上更有所趣，则非应理。二道趣证，有不待无数大劫能否成佛之胜劣，而非果有粗妙之因。然亦不能成立因之差别都为无义，以果虽无粗妙，而望得果远近有差别故。

辛二　释道差别

壬一　自宗所说之差别

下三续部与波罗蜜多乘迟速差别，是由依止诸天瑜伽念诵之力，获得诸共悉地，及蒙诸佛菩萨摄受加持等多善权方便，速疾圆满大菩提行。无上部之速疾差别，生起次第有多深处非下三部所有，圆满次第更有众多最胜深处，后当广说。不待经历无数大劫，速能成佛，唯是无上部之特法，下三部机如能证得，亦须趣入无上部之二种次第，非唯目道便能满足。故密咒之速疾差别，不应唯执浊世一生成佛，及不待无数大劫而成佛。

壬二　余师所说之差别

癸一　律生释中所说

宝铠论师于圆满次第时，说修离诸戏论二乘相同。〈父子相见会〉说得一切法遍乐三摩地之菩萨，随于一切所缘唯生乐受不生苦舍，乃至割截如迦喀跋那量，及被象踏亦唯乐想，并说修彼乐之方便，非彼安乐不顺咒乘。又波罗蜜多乘说世出世间一切圆满正因，谓菩提心，咒中亦如是说。又引「现境成金刚」等为据，成立大乐亦是共法。〈现观庄严论〉云：「巧便受诸欲。」迦叶品中以农夫喻，说烦恼粪是生佛法之所必须，以故受用欲尘亦是共法，其果地等亦皆相等。故说生起次第为咒特法。〈律生〉第十三品释云：「故若不修生起次第，则咒法中更无殊特。」意谓凡是修天瑜伽，一切摄为生起次第。脉息空点等是生安乐之瑜伽，安乐更无差别。

癸二　三理炬中所说

「义同然无愚，多方便无难，依利根增上，说咒论超胜。」此说一切种智之果，咒与波罗蜜多二无差别。然由四种差别，故说四部密咒胜于波罗蜜多。

无愚差别，谓诸波罗蜜多行者修施等时，三轮无得虽非愚蒙，然舍头脑行外施等则根非利，须经长时乃得菩提。诸咒行者则无彼愚。波罗蜜多，是能顿满一切有情所求利益，舍头脑等不能利益无边有情。见彼乃是三摩地果，是故呵弃寻常方便，求胜方便。此由周遍无遍相续无间修习方便智慧无二妙三摩地，乃能满足无边有情利益，圆满布施波罗蜜多。尔时诸余波罗蜜多亦皆圆满，布施身等无如是义故不立为波罗蜜多。

方便差别，谓波罗蜜多乘说诸难行戒律仪等为生天趣及解脱因。由依最寂静行，不能摄受一切有情。咒为饶益一切有情，说四部续。此当先知自于何惑最为胜强，即修贪等成弥陀等，持诵咒为心曼陀罗，修诸韵字成诸尊等语曼陀罗，修宫殿等成身曼陀罗。说如是等诸门不同。

无难差别，难与非难皆待自心非定属事。有于此难，于他易故。由是若能顺自所欲而引导者，即由安乐而得安乐。故密咒中不说难行。对上上根，贪等过失不行，分别微薄，具足大悲，勤修无二真实法者，则说法无我智与大悲一味，又名方便智慧大印法门。上中根者，虽能厌行诸庸常境，然未断除贪等分别，不能趣入胜义智海，故为彼说修行智印。此即修习五部如来及佛眼等诸明天女。由修彼等而得入真实者，谓于天身心坚稳住，天唯心现非有外境，故不应着修等三轮。如是知者即安住远离外境及能所取分别之身。又依师长教授，由观彼身离一异故通达无事。次观一切同彼，而达诸法皆无自性，依此密意说无边种修天之法。此是智称论师所说。上下根者，虽亦爱乐无二妙智，然未断贪，由近贪境心便散乱不能入定。于彼听许三昧耶印，此品须具如余处说明妃德相。若上品贪而无广大证真实慧，除此，非余所能住心，为说业印。于彼亦须以随顺业而受用之。三理炬论于此未说以何等根用何业印，智称论师，于上下根说三昧耶或羯摩印，意似双指作不作业或明妃相具不具足。如是趣入咒乘上根之机，于明妃欲有贪不贪之二，于其后者说修大印。前者又分于外明妃有无贪欲之二，于其后者说修智印。前者听许三昧耶印及羯摩印二种。故有持此论师意趣许为自宗，而说无上部之正机，须于外明妃欲具大贪者，成相违失。

利根差别，谓四谛瑜伽师不知实义故是钝根，波罗蜜多诸瑜伽师方便便错乱故是中根；诸咒行者全无愚蒙故是上根；设以余人行之必堕恶趣，然由巧方便行反得清净。此是止毗达加摩罗论师所说。又智称论师云：「若于智印等，不爱乐修习，慧力羸弱故，不堪修大印，佛为饶益彼，假以大印名，金刚萨埵等，色相名大印。」此说由慧力弱，不能修习大印，于余三印不乐修习，便于天身立大印名而为宣说。此是瑜伽部之修法，事行两部亦当例知。

方便大悲，与通达法无我真实之慧为道命根，波罗蜜多亦皆共许。又波罗蜜多乘，说若舍头等身财，满有情愿乃名布施波罗蜜多，是则布施波罗蜜多终无圆满，如是破已，说于一切财物，净自悭吝及净自利妄执之垢，增长舍心至最究竟，是名布施波罗蜜多。〈入行论〉云：「若众生无贫，乃名为施度，现有贫众生，昔佛云何度，一切财及果，悉舍诸众生，说名布施度，如是彼唯心。」故难解说无愚差别。利根差别理亦难通，若谓是不愚方便者，与前重复。若谓以欲贪为道者，咒乘上机不见此事，以上首机无彼事故。又入密咒之机，上者于初次第圆满，导入第二次第。圆满次第坚稳之时，多于尔世便得成佛。故说于中根者听许智印，于下根听许三昧耶印等，亦难安立。故诸智者，于此等义，应当观察。

西藏诸师，解多方便，谓多消灾等事。解释无难，谓以欲尘为道。于此论师及以智称论师，论中皆无明据。

丙二　别说入金刚乘差别

丁一　明趣入密咒之异门

〈金刚幕〉第十三品云：「于下说事续，彼上无事行，瑜伽上有情，再上无上行。」此下谓金刚乘下机，彼上中机，上即上机，再上即最上机，对彼四机说四续部，故四续部即四能入门。〈入无上续义论〉亦云：「密咒果金刚乘，总有四能入门，谓事行瑜伽无上瑜伽续，如世共说。」

丁二　明安立异门之差别

戊一　问

若由机有胜劣，而说续部次第不同，则此能入之门，非就所为胜劣而立。以凡趣入金刚乘者，一切皆为一切有情而求证得无上菩提，发大乘心无差别故。非就能得二身正因道体不同而立，以达无自性慧引发法身相同，修天瑜伽引发色身总相同故。是故一切名金刚乘，唯是一乘。若以天瑜伽等众多道之差别，立为异乘或续部次第不同异门者，则于无上瑜伽一一续中亦应安立众多不同诸乘。即如集密一部，亦应有多不同能入之门。以〈集智金刚续〉说有莲花旃檀等胜劣五种补特伽罗故。以是当说，就机胜劣门中，分别续部不同四门，究由何理而为安立。

戊二　答

己一　明余倒说

西藏诸师有云，为摄四类外道故说四续，谓具贪者随自在行，有嗔恚者随遍入行，有愚痴者随梵天行，若不定者遇彼三随一即受持彼宗。由有彼四，如其次第说无上瑜伽续，行续、事续、及瑜伽续。并说此是随顺〈摄真实会〉，庆喜藏及善现护等所许。

今当问彼，若谓彼等补特伽罗，由彼彼续能调伏者是则不能据彼以明由四续部趣入之别。以彼一一皆能调彼四补特伽罗故。若谓彼诸续部正所化机为彼等者，极不应理。咒乘正所化机，是以已入佛教之机为胜，此机不须先起邪见故。又先未入邪宗而直入正宗者，应犯非彼诸续正所化机之过。亦非庆喜藏论师之所许，彼师所造〈集密〉初品释云：「由薄伽梵安住于彼故名薄伽，此明处所。彼者谓佛眼、摩摩格、白衣、度母四尊天女，即此中妃。彼如此经十七品说。何故安住彼等密耶？为令诸乐遍入等续不舍境者，于此以贪断贪生爱乐故。谓彼意许依止母邑及大香小香等而能成办遍入等果，寻求彼中所说成就。彼等便趣明妃秘密。如云：「薄伽善遍入，住母邑密处，令诸人爱乐，故名那罗延。」此广宣说于乐遍入续者说无上部诸贪行故。〈摄真实会〉全无建立无上瑜伽为何所化宣说之理，彼说四段是为有贪瞋等四种烦恼者说，必是例彼推比，实无确据。

西藏诸师又有说为随顺佛教四宗，由四不同起天之门，立四续部。并说此是随顺〈集智金刚〉龙猛父子智足师资所许。彼诸师是集密行者，〈集密释续集智金刚说〉事部时无自想为天及智慧萨埵之乐。必系例此推说。然说为顺四宗，则全无据。虽说独觉配瑜伽部起天规式，然独觉道非是四宗之一。又说事部无自起法，亦非集智金刚教义，后当广说，故不应理。

又阿朗迦迦拉峡说，于婆罗门及剎帝利，宣说事部及瑜伽部。吠舍有二，于贪瞋薄愚痴增上，胜解遍入天者宣说行部。于愚痴薄贪瞋增上，说集密等胜瑜伽部。于彼上上贪瞋下下愚痴属旃陀罗种者，说〈胜乐略续〉等母部。若以四部之机，似四种族而说，彼不能辨四部趣入之别。若谓四部之机须四种人，终难决定，亦不见有主不主别，故非应理。虽说金刚界中诸尊犹如国王俱诸眷属然，然以此理不能成立彼所化机为剎帝利。总诸大乘正所化机须悲增上，尤以无上瑜伽正所化机，要由大悲激发其意，急于利他速欲成佛。若说彼等须具上品瞋恚，诚为非理之谈。

己二　出自正答

续部安立四种能入异门，非乘有异，非由天瑜伽等道之差别。然由入金刚乘主要四机极不相同，故立四门。其所化机有差别者略由二门，一谓欲贪为道之理，不同有四。二谓能如是者是由相续生真空见及天瑜伽功能胜劣，有四不同。初如〈结合〉第六章之第三品云：「笑视及执手，两相抱为四，如虫住四续。」第二〈观察〉义同此说。〈教授穗论〉说此为道续，未说为教续。然第七章初品穗中亦说此为教续。勇金刚论师于〈结合释〉中亦说为四续部。〈金刚藏庄严续〉《第十一品》先说方便续中贪续多种差别，次云：「此明互相抱，续部诸差别，如是由执手，笑视亦应知。」此说能诠教续，故是显示四续部之差别。尔时续部之名亦曰笑续、视续、执手或抱持续、二相合续，共为四部。如前所说天瑜伽为色身不共之因，是说主要方便。若仅由诸方便增进通达空性之慧，则是二大乘之所共。此如〈入行论〉云：「此一切支分，佛为慧故说。」以是由天瑜伽增进慧道，是以殊胜方便智慧，现为欲天父母等住行相之天瑜伽。无上部中道之差别虽有多种，然名二合续即由彼立名，在诸续中亦多有说二合之相。即由此门以贪为道，依止二菩提心开合之要，增进通达空性之慧。由下三部无有如是以贪为道殊胜方便，故亦未说彼七支中和合之支。然有由笑顾视执手或抱所生喜乐为道，故亦总有以欲尘贪为道之义。此如〈第二十五穗〉云：「事行瑜伽及上瑜伽四续部者，以笑视抱持二合执手而表示之。如是事续等中有以诸尊顾视显示智慧方便随贪。有以欢笑，有以执手，有以抱持，有以二合。」又〈后分别〉《第三品》「由诸笑及视，抱与两两合，续亦有四种。」寂静论师释云：「言由四者，谓由事行瑜伽上瑜伽续，表示笑视抱持二合。如是事续等中有明方便智慧诸尊随贪现笑，有现顾视，有现抱持，有现二合。」彼虽但言诸尊顾视，其欢笑等亦谓诸尊。由顾视等何所作为，谓显智慧方便随贪。即表诸尊互相爱也。毗卢遮那与佛眼等诸尊绝无贪爱。故此是谓持彼诸尊我慢之行者。以诸续部所化，将视等贪持以为道是正义故。事行部等宣说诸尊有顾视等，若不配当所化，则由顾视等门不能明所化之差别。

又非唯无上部说笑视等，即下三部亦说彼事，如〈不空羂索仪轨〉云：「佛薄伽梵面向忿怒。」又云：「又有度母天女含笑屈身目视施胜手印，左有莲部妙女含笑随顺密咒理趣目视不空羂索。」〈大日经〉曰：「其右有天女名曰大佛眼，天女面微笑，光轮满一寻，无等清净身，释迦牟尼妃。」又云：「画勇观自在，安住白莲座，如螺拘陀月，顶戴无量光，面容含微笑。其右有天女，度母大名称，善妙除布畏。」又〈金刚顶经〉云：「天女金刚笑，抱持自天女，首向彼侧转，含笑遍顾现，执持世尊手。」〈胜吉祥经〉《初品》中云：「其侧大金刚，持箭勤挥弄，手作遍抱势，持摩羯鱼幢。」此仅略录，总谓行者生何尊时，即将彼此互视等门所生喜乐持以为道。下续部中无缘外印作是修法，上续部中亦未宣说如是修习故，是缘于所修佛眼等天女也。诸劣所化未堪上贪为道，故密意说下品贪欲渐令为道，此如后说，要天瑜伽已至坚稳，获得空性妙三摩地，缘于自部天女大佛眼等而修。如勇金刚〈结合释〉云：「言笑视及执手等，谓由笑声，或由观色、持手、二合妙触，引生大乐无分别心。言如虫者，是无漏大乐空句，谓如虫从树生即食其树。如是从乐所生妙三摩地应修空性。」第二十三穗云：「笑续，如化乐天。」此是以彼诸天为喻，非说彼等是诸续部上首之机，信解金刚乘及修彼少分道者，虽不决定。然初趣入金刚乘之上首机宜，须欲界身。必须信解，由明妃欲尘贪为道门中，求菩提者，无上部中俱缘真实及自所修明妃，以笑等贪而为正道。下三续部，唯缘所修智妃欲尘喜乐为道。瑜伽续中既不可修二根交合，故除彼外缘余执手或抱持触喜乐为道，配瑜伽续。除触尘外，依笑视缘所生喜乐为道，配事行续。此等是释无上部中立四续部之名义，由此即明彼等机宜及道差别。

次当更释四续部名，依诸续部共许名义，以明机宜差别。能以欲尘为道之方便者，为空性见及天瑜伽。欲证此二，若须观待众多外事，乃是事部之机。若待外事内定等分非待极多外事，即是行部之机。若于外事内定二者以定为主待少外事，是瑜伽部之机。若不观待外事能生无上瑜伽，是无上瑜伽部之机。此依解释名义而说，谓由外事增上故名事续，事定等行故名行续，重内瑜伽名瑜伽续，较此瑜伽更无过上，故名无上瑜伽续也。此就所摄正机入道增上而说，非谓定尔。〈真实光明论〉说〈摄真实续后〉会是为怖畏深修者说故。总诸所化，信解外事及内瑜伽，虽有遍重，然亦有信解不称自根之道者，就彼信解不能明辨彼等主要之机。当知有说观不观待上品外事极为应理，如〈三理炬论〉云：「若由余生修习习气，独于林薮无诸众生及无沐浴绘坛供养护摩苦行念诵等事，则心不能得定，故说事续。若有心念爱乐真实，复由信力以佛所说诸事而得妙智，故亦待事。佛为彼等说根本续无多事支。」此根本续与共许之行续义同，虽有内定然多外事立为事续。如〈大日经〉注云：「 诸事续中虽重外行非无内行。」〈 欢喜金刚略义〉疏云：「 若修真实堪能微劣，外行增上说为事续。」若内正定与诸外事等分开示立为行续。如〈大日经〉注云：「 此续虽是方便智慧为主之瑜伽续，然为摄受信解外事诸众生故，开示随顺外事诸行。故共称事续或二俱续。」又〈金刚藏庄严续〉云：「事二俱瑜伽。」亦说行续为二俱续。〈三理炬〉云：「余者专信修习无二真实，于众多事起散乱想，为利彼故宣说行续。瑜伽为主兼说少分事支。」此之行续即瑜伽续。

丁三　明具彼差别之诸道

戊一　二种大乘共道次第

〈金刚手灌顶续〉云：「此大菩萨陀罗尼咒大曼陀罗，最极广大，最胜甚深，最难测量，诸秘密中最为秘密，于恶有情不容开显。金刚手，汝说此法最为希有。昔未闻者此法当于何等有情乃可宣说。金刚手曰，曼殊室利，谓诸修习菩提心者，若彼成就大菩提心，行菩萨行，修密咒门，尔乃令入大智灌顶陀罗尼咒大曼陀罗。若菩提心未能圆满即不令入。亦不令彼见曼陀罗，亦不为彼开示契印及诸密咒。」此说于灌顶前须圆满修大菩提心，故当先修愿行二心次乃入密。

此中次第，谓应先于一具德相大乘知识，意乐加行如理依止。彼当开示暇身难得令其修心。若于暇身，发起广大取坚实欲。最胜坚实谓入大乘，入大乘之门即发菩提心。若于自身有真正菩提心，则成真实大乘学者。彼心若唯虚言，是则大乘亦但假名。如是诸具慧者，应当渐除此心障品，发生圆满德相之心。复次若未先遣现法之心，俱障大乘小乘之道，故当念死，于现法中不能久住，及思没后漂流恶趣之理。次当善思生死一切过患，遮遣爱着后世圆满之心，务令心意趣向解脱。后为遣除独乐寂静之心，当于慈悲及以慈悲为本之菩提心，长时修习，引发真实大菩提心。次当了知诸菩萨行，发求学欲。若能荷负菩萨行担，则当进受菩萨律仪学彼学处。若更能荷金刚乘三昧耶律仪重担，则当闻〈尊长五十论〉，清净修习依师长法而入密咒。〈尊长五十论〉云：「净意乐弟子，当皈依三宝，此随行师法，授与令诵习。次授与诸咒，令成正法器。」清净意乐，是说于发菩提心及有不共皈依者，乃为说〈尊长五十论〉。由与尊长五十论故而成法器。〈明显双运论〉云：「 此中次第者，择宿曜吉日，弟子敬合掌，忏悔一切罪，先受三皈依，善发菩提心，亦受近事戒，及菩萨律仪，次更受长净。此随顺次第，谓如法亲近，金刚阿阇黎，因教文太繁，故今不广录。如是善作已，请师赐灌顶。」此说于灌顶前，先受别解脱戒发菩提心及受律仪，次乃请师求赐灌顶。此言近事及近住长净，是依在家而说。入密咒之出家者，则当清净沙弥戒等。〈摄行论〉《第一品》，先成应次第学非可顿学。次云：「其中次第，谓当先学佛乘意乐。若已善学佛乘意乐，乃于新乘学习一念妙三摩地。」谓先学佛乘已，再学新乘，即密咒也。佛乘意乐，即愿行心。如是发起愿行心已，必须具足六度行者，非摘波罗蜜多中事，用资补充，即密咒中亦数宣说须学彼道。故是金刚乘中共法。此于共乘道次第中已广宣说，不复繁赘。

&nbsp;&nbsp;&nbsp;&nbsp;若未能以无垢理&nbsp;&nbsp;&nbsp;&nbsp;辨自他宗善恶说

&nbsp;&nbsp;&nbsp;&nbsp;复不善辨大小乘&nbsp;&nbsp;&nbsp;&nbsp;显密共不共差别

&nbsp;&nbsp;&nbsp;&nbsp;纵说如来诸圣教&nbsp;&nbsp;&nbsp;&nbsp;大乘尤以金刚乘

&nbsp;&nbsp;&nbsp;&nbsp;为具善者最胜门&nbsp;&nbsp;&nbsp;&nbsp;如是亦唯徒自信

&nbsp;&nbsp;&nbsp;&nbsp;是故具智善欲者&nbsp;&nbsp;&nbsp;&nbsp;当以净理治慧目

&nbsp;&nbsp;&nbsp;&nbsp;心于圣教求胜解&nbsp;&nbsp;&nbsp;&nbsp;不为敌者所引转

密宗道次第广论卷二终