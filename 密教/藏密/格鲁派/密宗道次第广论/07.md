## 密宗道次第广论卷七

### 了知道要承事为先修地法品第五之二

壬四　承事已灌顶之次第

癸一　明作法之时

〈总续〉云：「以正寂静心，于寂静时日，而行咒迎请，如意得成就。」又云：「凶日与非时，非处无轨则，智不应绘坛，绘者决定死。」又云：「一切续仪轨，须臾而吉祥，常于吉祥日，主吉而绘坛。不吉时作事，全无成就者。」此说善恶时日于作坛法有大利害，故应观察。应于何月中修，如〈总续〉云：「自仲秋十五，至季春月圆，智者于此时，如法绘坛场。为除碍治病，及自修诸坛，夏季亦可绘，智者不须观。」此说七个月中，可作灌顶坛场，余坛夏季亦可作之。

七月上下弦何时作？及上弦何时作？前经云：「智者于所说，诸月上弦中，十五或十三，初八或十四，初十与十一日，或于初一日，初五及初七，初三亦可作，于此十日中，善绘曼陀罗。下弦吉期中，绘坛亦无妨。」〈善住经〉云：「若与宿曜合，黑月亦可行。」何曜可用耶？前经云：「木曜与月曜，金曜日曜吉」，作诸猛利事，余曜日亦可。」宿可用者，即前经云：「鬼柳与氏星，轸角及娄尾，于此诸日中，绘坛最吉祥。彼等主寂静，是诸吉祥宿，智者应绘坛，凶日作猛事。」诸凶结合(二十七结合中有八主凶)，与凶作用(十一中有一凶)，亦应回避。余殊胜时如〈总续〉云：「日蚀与月蚀，及有奇相时，并于神通月，精勤绘坛场。」又说用具完备，信心深厚，精勤事业，无诸损害，花果繁盛，以及弟子承事，师长欢喜之时，亦可作也。〈苏悉地〉说师长欢喜时所授诸咒易于成就。〈鬘论〉说于如是吉日上午，作绘坛事。

癸二　作法之次第

子一　正作灌顶仪轨次第

〈幻网经〉云：「先摄受地基，次日行预备，三晚正入坛。」故此分三。

丑一　地仪轨

寅一　观地

此中欲释诸曼陀罗共同仪轨，以〈鬘论〉为本，因彼论依父续母续等曼陀罗共同仪轨，及明仪轨最详故。〈总续〉中说非处绘坛者死，故当观察处所可否作坛。〈鬘论〉中说东方绘坛国王死伤，国多灾患，南方所为者死，西方阿阇黎死，北方入坛者死，火方(东南)降雨，罗剎(西南)饥馑，风方(西北)风雨，近塔则死，近有龙处则发洪水，树阴死亡幼童，知彼众过避前一切，当于城邑村园，寺庙居家，自在(东北)方作，或于悦意东方偏北而作。〈胜吉祥经〉释下说，若于火方作天旱无雨起诸火灾，于风方作当降大雨，与前不同，又说于树下作者死，于龙处作死及病水。除增说于南方空房，余六处同上说。并说彼等是大师说。〈总续〉中说在塔前作，故遮于塔太近。〈金刚空行经〉《四十六品》云：「村尸林集场，园寺与城郭，东与北方吉，南西则非尔。」又云：「或随意所喜，于彼处绘坛。」此说可随意作。若言七方不可用者，与此随意所喜相违，又说东与北方可用亦相违反。然此无过，东与北者意取东北。遮其余七方者，谓若不在聚落寺庙等内，而于彼外邻近绘坛，造曼陀罗殿者，虽地悦意亦不可用。若非在彼等处，则可随意所喜而作。又〈总续〉云：「一切皆圆满，缘具最难得，总于平整地，光润向东倾，其处多甘泉，具好树庄严，令心目欢喜，无害无毒箭，作坛最吉祥，得一切悉地。」毒箭者谓荆棘、瓦砾、悬险、骨锁、株杌、孔穴、蚁窝、灰炭、咸卤、砂石、尘发、虫蚁等处，皆当避离。彼经亦说须稍北倾。〈鬘论〉又说地如龟背，为死亡与失财之因，故当远离。〈金刚空行经〉《四十六品》云：「寺院与园囿，山巅及盘石，宫殿等顶上，尸林及天祠，凡此诸地址，经中咸赞许。」谓在寺院等内作法，不须观方。用土观者，如〈鬘论〉说掘穴一张手量，速以原土填满，有余者善。〈总续〉则说掘没膝量，仍填原土，若有余土即有成就，反尔不应作法，作则招苦不获善果。又〈金刚手灌顶经〉云：「智者掘肘许，咒师以所掘，原土而填满，有余为最上，平满为中等，不满则应舍，不应于彼修。」用水观者，〈鬘论〉中说，即于前穴，再掘一手，满注净水，他去百步返回观察，水满则善，水减应舍，若有声响表有龙难。〈金刚空行经〉说，东行百步转回观察，水满者善，涸者应舍。〈释论〉则说涸至半量以下者凶，余者良善。又说水若右旋者上，不旋者中，左旋者舍。若有魔碍，以甘露军茶利辟魔，钉金刚橛。三昧耶金刚论师说掘孔注水时，诵甘露军茶利咒，向东行时诵三字咒(嗡阿吽)，已由方相观知可用。复以此二观察者，〈总续〉说是观知善者能得悉地，观察于彼作法能否成辨所求义利。〈鬘论〉中说即于寺院、塔下、宫殿、兰若作法，亦作彼二观察。尔时是由彼事观察吉不吉也。用色观者，如〈金刚手灌顶经〉云：「白色修息灾，许红为自在，当知黄增益，黑修猛利行。」

寅二　乞地

〈总续〉中云：「得地主听许，轨范绘坛场。」此说须得地主听许，是故观知可用之地，若属王等，当从现主乞请听许。次于上午先行施食，于所观地用妙香等作曼陀罗，善修曼陀罗轮而为供养，举升虚空。次于彼处地祇神等奉施供食，如是三请：「住此诸天龙，药叉罗剎等，我今乞此地，建坛汝应施。」次诵：「嗡姆集利娑诃，嗡摩哈尼娑诃，嗡当底利娑诃。」口咒左手二十一遍，供养世间自在为先，头南面东，着新净衣，卧洁净处。若梦凶恶，可诵甘露军茶利咒，胜解一切诸法胜义无性。或再观梦，若彼施与或未遮难可用其地，遮则莫用。次日上午白前，举升虚空诸尊，请其听许。午时修守护轮，钉诸魔碍，或烧猛利护摩驱逐魔碍。若如后作，则为守护弟子，午后当在火界(东南方)灶中举行息灾护摩。用一切业咒加持之芥子水灰，于彼洒净。次结金刚跏趺，修如下所说之地神，先献浴足，漱口、阏伽、供品。诵：「嗡请来」及「救护」等，三返祈请。想彼答云：「可如是作。」举升虚空。〈鬘论〉此处未明说向地神乞地，然说先请给地，故是请给绘坛之地。〈四百五十论〉等亦说施食，当如是作。此与前二是从不现之地主而乞也。

寅三　净地

卯一　由掘净地

辰一　为净地箭而掘

次〈总续〉云：「用锄掘其地，次出地毒箭。」须出地箭之理以及如何取出，如前续云：「有箭地基上，作业无成就。箭过谓枯骨，瓦砾及灰烬，朽木并荆棘，励力尽拣出。」此又名为择土。掘至几许量者，〈金刚空行经〉《四十六品》云：「下等悉地别，掘至膝阴脐，拣去腐草石，瓦砾灰炭箭，并诸荆刺等。」此说若修上品悉地掘至脐处，修中下品掘齐阴处、膝处，出诸地箭。地箭愈净，悉地愈易成就，未拣石等之过，如〈鬘论〉云：「有石起大风，杂骨生痛苦，瓦柴感喑哑，草炭致灾疫，有发木根等，能生微细苦。」了知此过当善拣择。〈胜祥大疏〉于须拣除彼等绘坛之理，亦说此诸过失。故是未善拣除绘坛之过，非说掘地发现彼等便有此失。于作台处随台(作坛之台)量度，而出地箭。若掘余处而出地箭则无所益。若诸地箭不能尽除当如何作？〈总续〉云：「若不能尽除，一切地箭过，则当用密咒，善修治彼处。」〈鬘论〉与答日迦跋说用手触地诵咒，然未明言何咒。〈贤摄论〉与日生师说是「嗡哈那哈那卓答吽泮」，不能拣除地箭之量，日生说是掘至膝许，若不能净，掘至腰许，若仍不净当用咒净。慧铠师说为除地箭所掘坑穴，当用土水观察。三昧耶金刚师亦说初二相同。择尽地箭所余净土，和以香水仍填彼坑，若不满者，可用余土填满。次以吽字与一切事业咒加持香水，遍洒捶筑，量高半肘，中心略高，东北微低。如是作之胜利与不如是作之过患，如〈金刚空行〉云：「于前说地相，中高而绘坛，东北微低下，咒师得成就。中高得王位，及诸持明处，北高者死亡，或损失财宝，或害诸疾病。若东方高起，种族速灭尽，地本体中洼，行者受衰损。」〈鬘论〉于作坛处高低亦如是说。故于处所坛台俱当了知。〈总续〉中说于台中心掘一小穴，安置谷宝，诵咒加持。难胜月及答日迦跋，〈鬘论〉、毗布底等亦说中安乐及五宝，此如不空足说安置五宝五谷之瓶，用土填满。故安地库最为善哉。

辰二　为观蟒神而掘

巳一　观蟒神行住之理

〈金刚空行经〉说观察蟒神。难胜月及无畏、慧铠、宝铠、日生、如来金刚等曼陀罗仪轨，亦说观察。作何等事须观蟒神，如〈金刚空行〉云：「佛寺及宫殿，塔坛与筑城，房屋花园等，当掘蟒神腹。」〈鬘论〉说造阿兰若时，亦应观察。毗布底曼陀罗仪轨亦云：「造庙塔宫阁，开光建坛等，此当观地蟒。」故有多事须此观察，若造曼陀罗室，及前所说掘地修治建造曼陀罗台，定须观察。在掘地前，如前所说辟除彼处魔碍，奉施食品，次当观察地主蟒神。〈鬘论〉但概略云：「以金刚拳执持弹线，与修行伴向右施绕，阿阇黎住火方风方，而弹东西北南四线。将建寺等地基作成方形，秋三月等三月如其次第。当观头向东南西北，面朝南等而卧。从日出后，于龙腋下离一肘处，向右旋绕掘为墙基。」毗布底师则详言之，谓将处所弹成方形，于彼四方，各随三月所有日数，分九十格。蟒神于彼住行之理，谓于孟秋初一，头在东北隅格，尾在西南隅格，面向南住。每过一日头，往南移一格，右旋而转。三月之中游行一方之九十格。故经一年，绕尽四方四九十格。此左胁卧，从头至尾有十张手，每一张手按压十格，故随安住何方隅时，皆按压九十格。其身横量，覆地九格。故随住于何方隅时，其阴密处皆在中心。毗布底曼陀罗仪轨中云：「地基作方形，随三月日数，每方如是分，自在(东北)至火界(东南)，东面分九十，从火至离实(西南)，离实到风界(西北)，风至自在隅，如是各九十。秋月孟仲季，头住自在等，尾在离实等，阴处居地中。脐下为蟒身，人顶有蛇头。面南枕左手，右持宝在腰，卧遍九格地，龙身十张手。住东西边际，如所量地格，初一起游行，每日行一分，东方如是行，南西北亦尔。冬月孟仲季，白月等面西，胜支(头)向火隅，尾在风界等。春月孟仲季，面视药叉方(北)，头住离实界，尾在自在等。夏月孟仲季，面目望东方，头在风界等，尾居火等处。经历一岁中，绕遍一切地。」又说八大龙王住于彼尾端等八处。即前论云：「龙王行差别，随月别应知，无边(龙名)身白妙，想尾等次第，其身八龙王，供乳等五供，尾端种性(龙名)蓝，阴处力因(龙名)绿，脐螺护(龙名)藕色，臂大莲(龙名)如金，增财(龙名)绿于心，安立(龙名)红在喉，耳中莲(龙名)白光，无边(龙名)蓝住顶。」蟒神亦是无边龙王，白色殊妙。

云何随地大小，彼皆如是遍卧。藏师有谓：如彼月影随器大小，皆现水中，故不相违。然不应理，若一蟒神如是遍一切处，则成相违。体若是一随地大小影各别现亦无说故。故是为知所欲掘处，是否地神所不宜处，随地大小作是观察。非谓所观一切处，所皆须如是安住。

巳二　知已应如何掘法

若尔何为初应掘处？即前论云：「东弃二十七格，北置十三半，竖(东西)九横(南北)四半，为初掘腋前。」此依头向东说，谓从头所按格，西经三九二十七格，是处不可挖掘，再从彼界西过九格。从身背所压地，前过十三格半，不可挖掘，再从彼界向南过四格半，乃是最初掘处。许彼处为腋前，即掘腋前九格之轨。〈鬘论〉说有两派，谓掘腋前一肘处之自派，与掘面前之他派也。〈律生释论〉中云：「头部舍二十格至或二十一格，腹部舍二三格，次当定其背尾，掘其腹部。」当观此与全身首尾共按九十格说，有无相违。如彼又云：「蛇头一面量，面部有九格，如是项及心，脐间亦彼量，阴处量亦尔，余为蟒形状。」此说身量大小决定，与说阴处在地中间亦觉相违。想如是蟒神已，供乳等供，想掘者为碍边际尊，锄有金刚庄严，右手持上，左手持下，面向东北，掘四锄土，以寂静心，置施食内或置火界(东南)等外。第五锄土散彼地中，余诸方隅诸作事人皆可挖掘。毗布底云：「人修碍边相，锄有金刚饰，左手执下部，怖逐诸魔众，面向东北方，先掘四锄土，静心置食内，或抛火界外，其第五锄土，善布彼地中，第五散方隅，一切人可掘。」

巳三　掘地好恶之得失

若如上说而掘，一切法财意愿，皆能成就增长。若掘余处，生多过失，如前论云：「此增法财愿，若掘蟒神王，所压九分土，丧父母子女，妻妾自亲属，掘背后自死，或离家失财，掘尾死象马，牛羊及力衰。五锄有木发，蚁爪灰招损，有石招风灾，谷壳杭染疫，有骨感痛苦。」所言五锄土中，有木柴等招过患者，是未拣之过，非谓有即生过。〈鬘论〉如前说者，是说观察蟒神所掘之地。毗布底云：「次除石等以原土填，若彼不足，亦用余土，洒以香水，填所掘坑。」此说拣除地箭而作。未说改移余处及遮彼恶相之方便。日生亦云：「若不除彼箭，当生诸过失。」又云：「由善除地箭，烦恼即尽除。」于观蟒神所掘之地作是说故。慧铠论师别说为观成就掘地与观蟒神掘地。〈鬘论〉及宝铠论师说彼二作一事者，意在建坛之时，若为余事观察地神掘地之时，不须观察三品成就而掘地故。

卯二　由物咒定三法净地

次以一切业咒所加持之芥子水灰，散洒彼地。再以前咒加持牛生五物，东起渐涂，复洒香水。诵「嗡布康」。想为虚空，如《胜乐灌顶品》所说修为空性。诵「吽琅吽」，想地成为金刚自性。〈金刚空行经〉谓：「嗡吽琅吽」。次诵：「嗡梅底尼班集拔[口*缚]班[口*(灾-火+夕)]奔答吽，嗡哈那哈那班[口*(灾-火+夕)]卓答吽泮，嗡阿吽穴答耶穴答耶惹卡惹卡吽吽泮。」以手触地加持，想地成为金刚体性，系缚坚牢。次以忿怒金刚摧诸魔碍，由三金刚净诸罪恶而为守护。〈金刚空行〉与〈幕经〉中，三咒中之第一与此不同。〈四座经〉说于诵第二咒时，修右手为金刚，伸手拍地而为修治。次降前举升虚空之地神，奉施供食，融入地中。手挽花轮印诵三字与百字咒，而以地神加持其地。

卯三　由无上清净净地

胜解一切法，与空性一味，次胜解真如性最极清净。〈大日经〉云：「咒师住分别，而修治地法，由舍菩提心，密主彼不净，故应离分别，而净一切地。」龙智亦如是说。故于净地，此最切要。〈鬘论〉中说如弹线时所说，方隅决定，于彼地上须能容造所想坛房，四方四门具四牌楼，网轮围绕，中绘坛场。〈金刚空行〉亦云：「于如是净地，当造绘坛房，谓坛与随顺，宝等四倍量。」此说坛房大于坛台四倍，故上所说地轨，多依别造坛房而说。

寅四　摄地

卯一　修天瑜伽启白举坛

次于曼陀罗处，遍布妙花自坐其中，如法执持铃杵。圆满修习当绘之曼陀罗瑜伽及守护轮，遗除魔碍，舌由吽字成金刚杵，右手执香炉，诵云：「遍往十方界，诸佛忆念我，我某甲金刚，于此绘坛场，令请诸佛等，降临赐成就。」此以〈金刚顶〉文，请白供养诸佛菩萨。金刚生论译作：「我名因某甲，绘金刚持坛。」次若有四弟子可令各持铃杵，住于东等四方，如其次第而修毗卢、宝生、弥陀、不空瑜伽。若无四者，令一弟子想阿阇黎与本坛之正尊无异，如其次第，往彼各方，持彼彼如来慢与住虚空毗卢佛等，同声请云：「诸如来寂静，一切如来依，法无我第一，请说妙坛场。圆满一切相，离一切非相，普贤最胜身，请说妙坛场。妙寂静法生，净治彼智行，普贤最胜语，请说妙坛场。诸有情大心，自性净无垢，普贤意调御，请说妙坛场。」《集密第四品》谓诸如来请金刚持说灌顶曼陀罗者，是为教示未来所化，故当作如是请。梵本曼陀罗仪轨中多用此文。自与毗卢等佛同请者，是从难胜月说。如云：「师等金刚心，持铃杵弟子，与常等诸佛，由外同劝请。」阿阇黎亦应自想为正尊，由四如来劝请。若无弟子，〈鬘论〉说可以定力，当如是行，是为教授。

诸如来者，谓具五部。能生毗卢佛等大寂静三摩地，故云寂静。是一切如来所依处故，云一切如来依。是念住等诸法无自性故，云法无我第一。请说妙坛场者，能取空悲无别大乐心藏，是名为曼陀罗。以彩土曼陀罗表显之，亦得曼陀罗名，今请为说明也。圆满一切相者，谓具四方等一切相。离一切非相者，离彩土粗细等过失也。由此中有身金刚自性之最胜身故，云普贤最胜身。明显出生白法性故，云妙寂静法生。净治为得彼智之诸行故，云净治彼智行。能显彼者，即语金刚性故，云普贤最胜语。开遍一切法自性故，云诸有情大心。由胜义中远离一切遍计所执，即是意金刚自性故，云自性净无垢。由调所应调故，云普贤意调御。请说妙坛场等如前，此是〈鬘论〉所说。持四如来慢者，毗布底及持祥论师，说胜乐坛则为四瑜伽母，红大威德坛则为痴威德等四慢而劝请，准此道理余亦应知。毗布底说先献曼陀罗供而请。次将所修之曼陀罗，举升虚空。咒曰：「嗡班[口*(灾-火+夕)]邬只墀」义谓金刚善住。印者，二金刚拳伸二食指，指端相触向下，安住顶上。有谓二小指相连者误也。结印诵咒举升虚空。

卯二　起持天慢诫勅魔碍

次解跏趺，起向东方并足而立，合掌于顶，诵：「嗡跋罗拏摩弥，萨[口*缚]达他伽达。」礼诸如来。次观诸有情类，无明所覆，随魔而转，为除魔故，自剎那起，如下所说吽迦罗尊，右眼由摩字成日，左眼由札字成月，从睛吽字放如劫火，以此金刚视法，遍观十方众生。如是观时，身作金刚步舞，二目各别作用，如胜贤论师云：「右由摩成日，放金刚光明，晴吽出劫火，勤抛金刚杵，行走光明聚，金刚视观察，诸毒悉逃逸。左成无垢月，从阇字放光，具足甘灵聚，饮诸自眷属，饱满而供养。」〈结合经〉第七观察中《第四品》说，吽迦罗尊三面六臂，遣除魔碍。随顺彼经，故此论师于举坛轮升虚空后，说本尊之慢，转起吽迦罗尊，答日迦跋亦说起为胜三界尊。日生师与〈欢喜金刚羯摩次第仪轨〉中说欢喜金刚，即修欢喜金刚。持祥论师说红黑大威德，即修彼尊。若如彼说，则彼诸尊不须改易主尊之慢。龙智论师说修瞋恚金刚遣魔。此亦不须改本尊慢。然作金刚步舞，须于地上画成金刚，故当修为立相。〈四百五十颂〉说，曼殊金刚应成忿怒，故诸主尊非忿怒者，须改其慢住忿怒慢而遣魔碍。次如〈金刚顶经〉所说住慢，如云：「我即金刚持，我金刚萨埵，我即佛大王，我大力金刚，我瑜伽自在，坚固金刚手，我大金刚主，终不舍加持。」瑜伽诸师说彼颂义是持四部转轮王慢，此作持六部慢如理应知。此即当于〈贤摄〉所说持五部等诸佛之慢。最后句义，谓由一切部主教勅终不弃舍，加持言教。

次于两足心修炽然金刚加持双足。其种子者，〈鬘论〉与〈结合经〉皆说从吽字生。答日迦跋、寂静论师说从阿字生羯摩杵，次现威严抛杵摇铃，金刚步舞，往自在方(东北方)。次自彼方共诸弟子金刚步舞，右绕曼陀罗地，后遣魔碍。〈幻网经〉及持祥日生师等亦如是说。毳衣大师、答日迦跋、黑行、毗布底诸论师则说先作诫勅，次绕曼陀罗地。然说先绕一匝，次诫勅后，复以金刚步绕。故与〈鬘论〉意趣全不相违。当旋绕时，说须结合，故于四门，各与左侧弟子，彼铃内置自杵，彼杵置自铃内。次前右后，亦如是行，每方各四。毗布底说咒为「嗡喀班[口*(灾-火+夕)]只，班[口*(灾-火+夕)]吽迦罗吽泮。」此于绕后而作亦不相违。答日迦跋说次于自在方诫勅，故住彼处。若作长诫勅者，则诵：「若诸天众，阿修罗众，药叉、罗剎、饿鬼、粪扫、忘念部多、空行与空行母、射影、老男、老女、役从、眷属、迦楼罗、紧那罗成就明咒者，汝等应速他去。我某甲金刚阿阇黎，为令一切有情得无上智，为某甲弟子圆满大菩提故，今于此处当绘某名大曼陀罗，是故闻此大金刚持勅令速当远去，若不去者，我以吽迦罗尊金刚炽然光明，最极光明大金刚杵击彼头颅碎为百分。」此是〈结合经〉第七观察中《第四品》与〈幻网〉第二所说。当诵三遍，想放无量明王遣诸魔碍。若作短诫勅者，则诵：「安住身语意，魔碍咸谛听，我胜金刚持，转勅语轮者，金刚炽然色，三身所成语，若有违我者，于此坏非余。」此是〈集密经〉《十三品》所说。当诵三遍，观想如前。三身亦有说为佛三身者。〈明炬论〉说此是三身合一之义。故是能教者之差别，非是所教之境。曼陀罗地至金刚际，加持彼成吽所成金刚体性。已说当说一切位中，随于何时观想所缘，乃至未显，当不散乱，徐徐而修，最为切要。有以礼拜境与发心之境有情各别，持慢境与诫勅之境亦异，故各仿彼形态作种种舞，谓是〈鬘论〉之轨。然〈鬘论〉与〈教授穗论〉，并余二种〈结合经〉释，二种〈幻网〉释等，堪依教典都未曾说。故惟藏地乐戏论者，依尼帕尔一类不善巧之咒师，随自臆度而安立耳。有说略修作四诫勅，是由四门四阿阇黎各别作者，亦不应理。〈幻网经〉云：「由阿阇黎自作天状，右手勤抛金刚，左手摇铃，以金刚步具足威严遍绕曼陀罗地。」此于东门阿阇黎所作诫勅，说是阿阇黎自作故。诫勅语中亦云：「某甲金刚阿阇黎」故。燃灯贤师、毳衣大师及答日迦跋等诸堪依者，亦皆说是前所劝请之阿阇黎作彼事故。余三方之诫勅，非许初诫勅之所不摄故。长短二诫勅说随取一故。以是遣魔诫勅，定是金刚阿阇黎所作之事也。

卯三　作天步法及例外事

毳衣大师与黑行论师说加持双足想旋绕时，足下出光犹如劫火，烧魔令散。未说以足画地金刚纹。寂静论师说绘金刚。〈鬘论〉亦如是云：「此四因以金刚庄严，画诸金刚，故名为金刚步。各向右旋，展右足等各行一次。」金刚步形有四：独股金刚、三股金刚、五股金刚、及杂金刚步形。生此诸金刚之处谓足心，种子谓吽。足心向地画诸金刚，舞蹈旋绕。然〈鬘论〉说向后退绕印留足迹。当作金刚步时，〈鬘论〉中说二金刚眼作二种视，谓向前直视及向后回顾。是故四种步法各须二视，此等步法如〈鬘论〉云：「二目二手腰，足侧向右旋，作响而分散，向左亦如是。次作跑步舞，次摇动而舞，速作响如是，舞蹈善转轮。」榜译师云：「舞蹈转如轮。」〈贤摄〉中云：「应如轮旋转。」此译为善。此等次第，谓先如前加持双足，抛杵振铃口诵吽字，足于地上画成独股金刚等相，二手叉腰，右转如轮。次疾跑舞，如其所应举步速疾。如前作已，左转如轮。前三步法(独股、三股、五股金刚步形)右足先画后前二纹，次以左足亦如是画，间杂而行。第四步法(杂金刚形)，以右足画前右二金刚，以左足画后左二金刚。一一金刚步法皆应旋绕。〈鬘论〉仅于诵时说诵吽字为先，未说余咒。〈金刚空行〉、〈结合〉、〈幻网〉多数曼陀罗仪轨于金刚步旋绕时，亦唯说诵吽字。藏地诸师于此等时，作诸余法。然〈鬘论〉意唯有尔许。〈鬘论〉说有先行一返金刚舞而展右足者，或行三返，或不定等三派，随欲应作。言展右者，谓屈膝左腨，距五搩手，右足威严直伸。若展左者，与前相违。毗舍佉者，谓二足中间隔二十六指，足指侧向，双膝直伸。周圆者，谓两足中隔二肘，如鹅翅形。平立者，谓双足诸指互连，两足大指及跟相触。此诸行相是〈结合经〉、〈幻网经释〉及庆喜藏论师所说。此五是于东等四方及于中央次第而作。龙智与无畏论师等，许驱魔时所持天慢，即可作彼形相(五种步法)。故应住吽迦罗等慢口诵吽字。藏中诸师说彼诸法，先定基址，谓足次第按前按侧按后，第四立成步法。〈结合经〉中亦说先定基址。阿阇黎耶向内，弟子向外，东方阿阇黎作右展，弟子左展，南方相反。于余二方所作步法亦同。次若了知而乐为者，可作余八步法，及诸形状，坐位等事。若不了知，或知而不乐故不作者，亦说无过。如〈鬘论〉云：「若不遍知，或以不能，或乐略，或不乐，而不作一切金刚步法等，或有少分未作，皆不失坏正轨。以遣魔者，由旋绕等亦能办故。此是明教授者所说。」若不于地作画金刚等舞，而仅加持足成金刚，绕曼陀罗地基，不可立为金刚步法。黑行论师所说彼时所缘，最须明了。次于彼地涂诸妙香，供花香等，并于四角四门提香炉等，及歌舞等供养。次诵曼陀罗主真言百零八遍，及百字咒七遍，以手触地。放收天轮，当卧其处。

寂静论师等说在地中央修现观已而正启白，为摄持地。〈结合经〉及〈幻网经〉说遣魔已，以金刚步法旋绕为摄持地。〈鬘论〉亦尔。此为摄地之理，谓由弟子持四部慢，请于彼地画曼陀罗，阿阇黎耶默然允许，于彼画曼陀罗。故是摄彼地为曼陀罗基。此须遣离住彼魔碍，故诫勅与步法等，亦属摄地法。

寅五　守护加持

卯一　先起为天钩召魔碍

寂静论师说遣魔第二日，钉金刚橛，此论亦说。故若当日无暇可如是行。当日能者则随广略作步法后即可行之。若第二日作者，晨起即发心云：「为安立众生于金刚持位，故应遣魔。」剎那想成空性，次由缆字想成日轮，上有吽字成杂金刚，脐有吽字庄严光明，放出炽然金刚，各方无少间隙，成金刚墙。上有帐幕，幕下墙上，有金刚盖，外有箭网，其下地基亦成杂金刚体，炽然难忍。于彼中间，剎那自成金刚萨埵为体之胜三世明王又名吽迦罗尊。三面本面蓝色，右黄左绿，张口獠牙、卷舌。每面皆现竖眉忿怒三目圆赤，具足轮等六印。额上戴五枯颅，项悬头鬘鲜血淋漓，人头相连，以为腰带系虎皮裙。以黑无边龙，束赤黄发，向上炽然，并安立等八大龙王而为庄严。于六臂中，初二手持铃杵，结金刚拳，两背相着，二小指相钩结，二食指直伸，为胜三世印，与自光般若母等住。右下二手持钩与索，左下二手持颅盖，喀敞迦(杖之一种)。双足右展左屈，于杂金刚及日轮上，踏作怖天及时相母。光聚炽然如猛劫火，食尽众生一切魔碍。猛喝吽声，顾视十方，从自心间吽字放诸光明，钩召十方魔碍，付与吽字所出十大明王。言十方魔碍者，谓帝释等有形魔碍其及眷属。〈鬘论〉与〈律生释〉于说金刚墙等之后钉金刚橛。然灯贤、答日迦跋、黑行大师等说钉橛以后修金刚墙等。

毳衣大师则说二时俱作。

前遣魔者，是诫魔碍驱往他方。此钩魔者，毳衣大师说是钩召逃逸魔碍。是遣不受诫勅背逃他处，仍欲为障碍者，钩来钉制，乃至曼陀罗事未圆满时钉制不放。此由拔橛可知。此中起为吽迦罗尊诫勅魔碍，及召不受诫勅等者，如〈摄真实〉《第二品》说，往昔大自在等一切暴恶有情为吽迦罗之所调伏，故教后学，亦持彼慢调伏诸恶有情最为殊胜，是此论师之意趣也。

卯二　以金刚橛钉所召魔

辰一　橛及生起仪轨

橛料用檐木与骨铁三中随一而作。长量十八指、十二指、八指三等随一。粗量随自长量分三之一。作何形者？此论与龙智及持祥论师，唯说修成上作明王下为橛形，余未明说。《灌顶品》云：「十橛上作自像下为橛形。」拉利班[口*(灾-火+夕)]论师亦云：「橛上为明王，下独股金刚。」寂静论师亦说橛脐以上如所修明王像，橛脐以下为独股金刚形。应如是造。橛上次第缠五色线，涂以芥子及紫坛末，系红花鬘，置新器中。如答日迦跋云：「檐等涂紫香，系红缔花鬘。」龙智亦说缠五色线。橛之数量，此论说十橛与四橛两派，后者亦是胜贤所许。然灯贤说一橛。拉利班[口*(灾-火+夕)]则说五橛。橛之修法，有别修诸尊与不别修之两派，此论与律生疏宣说别修诸橛为十明王。毳衣大师、慧铠论师亦说修诸橛为门隅八尊，亦是别修。龙智与答日迦跋说修诸橛为碍边际尊。持祥师说修为剑害狱主，此是不别修者。然灯贤说一橛，亦修成碍边际。随依何派皆先遣魔清净，次修上半为明王像，下半为独股金刚相，劫火炽然。若略修者，即此便足。若乐广者，可入智尊灌顶印证印供养称赞。难胜月云：「橛顶上置椎，由余手握持，诵前咒而打。」此说右手执椎，系左手中橛顶，故须铁椎。此亦先遣清净。随修何尊钉魔，即由彼尊右手标帜而变为椎。

辰二　钉橛法及其它

次从长声吽字所成十井，装诸魔碍，先诵：「嗡班[口*(灾-火+夕)]格利格拉耶，萨[口*缚]毗迦那吽。」或诵〈集密经〉说「嗡伽伽」等真言，橛插其头。次诵：「嗡班[口*(灾-火+夕)]拇伽罗阿廓札耶吽。」想用椎钉，从自在方起，于光鬘八方，先由阿阇黎钉，次若不能(疲劳等)，可由诸门阿阇黎钉。上方橛钉在东方橛之东，下方橛钉在西方橛之西。此中事相，虽是阿阇黎或弟子左手执橛右手椎钉，然所修义，为唯自持天慢而钉，为别有所修耶。〈鬘论〉中云：「彼诸明王」，乃至「左以金刚拳握，右手执正标帜所成铁椎系红花鬘。」谓前自作诫勅，将诸魔碍付与十大明王王，各钉自橛。是此论及宝铠论师之意。若〈集密〉龙猛派则说自作诫勅，钩召与钉皆由害妙明王作之。曼殊金刚、欢喜金刚、红大威德法中，皆说前诫勅时，持何尊慢即由彼钉。毳衣大师、慧铠论师说由门隅八尊而钉。许四橛者，有钉四方及钉四隅两派，后说是胜贤所许。如曼殊金刚曼陀罗仪轨本释说用一橛钉于中央。此是十护方神及诸眷属唯用一橛普钉一切魔碍。日生说想一切魔碍摄为一体，观想钉于中央，实有橛者想钉于曼陀罗中央，实橛则钉于自在方，最为善哉。论云：「虽说钉于坛外光鬘，现今诸师则说钉橛于曼陀罗室外。其上造十土堆，每一座中皆供花等以及伞食，令彼诸橛明王欢喜，亦不相违。以如是行，亦能成办所求之悉地故。」此说随钉内外何处。然为断除妨碍橛，故当钉入土堆内，每座供养橛者，日日应行。

若无所说橛者，唯修钉如上钉已，说诵「嗡班[口*(灾-火+夕)]阿吽」仰掌反转击地，作如是胜解者，是依难胜月论师意。胜贤亦云：「又若智能者，钉三摩地橛。」钉橛击椎，应想一切魔碍皆成一味大乐真如。诸余魔碍亦皆远逃。论说：「坚固胜解上下诸方广大周围，一切众生永离魔碍。」故钉橛时，一一观想，皆须明了坚固。

寅六　余处余坛须否地轨

若在旧有曼陀罗室与宫殿等余处，立彩土曼陀罗及于布绘曼陀罗、身曼陀罗等中灌顶等，是否须此地轨？如〈总续〉云：「仙处与牛圈，岩窟及山顶，或地基坚硬，屋上并盘石，塔前与洲渚，及诸湖沼畔，净地与观地，皆不须勤行，亦不须捶坚，高下等众过，于彼勿忧疑。」说彼诸处不须观地，前说地须东北低下，纵彼反高亦无庸疑。故观地法与高下等差别，皆不劳观察也。言不须净地者，不须掘净，非是全不须净。即前续云：「于本有地基，先当善洒扫，手打诵密咒，即是彼净法。」〈金刚空行〉亦同彼说。〈律生经〉《第十八品》云：「昔作事业地，不须再掘等，手触诵吽字，地以真言净。」如彼〈释论〉说以物咒定三一切净地。〈鬘论〉亦说。故当作彼等及无上净，于不现主乞地法类，及摄地法类等，若于彼处作彩土曼陀罗亦须全作。依布绘坛当如何行？布绘灌顶曼陀罗仪轨中，罗[睺=目*侯]罗友、语自在称、常住金刚所造皆未宣说，就义观察实亦无用。故彼不须观地乞地及净地等。摄地时仪轨者，〈鬘论〉于意曼陀罗灌顶时说云：「以曼陀罗主形摄持地等，为佛像等开光，为弟子众灌顶、送圣，究竟乃至寂静护摩，一切皆以意作。」故修本尊瑜伽，诫勅魔碍，钉金刚橛墙等守护，皆应修习。身曼陀罗灌顶，须否地轨，天竺教典未见明说，诸先师长皆谓不须诸地仪轨，或准意曼陀罗所说道理现见亦可。

颂曰：

&nbsp;&nbsp;&nbsp;&nbsp;吉祥究竟金刚乘&nbsp;&nbsp;&nbsp;&nbsp;无上瑜伽教海义

&nbsp;&nbsp;&nbsp;&nbsp;无余尽摄道总聚&nbsp;&nbsp;&nbsp;&nbsp;及道次第决定理

&nbsp;&nbsp;&nbsp;&nbsp;由先承事净相续&nbsp;&nbsp;&nbsp;&nbsp;随于何地绘坛场

&nbsp;&nbsp;&nbsp;&nbsp;能令清净诸仪轨&nbsp;&nbsp;&nbsp;&nbsp;如智者论显了说

密宗道次第广论卷七终