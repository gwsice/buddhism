## 密宗道次第广论卷八

### 明预备仪轨次第品第六之一

丑二　预备仪轨

寅一　预备总建立

预备法者，〈结合〉七观察《第四品》中说地神预备。〈后续〉中说初天预备、次瓶预备。后说弟子预备。共为四种预备。且皆说于预备之时。龙智、答日迦跋、然灯贤等亦于彼时说彼四种。其中地神，有在地轨中有而预备时无者。如〈金刚空行经〉及黑行论师等诸论，有在预备时有而地轨时无者。如〈结合〉、〈幻网经〉及龙智、然灯贤等所著众多曼陀罗仪轨。有二时俱有者，如〈鬘论〉等。共有三派。彩线绘毕之后，〈律生经〉说弟子预备。黑行论师及难胜月则说修瓶。持祥论师亦于修曼陀罗之后修瓶，次说弟子预备。〈鬘论〉虽如〈律生经〉说，然非在预备时不作弟子预备，下当广说。

地神与天预备，须在预备时作。弟子预备，不论说于何时，实行唯应在预备时。实行修瓶亦须先修。〈鬘论〉于瓶预备后说天预备者，是依然灯贤于瓶预备之后启白天预备之次第。此是启白天之预备，非谓天预备之正行，不在瓶预备之前也。如〈鬘论〉云：「曼陀罗地涂以妙香散布众华，下午作天装来入内，于地中央面向东坐，或可由东向西而坐。具曼陀罗主尊瑜伽，于诸尊处用甘露旃坛红花等，作诸圆坛。善修自三昧耶轮已，请召住虚空之智轮，令入彼中。供养称赞尝受甘露。次于所修曼陀罗外，东方等处安置诸瓶或于余方。面向北方应善预备自在隅处诸瓶。」此说于诸尊处涂香坛基作天预备，其后乃修瓶预备故。若如是修，亦顺〈四百五十颂〉释，然灯贤云：「妙香等涂地，散布众妙华，安立月轮等，智者作坛场。于彼诸智轮，次结缚界等，供赞尝甘露，次应预备瓶。」其释论中亦如〈鬘论〉，说于下午天装入内，修主尊瑜伽已，于诸尊处各想自座，于彼召请安住虚空智轮，供养等已，修瓶预备。释论于启白天后云：「此是天安住之仪轨。」说在瓶安住后，然本释二论皆未于彼说天预备之正行。〈鬘论〉虽似说于瓶预备后修天预备正行，然是为令知启白境而说，非说于彼作天预备。故天瓶预备之次第，同〈金刚空行〉、〈结合〉及然灯贤等。此等是正行仪轨之近分，故名预备，亦名增上安住，其增上义，日生论师说是善住。

寅二　各别预备仪轨

卯一　地神预备

钉橛毕，坐坛中，于自面前作香坛场。或如寂静论师说于坛中作香坛场。于彼修从[口*(一/火/又)]字变成地神。〈律生经〉说从[口*(一/火/又)]字生。〈金刚空行〉则说从朗字生。次想手中月轮有三吽字，指端按地三次。毳衣大师说以持杵指按。以按地声，吽字光明，策发智慧地神，从地涌出而与修者相合。具欢喜心，其身黄色着白色衣，具诸庄严。一面二臂，左执金瓶，右手作无畏印。此二手相同。〈律生经〉、〈结合〉说与智尊相合。〈金刚空行经〉说涌出半身两手持瓶，不入智尊，修供赞等，梵典多如是说。供彼阏伽等后，三诵：「嗡，善来极善来，地神世间母，众宝充满母，妙饰庄严母，璎珞鸣钏母，供金刚心母，受此阏伽供，善办坛场业。嘿嘿嘿嘿嘿娑诃。」此是请召与请住之预备。言善办者，意说请其安住。或诵：「一切救世佛，修行及胜德，诸地波罗蜜，汝皆与作证。如释迦狮子，降伏诸魔军，我亦摧魔力，当画曼陀罗。」如是三诵而行预备。此与乞地时之地神，生不生及供赞等无有差别，故仪轨相同。善来等是〈结合〉七观察文与〈金刚空行〉《四十六品》之梵语(赞)义同。一切救世佛等二颂，初颂出〈幻网经〉，第二出〈大日经〉。次想地神答云：「当如是行。」即入地中。黑行论师等说想地神云：「欲令我何所为。」为答彼故，献供等后，启云：「一切救」等，次想彼听许云：「可如是行。」次以两手作金刚内缚而按地，三诵：「嗡班集跋[口*缚]吽。」想从金刚[口*缚]印所生吽字放光炽然，乃至金刚地基皆成金刚。次三诵：「嗡班[口*(灾-火+夕)]只札底叉」而加持之。〈鬘论〉中说由此令地为自作证。谓由前说诸轨，能使地神为自作证，说于诸佛往昔胜行作证，与萨惹哈所说以手按地策发地神，是佛昔缘起者。如〈大游戏经〉说：「大师告魔罗言：汝行一次无遮施尚得欲界自在，况我广行无量百千俱胝那由他次无遮施。魔言：我如是行，有汝作证，汝如是行，无有证者。尔时佛以右手遍摩全身而按地言：此地为诸众生依，动非动等无亲疏，此为我证我无妄，汝应于此为我证。说已，无间大地震动，发大音声。尔时地神共百俱胝眷属，于大地震未久，从地涌出半身，一切庄严之所庄严，恭敬合掌白言：大士，实尔，此我现见，世尊即是人天世间胜证胜量。闻是语已，魔军逃散。」福顶大师说：如昔时作证，现我念诵圆满于曼陀罗获得自在，愿亦为我作证。〈大日经〉疏中云：「如昔大师在汝地上行菩萨行已，坐菩提树下降魔成佛，汝为作证。我亦为利有情，于汝地上画曼陀罗，当成正觉。」义谓愿为作证令发魔碍。

乞地与预备时，同诵「一切救世佛」等，其差别者，前是求地作曼陀罗，此是于彼作曼陀罗求其作证。此时自修之天瑜伽，意说前吽迦罗瑜伽即可，是故未说余者。若于余时，可用坛主瑜伽。

卯二　诸尊预备

辰一　为定天处故弹线

巳一　弹线曼陀罗之量

此中弹曼陀罗线当齐何量而弹耶？此中有二，一由诸尊建立，二由施主建立。初如〈幕经〉第二中云：「金刚持三肘，佛坛四肘量，五肘作明坛，舞自在六肘，七肘马王者。」此说不动、毗卢、宝生、弥陀、不空成就之曼陀罗，从三肘至七肘。〈集密经〉说身语意曼陀罗，如其次第十二肘十六肘二十肘。此依四面根本线说，前者亦尔。二施主者，如转轮王说广踰缮那量，观待所化。〈鬘论〉引教说画掌许亦可。是故曼陀量，但随共许而说，非定唯尔。如世尊云：「若赡部洲主，或转轮圣王，周围踰缮那，应画曼陀罗，智者应正观，所化众生心，随欲而为量，全无少过失，随欲曼陀罗，画于手掌中，尚办论说义，况画于地等。」以是然灯贤云：「依有情意乐，立为定量等，方便慧所生，悉地量何定，此从一肘起，乃至于千肘，如是轮弹线。」此说为彼乐数量决定者，安立肘等定量，事实不定。龙智亦说随弟子力所能，从一肘起乃至千肘。〈律生〉亦说：「从半肘起。」

巳二　弹线次第与时间

弹羯摩线与智线有无决定次第耶？二线次第，决定应先弹羯摩线，次弹智线，多数智者论中分明说故。龙智说是次第最为明显。萨惹哈云：「先以白粉等，决定依次弹，其上弹智线，应周遍舒展。」如说先弹白粉所涂之线，次于彼上再弹智线，黑行论师亦如是说。难胜月云：「如弹线次第，善展弹智线。」又云：「如经所说线，于变化坛弹，更善弹智线。」谓如所弹羯摩线之次第而弹智线。跋缚跋札亦云：「先弹一切羯摩线已，应展智线。」不空足云：「于一色线，加持一切羯摩，弹为土线。于彼在线再弹五色智线加持初线。」此说智线能加持羯摩线。宝金刚论师云：「如业线次第，应善展智线。」又云：「于曼陀罗线，应融入智线。」弹智线者，是将智线融入羯摩线中而加持之，故定须先弹羯摩线。

有许先弹智线后弹业线，谓是〈金刚空行〉「弹智慧线已，应善作此业」及〈律生经〉「智于空弹线，如是向下弹」所说。不应道理。〈金刚空行经〉云：「弹智慧线已，次应作此业。分布诸颜色，予欲及解脱。」此谓弹线后而绘彩色，非弹羯摩线也。跋[口*缚]跋札于〈金刚空行释〉亦说先弹业线后弹智线。〈律生经〉说如于虚空所弹智线，亦于地弹。彼是说于虚空弹智线后再于地弹智线之据，非弹智线后弹业线之证。若不尔者，龙智亦云：「师资缓行金刚步，如于虚空所弹线，如是应于地上弹。」黑行论师亦云：「向南方站已，于空如是弹。」又云：「地弹二梵线。」说于虚空弹后无间于地上弹。毗布底云：「尔时如虚空线，双手平降于地弹二梵线。」汝许彼三乃是先弹业线后弹智线之宗，宁不相违。其尤甚者，成立先弹不弹业线两派二线各别，引〈大日经疏〉说已于余坛用讫，智线不堪作业线者，亦未应理。(智线诚不可再作业线用，然彼疏文是说弹虚空之智线不可作弹地之智线，故所引文不足为证。)佛密论师以在余坛已用之理，成立前线不可用者，非成立智线不可作业线，是成弹虚空之线不可弹地故。此如〈大日经〉云：「于东舒展线，齐脐执持已，应于空擎持，次往至南方，应向北方画，次将第二线，自以亲手取。」谓弹虚空东西、南北二线，后弹地者另取余线。解释前线不可弹地之意，如〈略疏〉云：「意谓由于余坛已用，同劣物故。」〈文疏〉亦云：「次自取后线者，义谓前线由于前坛成劣不适画用，是故另取余五色线用画后坛。」经说二线，初谓于空弹自性曼陀罗，次谓于地弹彼影像之曼陀罗，彼二皆为五色。羯摩线则唯一白色，意谓彼易知故经未明说。又〈略疏〉云：「其弹曼陀罗线，说二种五色线，谓于空弹自性曼陀罗线，及于地弹加持彼影像之曼陀罗线。」如云：「说线有四种，谓白黄红赤，及说为黑色。第五说如空，向虚空持已，应观彼为坛。又以第二线，于地建坛场。」又云：「虽未明说湿线之相。为离颜色错乱，故唯用一白色。」〈文疏〉亦云：「如是牵线分地，捻一白色线为湿线。」许二种五色线及一种独色线共三线故。以是彼引诸证欲成诸线各别，应许弹虚空之智线，不可弹地，如是则与〈律生〉及多定量无上部曼陀罗仪轨，皆说虚空地上二种智线，用一线弹。及汝自亦作如是行，皆成相违。业线虽定不弹虚空，智线则可俱弹空地，故不应执凡弹地线，一切皆用羯摩线弹。佛密亦说用五色线弹地，是为加持曼陀罗线，其所加持之事，即一色线所弹诸线。故若不取讲说次第，而依实义次第，则诸意趣不相违。弹虚空之线不可弹地者，是别建立，弹智线时更当广说。

虽般若室利于欢喜金刚曼陀罗仪轨中，亦同〈大日经疏〉说三种线。然堪为依据之无上部教，皆无说者，故不可信。〈金刚空行经〉与〈律生经〉、〈四百五十颂〉等五色线外未说余线，说用彼线弹诸线者，意为先已弹羯摩线，即如是弹智线，非许即用彼线而弹业线。如萨惹哈、黑行论师虽说用五色线而弹诸线，然亦宣说先弹线业，次于彼上更弹智线。〈鬘论〉中于证线量有六十四分时，引经云：「次作白色线。」于彼说白色线，然亦说五色线，故许有二种线。线有六十四分与九十六分两派者，非谓论师所许彼此相违，是明各续之规则故。宝铠与毗布底二师所说线等建立，随〈鬘论〉行。前者(宝铠)虽未明说，后者于胜乐曼陀罗仪轨引云：「初先弹白线，其后弹智线。」答日迦跋于说五色智线以后，次云：「大血所染线，三缕具量度，用甘露白檀，善涂而弹线。」此说前线为廿五缕，后为三缕。故亦是说智线与羯摩各别。此师曼陀罗仪轨云：「八种智线后，应想贤善相，次分诸部分。」其善非谓弹智线后，再以业线分各部分。是弹八大智线之后，弹余智线，以余智线须具弹故。

二线次第如是，何时弹耶？羯摩线者，应如龙智、琅迦胜贤、[口*(灾-火+夕)]耶茜那说于天预备之前。〈金刚空行经〉云：「于诸如来处，旃坛等方坛。」此说曼陀罗中何处有天，即于彼处作天预备香曼陀罗，若未弹线，则不知彼处故。难胜月云：「决定坛何处，即于彼坛涂，五香或余香。」毳衣大师、黑行论师、寂静论师日生师等多说天预备涂香之处，即为诸天处。故弹智线者，如龙智说于弟子预备后，彩画之前，堪为据者多如是说，故当于彼时弹。

巳三　弹羯摩线之次第

午一　预备绳线

绳线之因，如答日迦跋云：「由净未坏棉。」此若难得，则可用洁净未坏未杂毛发之棉线作之。搓者及如何搓？如〈总续〉云：「其弹坛绳线，染色净坚细，如是童女搓，新鲜极洁净，美妙最柔和，香馥安乐触，善搓捻为细，搓令粗细等，无诸结断过，花香供线绳，智者弹诸线。」言染色者，意说五色之线。此论师(鬘论作者即无畏论师)与胜贤、[口*(灾-火+夕)]耶茜那说用童贞女所搓线，或勇士价值所买线。故若随卖线者所索之价，不与论价付值而买，则余人所搓者亦可。日生说具三昧耶者所搓，故彼搓者亦可。线之数量，如答日迦跋说三缕白色，长短粗细之量，犹如智线除执手处，为曼陀罗两倍，门量二十分之一。(初句指长量，次句指粗量。)生起仪轨，生为一切业尊，此是跋[口*缚]跋札与不空足所许。涂以香水及五甘露牛生五物，置于金等器中，自具正尊瑜伽，辟魔清净为先，生为各各法之一切业尊，入智尊等供养称赞，用手触着，诵甘露瓶而为守护，再洒曾诵一切业咒之五甘露水与芥子香水。次用持金刚之右手摩触，诵：「嗡班[口*(灾-火+夕)]萨摩耶苏札，摩底札摩吽。」诵三字百八遍以为预备。此等二线相同。次如胜贤等说，用和白檀之米粉、或石粉、或余白粉，染其绳线。

午二　弹线之法

未一　弹曼陀罗外线法

申一　弹二派共同线法

从于曼陀罗地洒以瓶水，至供赞虚空曼陀罗，应如后说而行。先求曼陀罗之中心，作一圆点，次于四方，以量等线各作一点。次以长过前量之线，于四点上各作一圈。此处虽但说作四圈，下文说拭五圈，故中央应亦作一圈。此中东西南北与中央各作一圈者，为求东西、南北两条梵线(即纵横之直线)，与两条角线(即四维斜线)之端直。次自修为正尊瑜伽，想助伴为毗卢遮那或甘露军茶利。放线取线，及持法等，当如下说而行。生为毗卢线是龙智说，生为甘露军茶利是寂静论师说，毳衣大师说弟子作本尊。胜贤论师说生为段生母(胜乐中之一尊)，日生论师说为伽摩日(欢喜金刚之一尊)。此谓弟子有为自之本尊或各坛之一切业尊二派。次〈金刚空行经〉云：「缘诸方平等。」众多曼陀罗仪轨中，亦说观一切方为平等性而后弹线。谓东方等唯是分别假立，都无自性，故应先想无性平等。由此可灭方向错误之过。

弹八大线之次第者，如〈金刚幕经〉第八说，先弹梵线，次弹角线，次弹根线(即曼陀罗墙外之方线。)此师依彼即说如是次第。〈律生经疏〉亦如是释。答日迦跋、黑行论师、萨惹哈及胜贤论师亦作此说。现见亦是毳衣大师意趣。龙智与〈四百五十颂本〉释、跋[口*缚]跋札、日生师等，则说梵线之后弹根本线次弹角线。此非父续母续之别，以〈鬘论〉依二续共义而说，跋[口*缚]跋札说是〈金刚空行经〉意，日生论师则于欢喜金刚曼陀罗仪轨而说故。其梵线中，萨惹哈及黑行论师、毗布底说先弹南北梵线，次弹东西。前列诸余论师，则说先弹东西，次弹南北。藏地智者说毗布底所说之南，答日迦跋所说之东，二者义同。以随胜乐所向为南即立为空行母之住处故。毗布底说：「故随所向为南，诸瑜伽师意。」故此是毗布底引布[口*缚]具慧师曼陀罗仪轨之说。如云：「行至南门后，遍绕诸余方，是母续次第。瑜伽续从东，绕至南门等，是为实语者，说画曼陀罗，应观为世俗，方由无量分，观南等非有。所说面向南，行者知世俗。」此谓瑜伽母续说由南绕，瑜伽续中说由东绕画曼陀罗。虽说二方不同，然同知方非胜义有。是故南方是如言义。又毗布底引布[口*缚]具慧师教云：「先面向狱主，住坛轮地北，于空地弹线。」谓弹初梵线时，面向有狱主方。说北既是曼陀罗地之北，故知南等亦为坛外。

弹角线者，如此论说弹火风角线后，次弹第二角线。前诸论师亦同。四根线之次第，如此论说，东西北南依次而弹。答日迦跋、然灯贤、胜贤等亦如是说。龙智与黑行论师说东南西北依次而弹。毳衣大师别说东西南北依次而弹。亦有先弹西南二根线者，故无定准。弹梵线角线根线时，师资各有二处决定。弹梵线时，师长二处为北东，弟子二处南西，是说先弹南北梵线三师所说。前叙诸余论师则说西南二方为师长处，东北二方为弟子处。此与〈律生〉第十七说相顺，如云：「西方及南方，师长定善住，东方与北方，弟子处等引。」此等亦非二续之别，随依何行现见皆同。

弹角线时如此论师，师长二处谓火与离实，弟子二处谓风与自在。前叙诸师亦许。然胜贤与[口*(灾-火+夕)]耶茜那反上而说。跋剎所译中说。龙智说师长住自在，弟子住离实，而弹角线。贾师所译与上相反。

弹根本线，如此论说，火风二角为师长处，离实自在二角为弟子处。前叙诸师亦同。面所向者，随彼所住方隅，即自彼处，直向所对其余方隅。弹线旋绕总有三派，如此论说右绕，日生、宝铠、〈四百五十颂〉本释等亦说。左绕者，萨惹哈、黑行论师、毗布底等所说。左右错杂绕者，如答日迦跋云：「由左绕加行，弹一切种线，隅分向右绕。」此说方线左绕，隅线右绕而弹。龙智、毳衣大师未有明说。布[口*缚]具慧与毗布底于胜乐曼陀罗仪轨中说若不左绕，有害弟子。然〈金刚空行经〉则说：「此中师弟子，应于右旋绕。」释论亦如是释。答日迦跋亦说隅线右绕。是故不须定执母续左绕。如此论师说右绕为二续共规。宝铠论师于胜乐中亦说右绕。胜贤论师于胜乐曼陀罗仪轨中说：「次师与修伴，旋转而绕行，左行为主故，应俱作左规。然由世难达，观待作右绕。」哈耶茜那、金刚空行曼陀罗仪轨中亦同彼说弹曼陀罗内外诸余线时其旋绕法、住处、次第皆如前行。〈鬘论〉中弹九品诸方线时，作如是说。毳衣大师说诸余线以前法弹。弹羯摩线，龙智虽但宣说师资住处决定，未明旋绕之法，然当与弹智线相同。

必须师资共弹羯摩线者，乃是龙智、琅迦胜贤、[口*(灾-火+夕)]耶茜那所许。诸续与曼陀罗仪轨，于分彩土时说，阿阇黎若不能圆满分散，如下所说容有例外。弹线时说，若有弟子，则应同弹。无者，阿阇黎系线于橛而自弹。未说可无师长。故弹二种线，皆定须师长。

次从墙线至垜口线，分为诸分弹线。彼等摄颂，如〈鬘论〉云：「东方等点上，执线为四轮，角头至尾边，弹梵线角线，角门量七方(方是十之代名，谓从角至角十七门量也)，肘等根本线，中拭八分一，门分四小分。根外离一二，一二一一边，由角平六线。从梵线渐远，三小分初线，二线二小分，端连八小三。台线伸四线，三为五小分，四四分其初，正触平线端，三各隔一分，第四端平线，具足十小分。由根端出线，四分再平竖，各二分对直，八分共三曲。」此门面门侧门量不等者，虽是九十六分线与六十四分线之共规，然九十六分者，门面门侧门量有等不等二种。若面侧门量相等，则无幡处闇处。其「台线伸四线」则为「伸二线」也。此师俱说长短二线。毳衣大师、萨惹哈等多说长线。虽有经说门为坛轮十分之一及九分之一者，然印度诸师皆未立彼名，故此论师亦舍彼等而说八分。此是〈金刚幕经〉与〈金刚空行〉之意趣，印度诸曼陀罗仪轨亦如是说。

正弹线时，如〈金刚空行〉云：「线断师长死，线长生疾病，方误弟子疯。」应知彼事。论说若有彼相，应修治法，而未说用何法修治。应如治恶梦之方便。又〈总续〉云：「有凶相不成。」又云：「长短生疾病。」如下所说之量，若线长短当生疾病，寂静论师说师长病。言方误者，义谓住处错乱。弟子疯者，如答日迦跋云：「方错弟子恼」，谓弟子苦恼也。有谓长短是指弹纹线，非是绳线。彼非经义，若果尔者，则不应弹坛外长线，所须外线不可弹故。此线凶相为是弹何线之时耶？寂静论师谓弹二梵线时。〈鬘论〉亦于弹彼二线后说。故意相同。日生说有弹二梵线，弹八大线，与弹一切线之三派。故〈总续〉云：「故智于一切，殷重善弹线。」谓弹二种线与作二线时，应善谨慎。

申二　弹二派各别线法

其牌楼等，由说二种线量故有差别。此复总明线之长量，谓曼陀罗两倍，粗量谓门二十分之一。如〈律生经〉第十七云：「长为轮两倍，门二十分之一。」曼陀罗仪轨等多如是说。说如是长量者，〈鬘论〉说唯为弹梵线，弹诸余线，彼虽无用，然为弹二梵线故说彼量。其梵线有长短二种，若牌楼高度与法轮杵端共为二大分(即二门量，一大分有四小分)者，则从根线至彼根线为曼陀罗，以此两倍为线绳量。若牌楼高作三门量，法轮杵端合作一门量者，则前线量不缚应用，故是根本曼陀罗及其眷属之两倍。如〈鬘论〉云：「唯以四根线内所画之根本曼陀罗两倍长线，应弹六十四分梵线。」又云：「又曼陀罗亦摄杂金刚脐边际，谓曼陀罗及其眷属，即从根线外出八分，共为四十八分。」说此等后，又云：「故线绳量九十六分。」引文证成六十四分线云：「次作白绳线，自与修行伴，用白檀所和，米粉而浸染。梵线二清净，所有坛轮量，应用二倍弹，半为根本线。」此文出琅迦胜贤曼陀罗仪轨。此云梵线半量弹根本线，故显线绳量为十六大分。从墙至墙内之宫殿，是为正曼陀罗。从砖至垜，(此就平面画图而说)是为施设于彼之支，名彼眷属。如王偕彼眷属行时，唯言王行。如是曼陀罗与眷属，同名曰曼陀罗。故说曼陀罗两倍者，可引通二义也。如是初者，从中心至根线之曼陀罗内量，与从根线至莲蕊边外量二者相等。故从杵端为曼陀罗之两倍。后者从中央至垜线，与垜线至光鬘相等。故从光鬘亦为曼陀罗两倍。其中初说，如〈律生经〉第十七云：「线相六十四，是坛场线相。」此于初绕外圆线时，说线相望为六十四。释谓六十四分之分为一小分。萨惹哈与毳衣大师等亦多如是说。如六十四分者则说牌楼高一门。龙智说门门、框门、面门、侧四量相等。故说牌楼为门三倍者是高量。若说横量，其最大层亦不及柱顶故。以是龙智赞许二十四大分(即九十六小分)线。二十四大分之牌楼与圆等，如〈鬘论〉云：「柱端外平面，横弹十一线，各舍一小分，五七舍分半。或可三七九，各舍一小分，第四六及十，各为半小分，余五各分半。按双方宽量，于梵线左右，箭分半(箭即五数)边际，条层二分半，线长三分半。六分边第二，第三长三分。四分边第四，五分及五半(第五条之下半也)，舍三分四半。三边六五分。四线长七分，十一线五分，第五条上边，平量三分半。七条下三分，上半为六分，诸条至边线，与余边相连，成一曲其内，离半分亦尔。其外吠陀边(四分之外也)，圆线又二线，各舍弃二分。舍四余圆线，面侧与门等，则无闇条层。」彼中亦无挂幡条层。

十六大分(即线长量，六十四分)者之牌与圆线等，如〈鬘论〉云：「牌楼门三倍，横长非竖直，尔时三直线，从台如是量。各方彼无间，牌楼猛利条(猛利为十一代名)，高量一门量。财天(八之代名)财天日(十二之代名)，胜者(二十四)财天胜，日财天及日，胜财天如次，(谓十一条中，第一条占牌楼八分之一，余准应知。)此等谓平量。从梵线左右，各舍四分半，条长二分半，线长三分半。第二与第三，舍五分长三。第四舍四分，长三分箭(五)者，舍三半三半，六舍三五分。次三长八分，一七分后六。其外吠陀边，圆线二又圆，二分边圆线，最后四分边。」(共四道圆线)此无闇条，故二柱间相隔十二小分。说「尔时三直线」，故有幡条。若谓此中门，面门、侧门量等者，则不符顺〈鬘论〉牌楼柱与柱间隔门三倍之说。若如门面有二小分，门侧亦尔，则与此说无闇条而成相违。若将门上一分归入牌楼，则与绳线六十四分不合，柱与幡处极不雅观，是故门侧应作三分。如是门至门侧，四事(谓门、门框、门面、门侧)量等非等，共有三说，一说门等四事相等。一说门与门框相等，而与面侧非等，然彼面侧亦自相等。一说面侧亦不相等。一门量(牌楼一门量)中，宝铠论师说门侧外为五小分，其内为二小分，内端外一小分为橛，再外一小分为空层蓝色。此许梁上无墙为虚空层，然此梁上无墙未见美善。

此论师说牌楼高度有三大分与一大分二种，初中又有二等九等，与五等三三等两种。后者为五等三三等。总此三种牌楼皆十一层。然〈鬘论〉中「王(十六代名)三罪(罪十八代名)及日，王方与三人(人为十四代名)，方对直诸分，是牌层次第。」以此曲线以内诸层隔断为因，破第二层实水口为十八分等之说。故曲线内所对诸层，各左右有二层，总合彼二数为十一，若分别数则多于彼。绳线长短两派，从垜至坦长短无异。惟六十四分派，垜口之外梵线仅二大分，第二大分为法轮与杵端，是故牌楼高度唯一门量。以是彼诸教中说牌楼为门三倍者，是说横量。门与牌楼无空闇层，三倍亦是柱与柱间，是为此师所许，如〈鬘论〉云：「杂金刚脐总有十二门量，其根线内为八门量，外长各二门量。中无闇层，牌楼柱中为门三倍。」论说为十一层。许二柱上横层各余一分，依此而作为十四分。

毳衣大师于一门量牌楼，宣说门面门侧各半门量，牌楼长量为门四倍，故知许有闇层。然灯贤说牌楼为门三倍之意。寂静师谓长为三倍，高随美观应作。

牌楼之外一大分中，内半为法轮外半为中股杵端。如〈鬘论〉云：「法轮外二小分为金刚股端。」故旁股尖触中股处以外即为股端，非从中股尽处再将杵端左右各开作为两分。此亦二派相同。沙罗答论师说内一小分为轮座之莲华，次二为轮，次一为伞，鹿对轮住。次圆线者，若长线派，莲鬘与金刚墙各半大分。光鬘为一大分。如是自中央至垜口，自垜口至光鬘，各六门量。以是每方梵线，各有十二大分即便圆满。故于此派，〈鬘论〉破斥莲鬘与金刚墙各一小分光鬘二小分者，于短线派，则说莲鬘与金刚墙，各一小分或各二分，光鬘二小分或四小分，随一皆可。〈金刚空行经〉云：「外有光坛场，彩地二倍量。」毳衣大师谓是金刚墙与光鬘各一小分。又〈鬘论〉云：「有一胜乐曼陀罗中，依经中说金刚莲轮形，亦安立三墙。故于金刚鬘外，说有莲华与轮鬘者。」此说共有两重莲华，琅迦胜贤所许正尔。绘圆线时，以檐木橛，下为独股，上为五股杵相，想从吽字所生，诵钉橛咒一百八遍，诵椎橛咒，以金刚椎钉檀中央。次将九十六分长线双挂橛上，从自在方右旋而弹。六十四分线时，亦可以单线作圆线。为绘圆线，故说绳线增一张手量等。前说线长生病，须除此也。若无实橛钉于中央，修定亦可，准前钉橛时说可知。毳衣大师说六十四分者，亦从自在旋绕而弹。当先于梵在线寻求量度。当于何处绘尸林耶，此论未明了说。〈鬘论〉引前〈金刚空行经〉说光鬘之文。次云：「彼旋绕处外，树等八尸林。」经谓：「彼轮围之外。」答日迦跋〈曼陀罗仪轨〉中亦如是说。慧铠论师亦云：「当于金刚墙，及火光轮外，绘树等尸林。」虽旧译之〈律生经〉云：「于金刚墙内，八尸林庄严。」然新译云：「金刚墙于内，八尸林庄严。」此译清净。以〈律生经释〉云：「光明谓五色，应于彼于外画诸尸林。」毗布底亦如是故，跋[口*缚]跋陀罗师未明了说。如胜乐尊可住尸林围绕之中，余尊不须。若为摄受无善根者，胜乐亦不须绘，是为〈鬘论〉之意。此师所许，除时轮本经所说不同外，余无上部诸曼陀罗，定须莲华金刚墙及火焰。其余尸林与胜乐之三墙则非必须。绳线二量，非是父续母续之别，随一皆可。门面、门侧、门量等或非等，亦可随一作之。非许如是所说之曼陀罗，唯作彼轨。

未二　弹曼陀罗内线法

此中略说少数曼陀罗之内线。集密内线，如〈鬘论〉云：「梵线八分边，及七边圆线。从此正伸出，至余方线界，梵外二三分，渐次弹二线。外圆线之外，离一分圆线。次舍三小分，平线至角线。拭一切梵线，诸格中隔线。」其前六句，明九网格线。两派集密相同。其次四句，明龙猛派集密之线，谓前两道圆线之外舍一小分，再弹一道圆线。如龙智云：「五色光庄严，金刚鬘明了。」此说一光鬘及一金刚鬘，为绘初鬘而弹。然灯贤唯说金刚鬘未说光鬘，为绘初鬘，但一圆线即可。次舍三小分处，乃至角线弹格层者，是四金刚母处。其外四小分处，为绘八菩萨及四隅明王而弹，此即龙智：「于内轮之外，四线平等绘」之义。妙吉祥金刚中(集密别派)从外圆线至根本线，有八小分。故彼长行说弹线云：「根本线内，舍一门量之处，二角线间弹一平线。次为安布色金刚等，舍一门量。」应如是绘。若尔，龙猛派之圆线，如〈鬘论〉长行云：「特于二圆线内，舍一分金刚鬘，弹第三道圆线。第一圆线内为光鬘。其外更无圆线。」此说前舍七分所弹圆线之内，绕金刚鬘一分。于八分处所绕第一圆线之外，更无圆线。似与弹线颂文相违。〈鬘论〉于此为证龙猛派依前弹线引颂云：「由梵作中台，半台量第二，第三一台半，半台弹余线。」则颂应依长行。以龙智说台量为第二小分故。故从梵至二小分为第一线，次去一分弹第二线，次去三分旋内圆线是为第三，此后圆线是为第四，此线须作一小分故。此四句颂跋剎译缺，贾师译台为脐。然〈鬘论〉又引文证云：「中央轮之量，为半根本线。」此说以半根本线量，作中央坛。则从金刚鬘之圆墙，为内坛界，以彼是根本线半量。若如此说，则应依于弹线颂文而作。颂及长行，恰师榜师所译俱同，故非书讹。〈鬘论〉于说八分旋金刚鬘时云：「〈金刚空行经〉第一圆线外，为绘光鬘，舍一小分旋一圆线。」此与弹线颂文相顺，意谓两派皆可。虽现译〈金刚空行经〉仅云：「内轮金刚墙，及光坛二次，从自在隅起，右旋而绕线。」然梵本中定有于八分外绕光明鬘，最为明显。〈鬘论〉于此集密两派，仅说从根本线舍一门量弹一平线，未说于内天处亦弹平线，弹内线已，中格内外之角线及彼层之众线，并内外诸梵线，皆当拭去。余处角线及天层线则须存留，覆以彩色，用以界分天处彩处之别。

胜乐六十二尊之内线者，如〈鬘论〉云：「根本内坛场，由天别弹线，当说稍别异，余胜乐内线。非离梵角线，即梵外二分，弹线至根本，角傍亦如是。从中脐八方，各长为四门。脐外舍四分，弹四分横线，平住梵角上，此复弹五线，各舍二小分。彼等及第六，直达于边界。梵线及角线，左右七线中，从第五三一，一小分边起，到各第二端，回达第七中，一线成五曲。其内舍半分，如是弹余线。梵外渐舍王(十六)，日(十二)龙(八)河(四)眼(二)分，弹五层圆线，前三内半分，更弹三圆线。除幅及圆线，余尽应拂拭。」〈鬘论〉于此引文证云：「从根本线起，弹四种圆线，三轮各门量，应正旋周达。余为八叶莲，其量无增减，意轮等辋上，有杵莲轮鬘。」(意轮辋上有杵，语上有莲，身轮辋上有轮。)琅迦胜贤所著曼陀罗仪轨有此文，唯译文稍异耳。〈鬘论〉弹线之长行云：「第四意轮之毂内，除小分四分之一，再舍二分半为莲叶，为显莲蕊，弹一须鬘体性之线。」此与弹线颂说从中央舍二小分旋花蕊者，文句各异。虽不相合，然颂文是粗算，当依长行细数而绘。即于余处，亦多宣说一方华叶之量，为一方华蕊之两倍。故华叶应作二分半，华蕊应作一又四分之一。虽毗布底依于〈鬘论〉弹线颂文安立，然亦应如是绘，有为绘金刚鬘。故于内轮之中弹半分之圆线者，有于诸辐之旁。绘四猛利金刚而围绕者，又有于辐边上，如其所应绘作金刚莲华及轮鬘者，〈鬘论〉说此三派。第二派即琅迦胜贤所许。第三毗布底亦许之。

欢喜金刚九尊线者，自中向外舍五小分，为明华蕊弹一圆线。其外舍十小分，为明华叶弹一圆线。其外一分，为安诸瓶或作金刚鬘也。红威德五尊者亦如是弹。

日生论师于欢喜金刚九尊处，为九网格线。作怖金刚，亦如是弹。此等为例余可准知。弹线时开门者，有说弹完八大线时，有说弹完一切线时。彼二随一即可。其法，谓自明显想为主尊，目从希字，右生为日，左生为月。以忿怒视，遍观一切，口谓「唏唏」。增上胜解拂拭碍解脱门所有诸障。于梵线及根线交会之处，左右拭去根线各二小分。此如〈四百五十颂〉云：「以唏字怒视，次应开启门。」龙智菩萨亦云：「应正念幻身，次开启诸门。」谓观自天身如幻行相也。线圆满后，供养称赞，送去线之智尊，绳线安置屏处。此中亦尔。

密宗道次第广论卷八终