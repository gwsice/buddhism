## 密宗道次第广论卷六

### 瑜伽部道次第品第四之二

辛四　善承事已应如何修悉地

壬一　由静虑修悉地法

若如上说总承事已，别于细金刚三摩地获得自在，则当修习静虑所成世出世间诸妙悉地。此复有二，一由入坛时降入智尊者，于宝藏等世间悉地，略修即成。二诸余悉地则须修至获得所说相状乃能成就。此中佛密论师，唯于修四印时说智萨埵降入自身而修。修余一切世出世间悉地，唯说自住三昧耶萨埵慢，智能萨埵不入自身安住前面，由供养等而修。对余论师所说先自修三昧耶萨埵，召入智慧萨埵，次修悉地之宗加以破斥。然修一切悉地，皆须先修本尊瑜伽，则是诸师所共许。若为如法利益除遣自他贫乏等故，修取宝藏悉地者，如《初品》云：「藏中金刚形，当于自心修，修已即能见，地中诸宝藏。」谓于自心想宝藏瓶，中有月轮，月上有五股杵。念诵「班[口*(灾-火+夕)]尼底」，乃至见相而修。相者，谓可见触之相，得相状已修念诵一通夜，次往想有宝藏之处，供养本尊等，及施鬼神食。以金刚锁咒印，缚护宝藏及其处所。次修念诵便能见其宝藏，掘地而取。如是或于虚空修金刚杵，自修羯摩金刚，修念诵后随二金刚所坠处，即知其有宝藏。又于舌上修金刚杵而修念诵，自即能说谛语谓某处有。

若欲修不沉没悉地，可于泉水等旁，或于随所乐处，以大瓦器满注净水，安可见处，意诵「班[口*(灾-火+夕)][口*(灾-火+夕)]罗」。若诸水尘，变金刚相，更互相着，结成一金刚形。四座修习，乃至获得见触等相。次至堪受手足等触坚如金刚，于彼随绘何部曼陀罗轮，修前行仪轨已，经一通夜安住三摩地。次若欲于水上行时，但当现起此三摩地安住其中，即能于水上行住等。若缘虚空诸尘，修成羯摩金刚，变成一金刚梯。乃至堪受手足触着，如前而修，则能上升须弥顶等。若修持明悉地，当广修供养等仪轨，修微细金刚后，诵「班[口*(灾-火+夕)]答[口*惹]」等四种心咒随一。随顺各品部别，观想持明圆满形体住月轮上，乃至得触见相而修。次供本尊，经一通夜住于三摩地中。智慧本尊降临，授与所修持明悉地。如是等众多共悉地皆可修行。若欲修得最胜悉地，自修五如来身随一形，念诵「班[口*(灾-火+夕)]答都」，想有微细佛身遍虚空界。于出息时观想一切明显，至入息时想如酥入砂中皆入自心而摄持之。如是不作余业专精修习，调伏三业所有粗重，乃至见相而修。获得相已，如前说绘坛等而修，则成就持佛形之持明菩萨。又于如来部中，若住金刚萨埵等本尊与自身无别之慢，每日远离三业障碍而修，至出自时想本尊形遍虚空界。尤于诸根及所念境，想彼一切皆为本尊形象。思惟彼时当如是念，此等一切皆从分别而生，如所分别，若以教理观察，皆于胜义非有。次收息及意时，当缘本尊。如是修习，若得前说相状，则当绘坛供养，通夜住定，勤修念诵。本尊降临授与本尊大印身形悉地，修此二时，说止命力而修。若于彼二由修力弱未得所说之悉地者，然如神通、寿、力、身色殊妙等诸悉地，不待勤劳亦可成就。如是所修悉地，是瑜伽部上根所化，初修行之最妙悉地。然在事行部中，若成就前说之持明悉地，即是最大身悉地也。

壬二　由念诵修悉地法

由念诵门修悉地者，先自修为本尊。于四月中每日四座持诵如来或其部心一百八遍，圆满承事。次若欲修大悉地者，先于本尊像前，修习本尊瑜伽，亦经四月每日四座如前念诵。最后通夜持诵，至天明时即得本尊身之悉地。若欲得三昧耶印悉地者，先当如前承事。次于本尊像前，四座皆结佛部之金刚母三昧耶印。不解彼印当善持诵，总诵真言满十万遍，后仍结印诵一通夜。尔时若感疲劳可暂解印略息，结印重诵。如是专注一意，若于顶上结印见其炽然，尔时结印即当跳动。若跳动已，结印略举便能无碍腾空而去。若于眉间结印念诵，见其摇动，尔时略结彼印随自所欲即能现身。若于心间结彼印而念诵，见其跳动，尔时略结彼印即得隐身地。若彼印发声者，则结佛部诸尊一切三昧耶印，或随一印，念彼心咒，便能作彼经所说诸业。又四月中先善承事，次于本尊像前，经一月中日修四座。后持诵一通夜，则于甲铠、棍杖、线绳、芥灰、芥子、金刚、橛杵、弓箭、宝剑、粪等随一物品；或以各各真言，或以本尊真言加持。或系于身，或持于手，凡诸男女儿童被魔所魅，或恐人及非人魔类损恼，及已损恼，皆能防护，解脱损恼及诸怖畏。又诸村邑国土，恐有怨敌水火灾病发生，如前守护，即能脱离彼诸怖畏。又欲了知善不善等，求降智尊，随以紫白旃檀调水为泥，诵咒一遍而触。或结金刚与钩等印，或铸像等触着而降，降已如实宣说能息魔等。或用铜瓦等瓶，如前加持亦能降临。若求失物何在，或谁所窃，皆能显示。又如前说三种次第，最后于孔雀毛束中，安一木杵，系于顶上。以金刚母三昧耶印按压，乃至入一切印中而持诵。现相以后旋摇彼毛，自即能现一切形色，显示世间一事业，显示十方诸佛及诸眷属，自亦能现佛身。又先承事四月。次于本尊像前结前三昧耶印，于四月中每日四次持诵一百八遍。次绘坛场结三昧耶印持诵一通夜。若见印炽，然后随心欲于某一有情，想入其心爱乐诵持，即得自在。此是守护、延请自在事业。〈阿[口*缚]达惹〉又说由念诵修慈等三摩地法，此等坐相、念诵声音、意中观想及顾视法，又各各三昧耶、积集资粮、念珠、捻珠法等，如〈阿[口*缚]达惹论〉本释总集诸经圆满仪轨中说。

壬三　由摩护修悉地法

先于息灭众恶，增益种性等灶，修各尊瑜伽，日日护摩，乃至获得自他灭罪等相，而修各各事业。

如是先当清净三昧耶及律仪，为诸成就之本。次当勤修有相无相四座瑜伽。获堪能已，进修共与不共悉地而趣诸道。下三部密经中，当知此理，不许风息、念诵、真空、天瑜伽等，总合一处而趣诸道。此等不具生起次第关要，及无圆满次第诸宗要故，须得殊胜悉地而趣诸道。为令了知彼宗要故，于〈阿[口*缚]达惹论〉及善根金刚论师〈释论〉，依止初品〈善集经〉中散说修习悉地之理，略说少分。

&nbsp;&nbsp;&nbsp;&nbsp;瑜伽续中最胜教&nbsp;&nbsp;&nbsp;&nbsp;摄真实经香乳海

&nbsp;&nbsp;&nbsp;&nbsp;三师妙论为扰仗&nbsp;&nbsp;&nbsp;&nbsp;摇出第一甘雾味

&nbsp;&nbsp;&nbsp;&nbsp;得净灌顶住律仪&nbsp;&nbsp;&nbsp;&nbsp;由修四座念诵法

&nbsp;&nbsp;&nbsp;&nbsp;善令本尊身语意&nbsp;&nbsp;&nbsp;&nbsp;与自三业合为一

&nbsp;&nbsp;&nbsp;&nbsp;由三瑜伽修治心&nbsp;&nbsp;&nbsp;&nbsp;入修悉地三种门

&nbsp;&nbsp;&nbsp;&nbsp;本尊授与上成就&nbsp;&nbsp;&nbsp;&nbsp;此是殊妙易行道

&nbsp;&nbsp;&nbsp;&nbsp;是故略知结印法&nbsp;&nbsp;&nbsp;&nbsp;及诵仪轨诸次第

&nbsp;&nbsp;&nbsp;&nbsp;纵云已知瑜伽义&nbsp;&nbsp;&nbsp;&nbsp;然须更求诸道要

### 了知道要承事先修地法品第五之一

己三　无上瑜伽部道次第

庚一　摄道之总聚

无上瑜伽之道次第，当摄为几聚耶。若知于此义中，智者所说多种总摄道次第之不同，则能增长观者妙慧。故当说彼诸门。善根金刚论师〈道次第〉中说波罗密多乘道次第已，次说咒乘道次第时，摄为五种仪轨。谓熟未熟灌顶仪轨，熟已不坏护三昧耶仪轨，从师听闻经续了知法相仪轨，修行菩提净心仪轨，究竟方便净行仪轨。如彼〈道次第〉云：「具善数取趣，于最胜师所，发心受灌顶，护律善知相，修心清净行，是五仪轨相。」

〈解七庄严论〉云：「诸瑜伽续中，皆现为三续，智说为因续，方便续果续。」又云：「持上瑜伽续，果必依于因，五入如种子，应知取舍别。次渐受灌顶，应行方便续。先由听闻慧，于文续多闻。次以思惟慧，俱学其文义，后以修习力，先学生次第，后圆满次第。离覆穿毒过，善相续安住，定生果无疑，如水粪生榖。」因续如〈明炬论〉说谓五种补特伽罗得受灌顶。方便续，谓依闻思慧了解续义，渐学二种次第。如是学者能证果续。此依〈集密后续〉所说摄为三续，乃是霞答迦惹缚摩论师所许。

〈黑阎曼德迦经〉《初品》释〈宝炬论〉，依于最胜补特伽罗摄为六聚。谓一切遍行之三昧耶依三昧耶而后灌顶，得灌顶后承事，承事而后修行，修行所成之果，果后利他事业。依于下劣补三特伽罗，摄为四聚。谓三昧耶、灌顶、承事、事业。

〈集智金刚续〉说有贪乘人成佛之理，摄为四聚。谓续、因缘、训释、近因。此义如〈明炬论〉云：「以贪法理趣，证义故宣说，能生五部佛，说名为相续。后合为一部，说名为因缘。执持金刚等，是说名训释。喜等诸正行，当知说为因。」〈明炬论〉以离欲乘人欲界成佛四相为喻，而说有贪乘人一生成佛四相亦同。前者第一相，谓须生人中，如是此中亦须舍离庸常身慢，转入五部或其部属本尊之慢。如受生然，故名为续。此是第一次第。前者第二相，谓未出家时有种种相，出家以后唯一出家相为因缘。如是此中种种本尊化相，最后入一大密金刚持种。生死涅槃种种诸法，于真实光明中等同一味、唯一种性，是即圆满次第。此是本尊坛等多法根本故名因缘。前者第三相，谓定须安住毗奈耶行，如是此中决定须受金刚三昧耶等五部三昧耶及灌顶。此是必须依此之处故名训释。训释梵云跋达，义亦通于依止处故。前者第四相，谓欲求证果，必须法行近因。如是此中亦须三行随一行之近因。此等即是灌顶，受三昧耶二种次第，增长诸行。果位法色二身，圣派诸师许摄入圆满次第光明与双莲。如是则可摄为五聚。谓成熟修道法器之灌顶，清净尔时所得三昧耶与律仪，依彼如何修道，增长道之诸行，证果之理。〈明炬论〉说彼次第云：「诸于大金刚持所化曼陀罗，具听闻善根者，当授明灌顶，显示了不了义观察次第圆满次第修法。」造道之总聚者，谓诸续中所说一切续义，依于所化需要增上前后错综，令知是一补特伽罗成佛顺缘。将诸清净续论现为最胜教授。故依何义组纤成道次第，即于彼义。了知能摄一切续义，最为切要。如〈黑阎曼德迦经〉释〈宝炬论〉云:「又此教王极相错综，是故当以尊长教授，于彼一一承事等中如应归属。谓诸宣说三昧耶者，先总合为一聚。次说灌顶事者，次说承事与修行者，次诸说果事者，次说无边业者。」说〈黑阎曼德迦经〉如是者，仅是一例。实一切续皆应如是摄集。如是摄道次第诸异说中，随一皆可，然今当依〈集智金刚续〉意而说。

庚二　释道之次第

<a name="wu-shang-yu-jia-zheng-suo-hua-ji"></a>无上瑜伽正所化机，谓如前说已修共道净治相续大乘种性。是大乘中具足最胜种性大堪能者，由大悲心发动意故，成就猛利欲乐急愿成佛，欲入无上瑜伽法门速疾成佛，必须无倒了知续义，善学二种次第及诸密行。为知续义故须听闻，为求听闻知已修行，则须先受清净灌顶，如法护持三昧耶及律仪。以灌顶与三昧耶等，是金刚乘之道基故。如是欲求灌顶，须先入曼陀罗，此复先应修习所入之曼陀罗。如铃论师〈灌顶仪轨〉云：「金刚持宣说，灌顶坛为先。」曼陀罗亦如彼论云：「今当说何为，曼陀罗体性，绘画诸事业，线分彩次第，诸众生本性，所成坛无二。」此说绘像、彩土、身曼陀罗三种。又依有情差别，说静虑曼陀罗。故入曼陀罗时之坛，总有四种。又依菩提心说于胜义世俗二种菩提心曼陀罗，及薄伽曼陀罗灌顶。然此三者系上三灌顶时事，非是水灌顶等以前所入之曼陀罗。又先未曾受灌顶者，不可即于身曼陀罗灌顶。于静虑曼陀罗灌顶，亦须师资俱具胜相。故彼二者非总灌顶。至下当说，虽亦可依绘像，然说阿阇黎德相时，多说善巧画坛事业。续及解释诸大智者，多说最初灌顶依彩土曼陀罗。是故总说弟子所入之曼陀罗，是指彩土之所绘者。如理修成如来依止，供养自入，后令弟子入也，此在彩土之时。为明诸尊居处作香坛等，是天预备，为知分散彩土处故弹线分别，故须先弹业线分别，与加持所弹业线之智线。又弹线所分处，及作天预备处，若作地神预备，则于彼处作坛应先求得地神听许。除乞土时，若不别作地神预备，唯作地轨次第即可。弟子预备，是于灌顶之前，为令相续成受灌顶之器。瓶预备又分二，业瓶预备，为除弟子及供物等不净障碍；余瓶预备，为灌顶时须用众多水故。求地神开许作仪轨之地，须善作地轨，故地轨为先。虽久住地不须圆满地轨，然须知圆满地轨之仪式。此若不知，设遇前轨所不能办之地，则将不知所作。故当说广仪轨。

此复先观彼地可否作曼陀罗，故须观地，知其可者，须从主乞得其听许，故当乞地，乞得听许须净彼地，故须净地。既净治已，则须摄持作坛处所，故当摄地。所摄持地复须日持守护。是故共有五种地轨。修此之阿阇黎须先承事，故修彼等先当承事。总修承事虽不定须弟子劝请，然为弟子灌顶等故而修承事，则必须待弟子劝请。故更须作弟子请师长法，师长守护弟子法等，此等是为弟子灌顶次第。若修坛轮供养为天灌顶即是开光，故以灌顶为主要义。<a name="guan-ding-yi-gui-zhi-fen"></a>于灌顶仪轨支分中，护摩与资粮轮仪轨，及修彼时所需咒师之相，铃杵、大小油杓、骷髅杖等，应如何制，制后如何持用等，皆应了知。如是由灌顶力，成为法器。善护诸三昧耶，思教义决择修习。上者现法即能成佛；中者于余有情起中有位而得成佛；下者转生乃能成佛。若能知此诸道次第，则善分别上中下三补特伽罗一切道要，自修习时何道为宜，引导余人用何次第，皆能善知。

庚三　释次第之道

辛一　成就修道法器

壬一　闻修咒道定须灌顶

欲成闻修大密之器，要得清净灌顶，是故灌顶即是成就根本。若无灌顶，纵能无倒了达教义精进修习，终不能得殊胜悉地。非但有不得大悉地之失，纵得诸小悉地师资亦俱堕那洛迦。如〈大印空点〉第二云：「若时诸师资，先灌一次顶，尔时即成为，宣说大密器。无灌顶不成，如压沙无油。若无灌顶者，慢心说密教，师弟纵成就，死亦堕地狱。故应勤精进，从师请灌顶。」〈金刚鬘经〉第二亦云：「灌顶为主要，诸悉地常住，我说如实义，故应先正听。若具慧弟子，先正受灌顶，于满次瑜伽，尔时成法器。若无正灌顶，虽了达教义，行者师弟子，俱堕大苦狱。」又云：「如咒能摧毒，咒取净精华，弟子受灌顶，未净能令净。」〈佛顶经〉第三云：「譬如家无子，死后便空虚，如是无灌顶，诸智皆空无。犹如琵琶身，无弦不可弹，如是无灌顶，咒定不能成。实无有灌顶，愚妄说云有，乃至佛在世，师弟堕地狱。」无畏〈经释〉中云：「决定当受一切灌顶。」是说须受一切灌顶之义。〈释难具智论〉中，说初二颂配秘密灌顶智慧灌顶。」则第三颂当配第四灌顶。〈佛顶曼陀罗〉中，亦说如初配三灌顶。乃至佛在世者，〈具智论〉说乃至佛法住世而堕地狱。自无第四灌顶妄云有灌顶故。〈经释〉则谓：乃至地狱未空而住地狱。自未能得灌顶妄传他灌顶故。以是未得诸上灌顶，仅受瓶灌顶者，对于闻修俱生自性圆满次第法门犹非自在。曼陀罗仪轨之〈金刚鬘论〉亦显然云：「瑜伽以及瑜伽母续亦尔。此谓妄作阿阇黎耶全无教证，于无俱生灌顶及律仪者，而妄说彼自性，全非佛说，亦非正理。」此破仅得明灌顶者，便谓俱可闻说修习二续之执。

灌顶次第，若未入坛令见本尊，不得直传灌顶便令修行。如〈平等加行经〉《第七品》云：「若未入坛场，舍请三昧耶，不知密真实，虽修无成就。」又〈金刚幕经〉第八云：「行者未入坛，未受正灌顶，若未见善住，或未烧护摩，现世及后世，皆无大成就。」以是未入坛者，纵善修行亦无成就。又于彼人开示道者，如下所说，犯三昧耶。则前入自心之金刚萨埵，不住而去。如〈摄真实经〉云：「我今授汝此智，汝入一切如来种性。尚能成就一切如来，况余悉地？当生如是妙智。汝不应告彼未见大曼陀罗者，犯三昧耶。」龙智及毳衣大师等所造，堪为依据之曼陀罗仪轨，亦如是说。言见曼陀罗者，释迦亲说是依仪轨入坛开示本尊。谓于水灌顶等以前所入之曼陀罗，非是泛说余曼陀罗。〈双运明显论〉云：「此诸灌顶入曼陀罗方可授与。」彼于解释花鬘灌顶至第四灌顶后而作彼说。故于入坛示本尊者，乃可灌顶。未入坛者，定不应行。又灌顶者，未灌下顶决定不可授上灌顶。是故于全未受无上部灌顶之初发业者，若舍诸下灌顶及三昧耶与律仪等。唯传诸后灌顶而说诸道，俱害自他。凡诸闲教义者咸应弃舍，若非尔者，则应未成生起次第之器，亦堪修习第二次第。未得诸前灌顶，亦应可传第四灌顶。以未得成修初次第器之灌顶，即可传授圆满次第之灌顶故。若弟子灌顶与诸上灌顶无定次第，余诸灌顶理应等故。经说由秘密灌顶等，成为堪修圆满次第之道器者，意谓已由前诸灌顶令诸有情成为修习生起次第之器。若谓唯彼诸上灌顶即能成者，则〈五次第等〉说后三灌顶于圆满次第各别自在。水灌顶等于修各部悉地各得自在，亦应许彼无诸前者可灌后者。又如福顶大师云：「虽行灌顶而难凭信，如诳愚夫无所知识，又以微小加持而代灌顶宣说深法。应当弃此金刚乘之似法。」此说极是。若以续部所说曼陀罗轮具足德相次第无乱圆满仪轨，而受灌顶，乃生功德，堪为真净教授之法器等。由余仪轨不能安立四身果报殊胜种子，亦不能净障碍悉地三业诸垢，亦不能成听闻最胜教授甚深经论之器，故于建树金刚乘基础，应多励力。

壬二　灌顶师资须互观察

癸一　不观察之过失

<a name="bu-guan-cha-di-zi-fa-qi"></a>师长若不观察弟子法器，随人而灌顶者，非法器者不能守护三昧耶故，现后俱损。故为非器宣说生多过失，犯三昧耶，远离成就，招诸魔害，弟子若不观察师相，随从何人即受灌顶，为彼邪师所欺，不能守护经说上师诸三昧耶断坏成就，招诸魔害生多过患，故应互善观察。〈师长五十颂〉云：「师长及弟子，俱犯三昧耶，勇士先观察，师长与弟子。」〈金刚鬘经〉《第二品》云：「如摩莹观宝，炼冶而观金，如是十二年，应善观弟子。故应一切时，如是互观察，不尔生魔碍，招苦坏成就。」又《五十四品》云：「犹如狮子乳，不应注瓦器，如是大瑜伽，非器不应与。弟子剎那殁，现后俱受损，非器施教授，师长坏成就。」〈大印空点〉《第二品》云：「如煅炼观金，如智者观宝，如观安乐女，如是观弟子。故应俱策励，师资互亲察，不尔便成过，终不得悉地。」十二年者，意谓不能速知，由经尔久可得了知。非定须尔久也。

癸二　善观察之方便

所观之阿阇黎有二。一、住咒生起次第之阿阇黎；二、住定圆满次第之阿阇黎。如龙智云：「佛说金刚乘，有二阿阇黎，一谓重持咒，二谓住静虑。」二师之相，如云：「住咒瑜伽师，乐缘天像修，由此得行相，当绘彩土坛，行者住密咒，具无二智行，以如幻之身，绘如幻坛场。」重持咒者，非谓不乐修习，以说乐修本尊瑜伽，获得心净相故。重咒复位二者，非趣别道。以修四座瑜伽坚固生起次第，乃趣圆满次第。次第决定，是圣父子所许要义。生起次第之灌顶阿阇黎，注重修习四座本尊瑜伽，复须诵咒，故说重咒。圆满次第阿阇黎传授灌顶与前不同，由住无二智双运，及幻身静虑，即可灌顶。故说住定，非是随住何定皆可。

若是圆满次第阿阇黎传灌顶，必具生起次第阿阇黎之一切德相，并有增上功德，此极希少，若无彼师。生起次第之阿阇黎，亦具灌顶阿阇黎之德相，故此当说观察彼之方便。此德相如〈金刚鬘经〉《第六十四品》云：「善息灾等业，知咒瑜伽轨，此师可称赞。行施住净戒，具最胜忍进，画夜勤修行，有慧善工巧，具师长德聚，说名阿阇黎，内爱乐集密，外作声闻行，以如是教授，转教诸弟子，当知为大师。」此说戒清净等具足六度，且以集密为例，内修无上乘道，外须别解脱行。如是引导弟子。又说了知十真实等众多功德。

若不能得圆满德相如经说者，当舍德失相等及多过失，而依德增上者，〈胜义承事论〉云：「浊世师长德失杂，难得全无过失者，善观何师德增上，弟子即应亲近彼。」必不容少之相。藏地诸贤谓得圆满灌顶、安住三昧耶与律仪，亲见师长传承轨则，了知十种真实，善巧灌顶仪轨，先修承事，获得本尊听许或未遮止，定须具此三法，实应如是。言住咒律仪者，须未犯根本罪，此最重要。〈金刚鬘经〉《第八品》云：「善摧根本罪，由经咒加行，赐予世间乐，如是为师长。」此说阿阇黎相须离根本罪故。〈律生论〉《第十八品》云：「永断根本罪，亦离诸粗罪。」说此为传弟子之三昧耶，其传授者尤应具足。

所观弟子之德相者，如〈摄真实会〉《初品》云：「入大曼陀罗者，不须观察是器非器。」此说入坛灌顶二者之中，若但入坛则不须观子之相。如〈金刚生论〉云：「若不受律仪者，不应教『汝今』等，不应作阿阇黎随许以及灌顶，但令入坛。」此说若俱不能受持二种律仪(菩萨律仪与密咒律仪)，唯令入坛投花示以本尊。舍置安立三昧耶等，佛密论师，亦如是解〈大日经〉意。扎拏经释〈宝炬论〉中，引〈真实光明论〉为据，说断杀者可如是行。说灌顶者，若但守护菩萨共律，不能守护密咒律仪。但传弟子灌顶，若俱守护二种律仪，则可传阿阇黎灌顶。故观能否护戒而为灌顶，最为重要。〈鬘论〉亦云：「若善观察知彼无有憍慢等过，住近事等律仪，及净修多闻等，可受金刚萨埵律仪，则虽族高贵，容颜丑恶，亦应增上安住(预备为弟子)。若彼希求金刚萨埵律仪，信荣金刚乘，不求余大师。」此说上品希求律仪及深信金刚乘二法，为可圆满灌顶弟子之所必具。〈金刚鬘经〉《六十四品》说具净信、恭敬师长、常修善行、无论谄诳、多闻圣教、成就乐度诸有情心等功德相。然若能守二种律仪，皆可具足。〈秘密总续〉说具贵族、少壮、多闻、经论等德相已。又别说云：「弟子成胜德，支体无残失，无病族高贵，信戒者希少。若有信三宝，爱乐大乘法，好修福有情，此等可摄受。弟子若勤求，修善逝密咒，虽丑陋无德，智者令入坛。」〈总续〉又云：「曼陀罗仪轨，四众乐大乘，勤护所受戒，说为共轨则。」此说若苾[蒭，芬-分+刍]等四众，各各勤行别解脱戒，于金刚乘尤深爱乐，则可作曼陀罗仪轨。是故金刚空行母说不对苾[蒭，芬-分+刍]说真实者，是指不信解大乘之苾[蒭，芬-分+刍]。寂静与无畏论师说：「第二句文，是遮相违，显此大乘意业为主。」谓显咒行与修别解脱戒二不相违。

壬三　观知其可劝请承事

癸一　弟子劝请

如是观察若知其可，应请师长灌顶。〈金刚空行〉四十六云：「为求绘坛故，弟子应殷勤，数数请师长。」谓应供坛顶礼，长跪合掌。如智凯论师云：「一切智大师，普度三世尊，生命泥淖中，救我无依者，请为金刚师。」如是三请。〈五十颂〉云：「调伏于师前，如法善披衣，长跪而合掌，三请欲闻等。」若知确是法器，虽未劝请，亦可教诫而传灌顶。〈大日经〉云：「又自观有情，知堪为法器，无过具胜解，净信好利他，知此弟子已，彼虽未请白，师长为饶益，召彼如是告。」

癸二　师长守护

〈金刚空行〉四十六云：「请已师问云，资具皆备否？若云有少许，余有未具足。尔时阿阇黎，应观彼心意，坚者知坚固，动者知动摇，杂者知为杂。次于弟子足，想弓形风轮，脐间然知火，光焰上心间，炽然遍一切。[口*(一/火/又)]字变恶形，罪性从鼻出，次修忿怒像，噉食彼罪业。嗡班[口*(灾-火+夕)]扎格尼，喀喀喀黑喀黑，萨[口*缚]跋邦，答哈答哈，跋弥孤茹吽吽泮。所修成天形，安布诸守护。」此说摄受弟子，〈金刚空行释〉解彼次第云：「弟子作请白者，谓阿阇黎愿将一切有情立于无上菩提。故问一切曼陀罗之用具汝皆备否，若云有未备者，尔时应于足掌想有弓形风轮，于脐间想火轮，其上想有日轮吽字，由风吹动吽字焰鬘炽然心间。[口*(一/火/又)]字所生罪障自性，状如罗剎，青色忿怒，阴相长悬，由心中起从鼻孔出。吽字上至心间变成金刚药叉、蓝色大腹、獠牙前展右足。左手持牙当心作恐怖印。右手擎牙上举，从鼻追出。念诵「嗡班[口*(灾-火+夕)]扎格尼等咒，意想食彼罪障。」寂静论师谓以左手作恐怖印竖立如牙。跋[口*缚]跋陀罗论师说：「次想弟子由桑字变成普贤。为守护彼心故，从普贤心出乌面母等橛，上半为忿怒像，橛下半为独股杵形，钉自心所出障碍主。橛焰焚烧魔碍余众。次想弟子心中吽字成金刚杵，顶上阿字成月轮，上有十字金刚杵，杭字庄严。」乌面母等，仅是一例。变成金刚橛之本尊，随时所宜。普贤者，或如〈普贤修法二释〉所说：白篮红三面，其上二臂作抱持印，右下二臂执杵及剑，左下二臂执珍宝与莲花。天衣众宝而为庄严，或依余教所说普贤而修。坚固等三，〈跋[口*缚]跋跎罗〉说是观察善不善等相。〈鬘论〉亦云：「弟子脐间日上吽字光明，照逼心间，岗字所生罪恶，黑如罗剎形极忿暴，阴相下垂，毛发上竖，从鼻孔出。吽字上至心间变成下文所说吽迦惹像，亦从彼出。诵『嗡松跋尼松跋吽吽泮泮，嗡格哈那格哈那吽吽泮泮，嗡格哈那巴耶格哈那巴耶吽吽泮泮，嗡阿那耶贺，跋伽闻，毗黎耶惹[口*(灾-火+夕)]，某甲萨[口*缚]巴邦那霞耶，吽吽泮婆诃。』以所执炽然金刚杵，摧灭所出罪业。」若先从二字变成吽迦惹与罪障，次由吽迦惹光明追逐罪障从鼻孔出，以金刚杵摧灭令尽，意趣无违，便于修习。次想吽迦惹诵，嗡班哨格利格拉耶，阿萨耶，萨[口*缚]毗伽那，奔答奔答吽泮，而发教敕。自亦如是念诵。用上为甘雾军茶利像，下为橛形之橛，钉治弟子心中魔碍，由橛猛利光焰，焚烧诸余魔碍。次想弟子由桑字成普贤。为守护故，心间阿字生起月轮，有阿字所变羯魔杵庄严。顶上月轮有吽字所生五股金刚杵竖立，杵脐有摩摩格三昧耶尊。此尊心中有智尊摩摩格。智尊心中月轮有金刚杵，杵脐中有下说咒鬘。从咒放出微细黄色金刚杵光，遍满全身，而披甲铠。诵「嗡阿香迦日，馨底迦日，姑札札，姑札札，姑札只尼，伽达耶伽达耶，姑札只尼，某惹叉惹叉婆诃。」而作守护。若更传授军荼利咒令其持诵。则魔不能为害，用具易得。〈集密〉《第十四品》，说此咒是摩摩格咒。摩摩格者，总轨中说：「蓝色，有黑白红三面，右三手持金刚杵、轮及红茎青莲花，左手持铃宝剑。」

此摄受弟子法，是净罪障，魔不能害之大方便，即于余时若自若他亦可修作。〈金刚鬘论〉于承事后乃说此法，请已承事之阿阇黎，即于请时可作。若在未承事前请者，亦可即于尔时作法，是故次第不定。

癸三　先修承事

总言承事即二次第。如〈集密后续〉云：「由共胜差别，承事有二种，共由四金刚，胜由六支分。」故得灌顶住三昧耶律仪，渐次学习二次第之承事，即修自道。岂可灌顶开光等事，乃须承事，非自修耶。是故然灯贤等众多智者，于承事时圆满宣说本尊瑜伽，其后乃说曼陀罗仪轨。意谓为他灌不灌顶，及修共胜悉地随一，皆须修习四座瑜伽，若未承事即传灌顶，是为自害。〈集心论〉云：「胜曼陀罗师，应先勤承事，次于曼陀罗，善观察调伏，若未事本尊，徒为自损害。」黑行论师亦云：「若未承事本尊，则自损害。」〈鬘经〉亦云：「知一切智道，应先修承事，集福破魔军，离承事无成。了二次真实，安住远离处，应修本尊轮，劳时诵密咒。诵坛主一亿，或本尊十万，眷属各一万，此名先承事。」此说为集资粮及破魔故，先修本尊与诵咒等承事。〈贤摄受经〉有彼颂文，故先承事最为切要。为传灌顶与开光等，承事本尊之量。〈鬘论〉中云：「若由如是广修承事，能剎那顷圆满收放曼陀罗中一切诸尊瑜伽。若住坛轮诸尊未遮，或由积集资粮而得开许，可行入坛、开光及摄受徒众等。」此说勤行四座瑜伽，修本尊慢与明显相，为主要之承事。此如何修，生起次第时当广说。如〈鬘论〉说持诵之量，〈四百五十颂〉中亦云：「诵坛主咒亿，或本尊十万，余尊各万遍，或坛主开许。」此谓若得正尊开许，虽未满数亦可坛绘。宝金刚师与随〈鬘论〉行之补底论师亦说随诵坛主本尊满一亿数。〈二观察经〉中《初观察第十品》云：「坛主诵十万，坛众诵万遍。」毳衣论师、持祥论师亦作此论。故〈现说经〉《四十九品》说坛主与本尊诵十万者，意谓随一。又〈鬘论〉颂是引〈贤摄受经〉，故彼经于坛主本尊俱说诵十万者，理当译同〈鬘论〉。日生、月足、慧铠所造之曼陀罗仪轨，虽亦俱说坛主本尊各为十万，然当依止然灯大师而为定量。胜乐法中黑行论师与答日迦跋说正尊父母各诵三万，三轮四十八尊各诵二万，大乐轮与三昧耶轮十二尊，各诵五千五百遍。答日迦跋又云：「住中或略法，坛主诵一亿，空行诵十千，令诸尊欢喜，上智诵一万，护摩善供养。」藏地智者解释此义，谓十三尊或五尊者，坛主十万，眷属各为一万，通一切尊共诵降智真言一万。以彼持诵十分之一而烧护摩。然除〈时轮法类〉说以降智念诵十分之一而烧护摩，及〈律生〉等说修息灾增益等成就时，须以念诵十分之一作护摩外，堪为定量之曼陀罗仪轨，皆未说曼陀罗仪轨前之念诵，须以什一而作护摩，故不须也。以是答日迦跋所说，是为忏除仪轨增减念诵增减过故，修念诵后所作护摩，非什一之护摩。如〈金刚藏庄严〉《第七品》云：「密咒有增减，皆以护摩满。」随顺〈佛顶骨经〉之曼陀罗仪轨有云：「如经所说轨，住生起位师，持诵坛主数，随福上中下，兆亿万能成。眷属是主分，不须别持诵，若见开许相，诵未满亦成。」跋[口*缚]跋陀罗师亦云：「次诵自明一万或诵十万或百万遍。」说眷属是坛主支分，故不须别诵者，勿即以为事实如是。彼意或约究竟，至于空性于无二智现，为能依所依之理，获得坚稳定解者说，应更详察。

所诵真言，如黑行论师云：「勇识心真言，应诵三万遍。」此说心咒。〈四百五十颂〉云：「出杂三真实。」此说「班[口*(灾-火+夕)]枳」等，出生咒中杂以三字(嗡阿吽)，为承事时所诵真言。不空足论师说持诵恐怖十字心咒十万，故行灌顶等法，鬘咒等诸长咒非所定须。〈律生〉《十二品》云：「善时所诵一具，三诵二倍，具二诵三倍，恶时诵四倍。」有谓经说正尊诵十万及眷属一万者，当增四倍，然非经义。<a name="xiu-ci-liu-zun-yu-qu-bao-zang"></a>〈律生〉《十一品》说正尊父母与空行母等四眷属修此六尊于取宝藏取精华时，心咒诵一亿遍，心中心咒诵三亿等，所诵什一而作护摩。释论谓此，依于圆满世说。所引经之释论亦说：「言持诵一亿二亿等者，是依圆满世说，故当诵二倍等。」此说显是修悉地时，作曼陀罗仪轨前之念诵，曾未作彼说故，其余堪为依据之曼陀罗仪轨，亦未说如是建立故。

有云灌顶，即为弟子消灭罪障，增益功德，治魔碍等，故是修息灾增益等悉地之时。此不应理，若如是者，初承事时一切诵修，皆有彼义。彼等应亦是修悉地之时。众多经教皆说先作承事，次修悉地，分为二时，应俱违一切也。

修承事之差别，勇识金刚说有三种。一、见相承事。谓由修习四座瑜伽，见烟等相。二、时期承事。谓修一年或半年或四月。三、数量承事。谓诵正尊十万眷属一万，随修一种即可。毳衣论师则谓：「如云：坛主诵十万，坛众诵万遍，由持诵故或得相状，或得自心清净稳固，是先承事。」此说由数量念诵与修天瑜伽，须得本尊开许之相，或得心清净天瑜伽坚固，二者随一。持祥论师亦如是说。故若未得本尊开许，诵数未满。说经年等三种时量随一修习，即可作法，不应正理。见相承事有二，若未获得本尊开许之相，获得自心清净相者，亦应诵满念诵之数。又龙智云：「爱乐修习得相可绘。」亦说安住念诵。〈四百五十诵〉云：「住轮如理诵，得相后正绘。」此俱说二事故。正念诵者，谓各座瑜伽时，意不散乱，远离杂言，如诸念诵修法所说而诵。余时随便念诵不足为数，下当宣说。念诵仪式，慧祥论师谓于作坛之处绘曼陀罗，涂香聚花，于彼修本尊而念诵。恐怖天谓若无自在，可略修念诵想本尊听许，其天亦可单修一尊。然彼全无可信证据，故不应如是行。藏师有云：或修为瓶，或修前起，而修念诵。然灯贤等诸可依者，多说如现观时所说，而修念诵，未说余法。是故总修本尊四座念诵，与为灌顶所修四座念诵，全无差别。又有藏师说虽一曼陀罗，每次灌顶皆须圆满念诵一次，实如上说念诵一次，即彼便足。然说先修念诵承事，至灌顶时，亦应观梦，须得开许或未遮止，应如是行。若于别尊异曼陀罗，则须别修念诵。惟除恐怖金刚，许可但修一尊念诵，余尊主伴俱须圆满诵也。

密宗道次第广论卷六终