## 阿毗达磨藏显宗论卷第三十五

### 辩智品第八之一

如是已依诸道差别。建立贤圣补特伽罗。所依道中作如是说。正见正智名无学支。故于此中应审思择。为有慧见非智。及有慧智非见而别建立见智二支。亦有。云何。颂曰。

&emsp;&emsp;圣慧忍非智&emsp;&emsp;尽无生非见

&emsp;&emsp;余二有漏慧&emsp;&emsp;皆智六见性

论曰。慧有二种。有漏无漏。唯无漏慧立以圣名。此圣慧中八忍非智性。所以者何。非决断性故。唯决断义是智义故。如何八忍不能决断。自所断疑得随相续生故。或求见境意乐止息。加行奢缓说名为智。诸忍正起推度意乐。加行猛利故非智摄。而名见者。推度性故。尽及无生二智非见性。推度意乐一向止息故。所起加行极奢缓故。而名智者。决断性故。所余皆通智见二性。已断自疑推度性故。谓前八忍。尽无生余。有学八智无学正见。一一皆通见智性摄。岂不忍余诸无间道亦自所治惑得随生。无非正起。推度意乐加行猛利应非智摄。尽无生余解脱道等此相违故。皆应非见。此难不然。余无间道无自品疑得随相续生故。有漏无间不行谛理。与断疑得非亲违故。又彼唯见曾所见境。非如八忍。极违智故。余解脱等非全息求。所起加行非极奢缓。以皆于后有所作故。由此一切皆通二种。并具推度决断用故。诸有漏慧皆智性摄。于中唯六亦是见性。谓五染污见世正见为六。有余师说。能发身语五识所引。及命终时意识相应善有漏慧。亦非见性。外门转故。如能引故。势力劣故。此亦不然。不应许故。非决定故。契经说故。谓不应许。唯内门转。方是见性。勿圣慧中外身念住非见性摄。然契经说。于外身循身观是见性摄。亦非决定。如五识身所引意识。如是性转。以彼善等所引意识有时亦是不善等故。由此不应所引意识同能引五识是无分别性。如契经说。有命终时得正见俱。善心心所故说所有。意地善慧皆见性摄。于理为善。如是所说。圣有漏慧。皆择法故。并慧性摄。智有几种。相别云何。颂曰。

&emsp;&emsp;智十总有二&emsp;&emsp;有漏无漏别

&emsp;&emsp;有漏称世俗&emsp;&emsp;无漏名法类

&emsp;&emsp;世俗遍为境&emsp;&emsp;法智及类智

&emsp;&emsp;如次欲上界&emsp;&emsp;苦等谛为境

论曰。智有十种摄一切智。一世俗智。二法智。三类智。四苦智。五集智。六灭智。七道智。八他心智。九尽智。十无生智。如是十智总唯二种。有漏无漏性差别故。如是二智相别有三。谓世俗智法智类智。前有漏智总名世俗。瓶衣等物性可毁坏。显在俗情故名世俗。此智多取世俗境故。多顺世间俗事转故。从多建立世俗智名。非无取胜义。顺胜义事转。然是爱境。无胜功能息内众惑。故非无漏。惑覆出世引发世间。得世俗名。体即无智。智随属彼。得彼智名。意显此名目有漏智。有说诸趣名为世俗。此智多是往诸趣因。从果为名名世俗智。有说此智无始时来。生死身中显现而转。由此故立世俗智名。或诸有中随流无绝。名世俗智。以一切时随顺诸有。相续转故。或复此智于一切境。能遍映发得世俗名。独能遍缘一切法故。后无漏智分为二种。法类二名所目别故。此二名义如前已释。是名二智相别成三。定心相应圣行相转。有漏无漏二智何别。无漏于境行相明利。彼有漏智与此相违。如朅地罗余木二炭。于所烧炼势用不同。及胜劣香能熏用别。炎铁草火热势有殊。二智相望差别亦尔。或俗智后起增上慢。无漏不然。故有差别。又世俗智与法类智。境有宽陜故有差别。谓世俗智遍以一切有为无为为所缘境。以契经说有善俗智能遍知苦。广说乃至。遍知虚空非择灭故。亦有以非我行相总缘一切法为境。以契经说诸行非常一切法非我涅槃寂静故。法智但缘欲界四谛。类智能通缘上二界四谛。由此三智境有差别。即于如是三种智中。颂曰。

&emsp;&emsp;法类由境别&emsp;&emsp;立苦等四名

&emsp;&emsp;皆通尽无生&emsp;&emsp;初唯苦集类

论曰。法智类智由境差别。分为苦集灭道四智。何缘俗智亦缘苦等。作苦等行相。而非苦等智。由彼先以苦等行相观苦等已。后时复容观苦等境为乐等故。又得如是世俗智已。后缘谛疑容现行故。如是六智若无学摄。非见性者。名尽无生。此二初生唯苦集类以缘苦集六种行相。缘有顶蕴为境界故。金刚喻定若缘苦集。与此境同。缘灭道异。若尔岂不至教相违。如说于尽有初智生。从此无间能自了达。无违教失。此于尽言是有第七声。非境第七故。谓有烦恼无余尽故。有初智生非此智生。缘尽为境。何所违害。彼言意显。有惑身中无此智生。要有惑尽。于前所说九种智中。颂曰。

&emsp;&emsp;法类道世俗&emsp;&emsp;有成他心智

&emsp;&emsp;于胜地根位&emsp;&emsp;去来世不知

&emsp;&emsp;法类不相知&emsp;&emsp;声闻麟喻佛

&emsp;&emsp;如次知见道&emsp;&emsp;二三念一切

论曰。有法类道及世俗智。成他心智。余则不然。岂不道智离法类无。应但言二成他心智。理实如是。为显他心智但知同类境。故作是言。谓为显成此法类智。知他无漏心心所法。是道智摄。非苦集智。以无漏智决定不能知他有漏心心所故。他身无漏心心所法。细故胜故。非己有漏他心智境。其理可然。何缘己身无漏他心智。不能知他有漏心心所。于有漏境无漏智生。行相所缘异此智故。谓无漏智缘有漏时。必是总缘厌背行相。是故决定不能别缘他心心所成他心智。以诸圣智缘有漏时。必于所缘深生厌背。乐总弃舍不乐别观。缘无漏时生欣乐故。既总观已亦乐别观。如有见闻非所爱事。总缘便舍不乐别缘。于所爱中则不如是。总见闻已亦乐别缘。是故于他有漏心等。必无圣智一一别观。成缘有漏心无漏他心智。以他心智决定于他心心所法别别知故。岂不亦有。三念住摄。苦集忍智。虽有而非。但缘一法。缘多体故。又他心智有决定相。谓不知胜去来二世。并法类品不互相知。胜复有三。谓地根位。地谓下地。智不知上地心。义唯能知自地下地。根谓信解时。解脱根知。不知见至不时解脱心。位谓不还声闻应果独觉大觉。前前位智不知后后胜位者心。义唯能知自下根位。然他心智及所知境。根地既殊知亦有异。所知有漏心心所法。曾未曾得各有十五。谓欲四静虑各下中上根。能知但除欲界三品。曾未曾得各有十二。所知无漏及彼能知。皆除欲三各有十二。且诸有漏曾未曾得。下根所摄他心智生。随其所应能知下地三根心品自地下根。中品亦知自地中品。上品总了自下地三。无漏下根他心智起。唯知自地下地下根。中亦知中。上兼知上。何缘有漏无漏智生。知下地心多少有异。有漏三品可一身成。无漏随根立圣差别。尚无有一成二品根。况有成三。故有差别。如何说一补特伽罗成九品道断九品惑。此道差别非根有异。由因渐长后道转增。如次能令多品惑断或诸种性各有九品。成一九品。必不成余。故前后言无相违失。故依上地起下根心。有上根心依下地起。地根互胜必不相知。地位位根相对亦尔。此他心智不知去来。本为知能缘心心所法故。法类二品不互相知。此二如次以欲上界全分对治为所缘故。此他心智见道中无。总观谛理极速转故。然皆容作他心智境。三乘圣者起此智时。中下二乘必须加行。声闻加行或上或中。麟喻但须下品加行。佛无加行随欲现前。若诸有情将入见道。声闻独觉预修加行。为欲知彼见道位心。彼诸有情入见道位。声闻法分。加行若满。知彼见道。初二念心。若为更知。类分心故。别修加行。至加行满。彼已度至第十六心。虽知此心非知见道。是故说彼唯知二念。麟喻法分加行若满。知彼见道初二念心。若为更知类分心故。别修加行。至加行满。知彼第八集类智心。有余师言。知第十五。有说麟喻知四刹那。谓初二心第八十四。此言应理。所以者何。许从知初二念心已。唯隔五念知第八心。若复更修法分加行。经五念顷加行应成。何不许知第十四念。有余亦说。知四刹那。谓初二心第十一二。佛于一切殊胜功德。随欲现前。心自在故。于十五念能次第知。以佛世尊三无数劫精勤修习无量资粮。故获难思殊胜妙智。具大势用随欲能知。虽此智生亦知心所。然修加行本为知心。如空处等名他心智。胁尊者曰。引此智生。要先知心后方知所。从初但立他心智名。引此智时修何加行。先应观察身之显形。所乐言音表心差别。谓彼行者初修业时。为欲审知他心差别。先审观察自身显形。所乐言音因何有别。遂知显等差别由心。次复审观他身显等。亦由心异有差别生。由此后时离欲身意。调柔清净引胜定生。依定发生有威德智。此智真实照见他心。如明珠中种种色缕。差别之相了然可得。是名修世俗他心智加行。若修无漏他心智时。以观非常等苦智为加行。此加行位通缘色心。至成满时缘心非色。又加行位缘自他心。至成满时缘他非自。尽无生智二相何别。颂曰。

&emsp;&emsp;智于四圣谛&emsp;&emsp;知我已知等

&emsp;&emsp;不应更知等&emsp;&emsp;如次尽无生

论曰。如本论说。云何尽智。谓无学位。若正自知。我已知苦。我已断集。我已证灭。我已修道。由此所有智见明觉解慧光观。是名尽智。云何无生智。谓正自知我已知苦不应更知。广说乃至我已修道不应更修。由此所有。广说乃至。是名无生智。由本意乐二智转时。力能引起如是解智。非于无漏二智转时。作如是解无分别故。谓出二智后得智中。方作如是二类分别。此二分别二智后生。是尽无生力所引故。此二俗智是彼士用果故。举二果表二智差别。理必应然。说由此故。依为此义。说由此声。即是为此所有智义。不尔应言。如是所有诸观行者。本修行时定起如斯要期意乐。谓我当证阿罗汉时。要应起此自审察智。故今出观此智必生。为令此生所起之智。随应建立尽无生名。即后智生所依止义。故言此释理必应然。如是十智互相摄者。谓世俗智摄一全一少分。法类智各摄一全七少分。苦集灭智各摄一全四少分。道智摄一全五少分。他心智摄一全四少分。尽无生智各摄一全六少分。何缘二智建立为十。颂曰。

&emsp;&emsp;由自性对治&emsp;&emsp;行相行相境

&emsp;&emsp;加行办因圆&emsp;&emsp;故建立十智

论曰。由七缘故立二为十。一自性故立世俗智。以世俗智为自性故。二对治故立法类智。全能对治欲上界故。三行相故立苦集智。此二智境体无别故。四行相境故立灭道智。此二行相境俱有别故。五加行故立他心智。非此不知他心所法。本修加行为知他心。虽成满时亦知心所。而约加行故立他心智名。加行如前已具分别。六事办故建立尽智。事办身中定初生故。七因圆故立无生智。一切圣道为因生故。谓有尽智非无生智为因故生。无无生智不以尽智为因故起。如上既言法智类智。全能对治欲上界法。为有少分治上欲耶。颂曰。

&emsp;&emsp;缘灭道法智&emsp;&emsp;于修道位中

&emsp;&emsp;兼治上修断&emsp;&emsp;类无能治欲

论曰。修道所摄灭道法智。兼能对治上界修断。望欲界法四谛法智全能对治。于欲见断法智亦为持对治故。能治所治皆得全名。望上俱缺俱名少分。何缘唯有灭道法智。兼治上界。非苦集耶。所缘寂静出离同故。谓欲上灭及能治道。展转相望相无别故。以诸择灭皆善皆常一切圣道皆能出离。所缘苦集欲上不同。少多细粗上下别故。又苦集智。缘所厌境。无容厌彼。于此离贪。理厌此地时。断此地烦恼。若许异厌异离贪。应异离贪异解脱。若许不厌色无色界而能离彼界贪。习厌离贪。理则应坏。灭道二智。不缘厌境。缘下治上。亦无过失。又如不净观及欣涅槃欲。谓不净观缘欲界境。唯能令心厌背欲界。欣涅槃欲现在前时。普能令心厌背三界。如是缘欲苦集智生。唯能令心离欲界染。缘欲界法灭道智生。普能令心离三界染。故许灭道法智品增。乃至得成金刚喻定。由此大圣妙善了知。依全治门立法类智。法智少分有治上能。类智必无。能治欲界。要于自界所作已周。方可兼为他界所作。非诸类智。己事成时。他事未成。有须助义。故无类智。治欲界法。岂不第十六道类智生。乘此便则能治欲界惑将断欲惑。类智不行。设许现行。由自界障所拘碍故。必无势力。能助成他。法智所作。由此类智无能治欲。于此十智中谁有何行相。颂曰。

&emsp;&emsp;法智及类智&emsp;&emsp;行相俱十六

&emsp;&emsp;俗智此及余&emsp;&emsp;四谛智各四

&emsp;&emsp;他心智无漏&emsp;&emsp;唯四谓缘道

&emsp;&emsp;有漏自相缘&emsp;&emsp;俱但缘一事

&emsp;&emsp;尽无生十四&emsp;&emsp;谓离空非我

论曰。法智类智一一具有非常苦等十六行相。十六行相后当广释。世智有此及更有余。能缘一切法自共相等故。谓世俗智。或有具作十六行相。如于暖顶忍等位中。或有不具。如世第一重三摩地及现观边世俗智等。或有别作非圣行相。如不净观息念慈等。诸世俗智行相无边。苦等四智一一各有缘自谛境四种行相。他心智中。若无漏者。唯有缘道四种行相。此即道智一分摄故。若有漏者。取自所缘心心所法自相境故。如境自相行相亦尔。故此非前十六所摄。如是二种于一切时。一念但缘一事为境。谓缘心时不缘心所。缘受等时不缘想等。若尔何故薄伽梵说。如实了知有贪心等。非俱时取贪等及心。如不俱时取衣及垢。如何他心智有行相所缘。而说不观所缘行相。以不观他心所缘行相故。谓但知彼有染等心。不知彼心所染色等。亦不知彼能缘行相。不尔他心智应亦缘色等。又亦应有能。自缘失无漏。他心智应缘苦等境。是则亦应许空无相相应。既不许然。知不观二。诸他心智有决定相。谓唯能取欲色界系及非所系他相续中现在同类心心所法。一实自相为所缘境。空无相不相应。尽无生所不摄。不在见道。无间道中。余所不遮。如应容有。尽无生智除空非我。各具有余十四行相。由与出观心转相违。故在观中无二行相。谓从二智出观后时。必自了知我生尽等。此中意说尽无生智。虽是胜义而涉世俗。我生尽等是世俗故。空非我是胜义必涉胜义。此观后决了知空非我故。由此二智。离空非我。为有无漏。越此十六更是所余行相摄不。颂曰。

&emsp;&emsp;净无越十六&emsp;&emsp;余说有论故

论曰。对法诸师有一类说。无越十六无漏行相。离此所余不可得故。岂不有说尽无生智。必自了知我生尽等。此不相违。前已说故。谓前已说无漏观后世俗智中。作此行相非无漏智。此行相转由尽无生。引起俗智推功于本。言彼了知。故许此智离空非我。本意乐力令此二智后必引生我生尽等。非由观内此行相转。令于后时起此行相。我等行相观内虽无。而由不遇自证解脱。义言此位必已应有。我生尽等行相势分。由先世俗行相引生。能引后时世俗行相。故离十四无尽无生。若谓此应言离十六无者。此不应理。除十四余有尽无生。非极成故。谓离十四。有依密说。计我生尽等。为尽无生智。遮彼故说离十四无。余不极成。宁对遮此。若尔既有无漏他心智。应越十六有无漏行相谓他心智皆以一实自相为境。道等行相皆以聚集共相为境。彼此既殊。知离十六决定别有。无漏行相。非定许故。所难不然。谓我所宗非决定许。共相行相但缘聚集。许有受心二念住故。如观一受体是非常。此智生时以共相行相。观一实自相为境极成。如是宁不许无漏他心智。以共相行相缘一实自相。谓知他心是真道等。即缘一实是道等相。若谓应如受心念住总缘三世所有受心为非常等共相行相。无漏他心智亦总缘三世他无漏心等为道等行相。便违自宗。他心智起。唯缘现在一实自相。此亦不然。加行异故。此智加行。为欲知他。现能缘心。有贪等别。修非常等。念住加行。为总厌背。诸有漏法。由前加行势力有殊。至成满时现总缘别。是故无有应相例过。若谓非常非受自体。故应观受为非常时。非缘一实自相为境。宁可引此喻他心智。则彼应许受非非常。不应于受起非常观。如受与心其体各别。必定无有观受为心。虽即观受以为非常。而无一物有多体过。领纳非常体无别故。如损益等非离领纳。所余行相。余法亦然。若尔应与至教相违。如说于身住循身观。应言法智。乃至广说。又说观老死。应言是四智。俱不相违。且初所说非显法智等。离十六行相住循身观。观身为身。但如实观为非常等。我先已许共相行相。亦以一实自相为境。故彼所说于我无违。后老死声总目取蕴。观五取蕴为非常等。是四智摄。何所相违。若尔如说受乐受时。如实了知受于乐受。如何是法类世俗道智摄。此应思择受现在时。必不了知不自缘故。亦不可说了知去来。去来不名受乐时故而契经说。受乐受时。如实了知受于乐受。故知此说别有密意。释此密意。如尽无生。谓出观后时。方起此行相。故无漏行相越十六外。无有一类言有越十六。本论说故。如本论言。颇有不系心能了别欲界系法耶。曰能了别。谓非常故。苦故。空故。非我故。因故。集故。生故。缘故。有是处。有是事。如理所引了别。此证不成。迷论意故。论显不系行相众多。于中有缘欲界系者。依容有说。有是处言。有是事言。显无颠倒。即由此故。余无此言。谓彼论中。复作是说。颇有见断心能了别欲界系法耶。曰能了别。谓我故。我所故。断故。常故。无因故。无作故。损减故。尊故。胜故。上故。第一故。能清净故。能解脱故。能出离故。惑故。疑故。犹豫故。贪故。嗔故。慢故。痴故。不如理所引了别。除此无容有余行相。由此不说有是处言。由皆颠倒转。不言有是事。故净行相无越十六。理教无违。不可倾动。所言行相有十六者。为但名别实亦有异。何谓行相能行所行。颂曰。

&emsp;&emsp;行相实十六&emsp;&emsp;此体唯是慧

&emsp;&emsp;能行有所缘&emsp;&emsp;所行诸有法

论曰。有说行相名虽十六实事唯七。缘苦谛境治四倒故。名实俱四。缘三谛境。名四实一。如是说者实亦十六。所治所行相有别故。言所对治相有别者。为治常见故修非常行相。为治乐诸行故修苦行相。为治我所见故修空行相。为治我见故修非我行相。为治无因论故修因行相。为治自在等一因论故修集行相。为治转变因常因论故修生行相。为治知为先能生论故修缘行相。为治归自在为涅槃论显诸蕴永灭是涅槃故修灭行相。为治执自体所有解脱是杂染惑苦不正见故修静行相。为治执涅槃如被咒诅遂致殄灭是弊坏论故修妙行相。为治执解脱还退见故修离行相。为治执无解脱道故修道行相。为治苦行是真道见及谤真道是邪论故修如行相。为治不修道生死自净及世间离染是真道故修行行相。为治尝遭不永离染道所诳惑于真圣道亦不敬故修出行相。言所行境相有别者。苦圣谛有四相。一非常。二苦。三空。四非我。有生灭故非常。逼迫性故违圣心故苦。无主宰故空。违我相故非我。集圣谛有四相。一因。二集。三生。四缘。能生法故因。有多种故集。恒孳产故生。各别助故缘。灭圣谛有四相。一灭。二静。三妙。四离。息众苦故灭。三有为相三火灭故静。有余师说。众苦息故静。如说苾刍诸行皆苦。唯有涅槃最为寂静。善故常故妙。一切灾患永解脱故。极安隐故离。道圣谛有四相。一道。二如。三行。四出。能通寻求诸法性相至解脱故道。无倒转故如。如实趣故行。有余师说。定能趣故行。如说此道能至清净。余见必无至清净理。一向趣故。决能至故出。如是所治及所行境。相有别故实有十六。如是行相以慧为体。谓唯诸慧。于境相中简择而转名为行相。岂不心心所皆名有行相。如是无慧与慧相应。如何可言慧有行相。非有行相。唯慧相应心等。皆名有行相者。是心心所等。于所缘品类相中有能取义。若依唯慧得行相名。则慧之余心心所法。与行相等名有行相。如等漏故得有漏名。是与漏体同对治义。如是所余心心所法等与行相。行于所缘。是俱时行。无前后义。或心心所有行相者。多如已知根。总名有行相。或依无间。亦说有声。如有所依故无有过。谓如心心所皆名有所依。意识相应诸心所法。与所依识亦俱时生。识之所依唯无间灭。有行相理应知亦然。无间灭慧于现何能。此于现有能如无间灭意。若尔应受等得有受等名。许亦无违。然非所辩。慧及诸余心心所法。有所缘故。皆是能行。此能行名。应唯目慧。行相体故。余心心所。既非行相。宁是能行。若谓所余名能行者。以与行相相应起故。是则慧等与受相应。应名能受。虽有此语而理不然。谓慧异门称为行相。能行即是取境别名。非能行言偏为诠慧。宁以受等体非行相。便作是难。应非能行。如于境中慧能简择。便许说慧名为能行。既于境中想能取像。识能了等。宁非能行。故能行名。通目取境。故应受等亦是能行。所行名通一切有法。若实若假皆所行故。由此三门体有宽陜。慧通行相能行所行。余心心所唯能所行。诸余有法唯是所行。其理善成不可倾动。已辩十智行相差别。当辩性摄依身依地。颂曰。

&emsp;&emsp;性俗三九善&emsp;&emsp;依地俗一切

&emsp;&emsp;他心智唯四&emsp;&emsp;法六余七九

&emsp;&emsp;现起所依身&emsp;&emsp;他心依欲色

&emsp;&emsp;法智但依欲&emsp;&emsp;余八通三界

论曰。如是十智三性摄者。谓世俗通三性。余九智唯是善。依地别者。谓世俗智通依欲界乃至有顶。他心智唯依四根本静虑。不依近分静虑中间。此智所缘极微细故。彼地道力微劣不能了达他相续中现在微细心心所法。亦不依无色无此加行故。又通性故。余地非依五。通所依止观等故。法智通以六地为依。谓未至中间四根本静虑。不依余近分。彼唯有漏故。亦不依无色。此缘欲界故。所余七智九地为依。谓下三无色及前说六地。总说如是。然有差别。谓此所说七种智中类智决定依九地起。苦集灭道尽无生智。苦法智摄。六地为依。类智摄者。通依九地。依身别者。谓他心智。依欲色界俱可现前。不依无色。彼自无故。不起下地他心智者。此智随转色。彼无容起故。法智但依欲界身起。非上二界入出此智。诸有漏心唯欲有故。又法智随转色所。依大种唯欲系故。又此能治起破戒惑。破戒唯欲非上界故。余八智现起通依三界身。已辩性地身。当辩念住摄。颂曰。

&emsp;&emsp;诸智念住摄&emsp;&emsp;灭智唯最后

&emsp;&emsp;他心智后三&emsp;&emsp;余八智通四

论曰。灭智摄在法念住中。他心智后三摄。所余八皆通四。如是十智展转相望。一一当言几智为境。颂曰。

&emsp;&emsp;诸智互相缘&emsp;&emsp;法类道各九

&emsp;&emsp;苦集智各二&emsp;&emsp;四皆十灭非

论曰。法智能缘九智为境。除类智。类智能缘九智为境。除法智。道智能缘九智为境。除世俗智。非道摄故。苦集二智。一一能缘二智为境。谓世俗智及有漏他心智。世俗他心尽无生智。此四皆缘十智为境。灭智不缘诸智为境。唯以择灭为所缘故。十智所缘总有几法。何智几法为所缘境。颂曰。

&emsp;&emsp;所缘总有十&emsp;&emsp;谓三界无漏

&emsp;&emsp;无为各有二&emsp;&emsp;俗缘十法五

&emsp;&emsp;类七苦集六&emsp;&emsp;灭缘一道二

&emsp;&emsp;他心智缘三&emsp;&emsp;尽无生各九

论曰。十智所缘总有十法。谓有为法分为八种。三界所系无漏有为。各有相应不相应故。无为分二种。善无记别故。俗智总缘十法为境。法智缘五。谓欲界二无漏道二及善无为。类智缘七。谓色无色无漏道六及善无为。苦集智各缘三界所系六。灭智缘一。谓善无为。道智缘二。谓无漏道。他心智缘欲色无漏三相应法。尽无生智缘有为八及善无为。颇有一念智缘一切法不。不尔。岂不非我观智知一切法皆非我耶。此亦不能缘一切法。不缘何法此体是何。颂曰。

&emsp;&emsp;俗智除自品&emsp;&emsp;总缘一切法

&emsp;&emsp;为非我行相&emsp;&emsp;闻思修所成

论曰。以世俗智观一切法为非我时。犹除自品。自品谓自体相应俱有法。何故不缘自体为境。诸对法者立此因言。诸法必无待自体故。即由此理不缘相应。以与相应一境转故。许缘相应者。便应许自缘。亦不能缘俱有法者。以俱有法极相近故。如眼不见扶眼根色。契经亦说。一刹那智不能顿知一切法境。如契经说。无有沙门婆罗门等。于一切法顿见顿知。义准唯渐此智唯是欲色界摄。无色界中虽有此类。而缘法少。非此所明。此通闻思修所成慧。皆能除自品缘一切法故。已辩所缘。复应思择。谁成就几智耶。颂曰。

&emsp;&emsp;异生圣见道&emsp;&emsp;初念定成一

&emsp;&emsp;二定成三智&emsp;&emsp;后四一一增

&emsp;&emsp;修道定成七&emsp;&emsp;离欲增他心

&emsp;&emsp;无学钝利根&emsp;&emsp;定成九成十

论曰。诸异生位及圣见道。第一刹那定成一智。谓世俗智。第二刹那定成三智。谓加法苦。第四六十十四刹那。如次后后增类集灭道智。诸未增位成数如前。故修位中亦定成七。如是诸位。若已离欲。各各增一。谓他心智。唯除异生生无色者。然异生位及见道中。唯可成就俗他心智道类智时具成二种。尔时初得不还果故。兼得无漏以成果体。余修位中皆具成二。生无色者便舍世俗。诸时解脱定成九智。谓加尽智。不时解脱定成就十。谓增无生。