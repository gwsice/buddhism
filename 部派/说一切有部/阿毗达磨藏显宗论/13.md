## 阿毗达磨藏显宗论卷第十三

### 辩缘起品第四之二

前说地狱诸天中有唯是化生。何谓中有。此何缘故非即名生。颂曰。

&emsp;&emsp;死生二有中&emsp;&emsp;五蕴名中有

&emsp;&emsp;未至应至处&emsp;&emsp;故中有非生

论曰。死后生前有自体起。具足五蕴为至生处。在二有中故名中有。如何此有体有起殁而不名生。又此有身为从业得。为自体有。从业得者。此应名生。业为生因。契经说故。自体有者。此应无因。则同无因外道论失。是故中有应即名生。生谓当来所应至处。依所至义建立生名。此中有身体虽起殁而未至彼。故不名生。体谓此中异熟五蕴。此但名起不说为生。死生有中暂时起故。或复生者是所趣义。中有能趣所以非生。所趣者何。谓业所引异熟五蕴。究竟分明以业为生因。契经说故。此应名生者。其理不然。不说业为因皆名为生。故契经说。有补特伽罗。已断生结起结未断。广说四句。由是准知。有顺中有非生有业。此业所得不说为生。故与彼经无相违失。此既与生同一业引。如何中有名起非生岂不前说所至所趣乃说为生。中有不尔。又一业果多故无失。如一念业有多念果。一无色业色无色果。如是一业所引之果。有生有起理何相违。破余部执说有中有。理教相违。如顺正理应理者说。定有中有由理教故。理教者何。颂曰。

&emsp;&emsp;如谷等相续&emsp;&emsp;处无间续生

&emsp;&emsp;我宗许像生&emsp;&emsp;其中亦无间

&emsp;&emsp;不成故非譬&emsp;&emsp;是一类所许

&emsp;&emsp;彼所说非理&emsp;&emsp;能生余像故

&emsp;&emsp;有相相应故&emsp;&emsp;非恒可得故

&emsp;&emsp;能障余色故&emsp;&emsp;无分别境故

&emsp;&emsp;一处无二并&emsp;&emsp;由谓如是得

&emsp;&emsp;非光二像生&emsp;&emsp;不等故非譬

&emsp;&emsp;从一生多故&emsp;&emsp;非相续二生

&emsp;&emsp;圣说健达缚&emsp;&emsp;及五七经故

论曰。且由理故中有非无。中有若无。应定非有从余处殁余处续生。未见世间相续转法。处虽有间而可续生。既许有情从余处殁生于余处。则定应许中间连续中有非无。譬如世间谷等相续。现见谷等余处续生。必于中间处无间断。故有情类相续亦然。刹那续生处必无间。是故中有实有义成。岂不世间亦见有色处虽间断而得续生。如镜等中从质生像。死生二有理亦应然。我许质依中间有物连续无断诸像方生。故于其中亦无间断。谓月面等大种。恒时法尔能生。清妙大种无间遍至。现对所依在所皆生似本像色依若清彻像显易知。依若粗秽像隐难了。虽二中间亦有像色。由清妙故在依方显。如日光等。虽复遍生在壁等依方现可见。如何知像连质而生。中间有隔像不生故。谓若月等中无连续。于水等中能生像者。中间有隔像亦应生。如彼所宗执无中有。余处蕴灭余处蕴生。又像形容屈申俯仰。及往来等随本质故。由斯证像连质而生。不可引为遮中有喻。然经主等一类诸师。许像不成故非譬者。彼说非理。像非不成。对别现生如是像故。犹如此像本质所依。谓镜等中镜等现质为依缘故。有随所依本质像起分明可得。像所缘质实有极成。此像为缘于别镜。等亦有随质所依像起分明可得。故知前像缘起像故实有义成。由是应知诸像实有。此若无者余像何缘。若言前像所缘本质为此缘者。理亦不然。前质不对后所依故。后像不随前质起故。谓后所依唯对前像不对前质。如何可说前质为缘现于后像。曾未见有背镜等质于镜等中为缘现像。由斯后像不随前质。但随前像其理极成。复如何知像体实有。由像不越实有相故。谓若不越眼等识境。皆是实有后当成立。像既可见故知实有。又像有时而可得故。此若无者。应一切时定不可得。或常可得。若谓有时可不可得。由所待缘合不合者。是则应知余有为法。于缘合位实有义成。又像能遮余色生故。谓像能碍余像色生。于自所居障余生故。又无分别识所缘故。谓五识身所缘境界实有极成。然像既通眼识所得。故知实有。若法随具如前相者。当知彼法实有极成。此像既然。故知实有。然经主等立像无因。谓一处所无二并故。彼谓一处镜色及像并见现前。二色不应同处并有。依异大故。又挟水上两岸色形。同处一时俱现二像。居两岸者互见分明。曾无一处并见二色。不应谓此二色俱生。又影与光未尝同处。然曾见镜悬置影中。光像显然现于镜面。不应于此谓二并生。或言一处无二并者。镜面月像谓之为二。近远别见如观井水。若有并生如何别见。故知诸像于理实无。今观彼因不能遣像。由谓如是而可得故。且彼所说一处镜像并见现前。二色不应同处并有。依异大故。此非定因。同处壁光俱可取故。虽壁光色异大为依。而于一时同处可取。不可亦拨在壁光无。由此例知镜像俱有。故彼所说非遣像因。若谓光依日轮大种故无过者。理亦不然。暖触如光近可取故。又日光色应无依因。许离所依能依转故。如是镜像二色所依。大种虽殊而可同处。故彼所说依异大故。因证一处不同成不定失。又镜像色俱有对故。必不同处。如何乃说一处镜像并见现前。若言处异不可得者。如壁光色处虽不同而可同取。谓彼像色极清妙故。不能掩蔽所余诸色。由镜与像最极相邻起增上慢。谓同处取。如云母等与所隔色若极相邻便谓同处。又如光壁虽处有殊以极相邻谓为同处。言于一水两岸形色现像同时各别见者。此亦非是。证像无因缘合差别如是见故。谓一水上非一像生。清妙处邻不相掩蔽。见缘合者则能见之。若阙见缘则不能见。若都无像所见是何。应同余处都无见理。如于一处筹画为文。向光背光有见不见。岂不同见则无有体。言影与光未常同处。然曾见镜悬置影中。光像显然现于镜者。此亦非理。非所许故。谓悬二镜置影光中。所现二像非实光影。如色彼触不可得故。若尔明了所见是何。谓随壁等光影二质。于二镜面有不相违。光影像起非光影色。如有情像体非有情。故光影像体非光影。虽同处现而不相违。又彼所宗影非实物。既无实体何所相违。非无体中可有违害。故约彼执违义亦无。则所说因俱非所许。又言镜像近远别见。故知诸像理实无者。亦非证因。二像生故。所以者何。空界月像同依镜等而发生故。谓空界色与彼月轮。次第安布近远差别。是见依像处差别因。空界是有色处所摄。辩本事品已略成立。故与月轮于镜等上各能生像。由所生像与质相同。故见与依处似差别。或由如是见缘和合。非远近中令见远近。如观彩画锦绣等文。无高下中见有高下。由月远故。见像亦然。如满月轮见像无缺。由如是理破彼诸因。故彼诸因不能遣像。大德喜慧亦以多同证像非有。同经主者。如经主破。有不同者。顺正理中已广别破。今更略述。彼作是言。镜等诸像皆非实色。一分遍生俱非理故。谓藉月轮为因引发。依水一分或复遍依。生像实色二皆非理。依水一分理且不然。无定因故。遍随转故。遍亦不然。分限见故。又量无差。见动作故。谓一天授背趣镜时像现。量无差见往来用别。于一实色无容有此。若尔于彼所见是何。本质为缘生眼识故。如缘眼色眼识得生。如是缘于眼及镜等。对镜等质眼识得生。实见本质谓见别像。今谓彼因亦不遣像。且彼所说。一分遍生俱非理故。非实色者。理不应然。余亦同故。谓许缘于眼及镜等对镜等质眼识生者。如是二种征责亦同。一分与遍俱非理故。谓还见本质藉镜等为缘。一分或遍二皆非理。且非镜等一分为缘。无定因故。历余方所皆能现前为见缘故。亦非镜等遍能为缘。所见分明有分限故。然我不许月等为因水等一分为依生像。但质与依无隔相对。依中法尔有质像生。何容像生但依一分。如何知像遍所依生。现见多人别长渠侧。各见月像对自面故。若尔何故一不见多。如是见缘不和合故。虽一切处有月像生。而但现前见缘和合。故于一分可见非余。傍阙明缘闇所隔故。有余师释。像色轻微正近可观。横远难见。或复渐次一亦见多。故于此中不应为难。然见月像有分限者。以彼本质有分限故。现像必随所依本质。或无分限。本质为缘于水上生无分限像。犹如于水现空相青。是故本质有分限故。虽一切处有月像生。而见分限亦无有过。或复如说。镜等为缘还见现前本质相者。虽复一分或遍为缘。皆不应理。然见本质决定应许镜等为缘。生像亦然。何劳征难。又彼所说。其量无差见动作故像非实者。理亦不然。如前说故。谓虽别有实像色生。而像必随所依本质。故量虽等而随所应。于所依上如其本质。有显形动三种像生。像随所依及本质故。虽无动作而似往来。及余运动三用可得。如是动相。或由本质余方运转无间生故。或由所依随持者等有动摇故。或由观者自有动摇。谓像转故。如是诸像不越所依。分量处所随本质等。见有往来及余动相。又彼所说。本质为缘生于眼识还见本质。理定不然。于镜等中无本质故。非余处法余处可取。世极成故。又所取像形量显色异本质故。若谓藉缘力所改转虽即是彼而现有异。此亦不然。互相违故。理不成故。谓若即彼不应现异。既现有异不应即彼。即彼现异更互相违。又现有异而言即彼。理不成立太过失故。谓老等位亦应可执。即是先时羯逻蓝等。由缘力转。故现有异等尔劬劳。何不即信藉众缘力有别像生。而计藉缘还见本质。经主于此亦作是言。然诸因缘和合势力。虽无有像令如是见。以诸法性功能差别难思议者。彼何不谓质镜等缘和合势力别能生像故如是见。以说法性功能差别难思议故。又和合名非名实法。如何可执有势力耶。又执多缘合成一力。如何说诸法有差别功能。是故应如功能差别。眼及色等为缘别引功能差别眼识令生。如是亦由功能差别。质及镜等为缘别引功能差别像色令生。由此证成诸像实有。非像无故为喻不成。但由非等坏随质故。谓见诸像坏随本质。生有亦随死有灭者。有情相质便有断过。又诸像生似本质故。谓月等像定似本质。从牛等死有应唯牛等生。既不许然故喻非等。又从一质生多像故。谓随质依生诸像位可从一质。随对镜等众多所依遍生多像。非从一蕴相续死有。多蕴相续生有俱生。故像于斯非为等喻。又质与像非相续故。谓质与像非一相续。像与本质俱时有故。诸相续者必不俱生。像质俱生故非相续。有情相续前后无间。于此处死余处续生。但应引谷为同法喻。像非等故为喻不成。又所现像由二生故。谓二缘故诸像得生。一者本质。二者镜等。世间现见生有不尔。所以者何。生有如像死有如质。更有何法如像所依。故所引喻与法非等。若精血等如像所依。理亦不然。非有情故。又于空等欻尔化生。于中执何如像依处。若谓唯识相续流转。连续死生其义已立。执色相续复何所成。此不应理。诸有于色未得离贪。离色唯心相续流转理不成故。若心离色可相续流。则应受生定不取色。故心相续必与色俱。方能流转往受生处。又契经说。唯缚而生。唯缚而死。唯由被缚从此世间往于他世。圣说一切未离色贪。无不皆被色缚所缚。故无唯识相续流转。亦不可计前本有色即能相续往后生处。现见死处身丧灭故。由此应知。别有色往。是故中有定有理成。眼耳意识取非至境。故住于此远取月轮。遥念他邑说远行等。非心离色能趣余方。如是已明像连质起。死生处隔同喻不成。由此亦遮响声为喻。以声与彼谷等中间有物相续传生响故。谓本发声所依大种。传生妙大种。遍至谷等中。所在击生似本声响。中间虽有声响相续。或散微故而不可闻。若于中间触崖谷等。即便聚积亦可得闻。云何知然。异时闻故。岂非不许诸声相续转入耳闻。如何言声展转相续遇缘发响。此责不然。我不遮故。谓声相续转非我所遮。唯转入耳闻非我所许。诸有大种发声缘处。展转相击皆有声生。在可闻缘声方可取。于中先取本质处声。于后乃闻异处生响。无同外道至根闻过。若唯能取逼耳生声。应不遥闻异方声响。及应不了远近声别。如无色殁欲色色生中无连续。如是亦应死生二有中无连续。此责非理。从无色殁生有色时。有连续故。谓无色殁生欲色时。即由是处大种和合。从顺后受业有异熟色生。故彼色生非无连续。或总相续无间断故。谓无色蕴无间无断为缘引发欲色蕴故。有余复言。犹如尺蠖前安前足后足后移。如是死生方所虽隔。先取后舍得至余方。中有何用。如是便有非二有情二趣二心俱行过失。又尺蠖身中无间绝。死生间绝如何为喻。有余复言。死生二有虽隔而至如意势通。此亦不然。非所许故。异此余类。此殁彼生中间隔绝应成通慧。若尔此应是行差别。实尔细故难可了知。谓一刹那不应为难又有别理中有非无。现见刹那无间生者。决定方所无间生故。若谓如从无色界殁生有色界色初起时。昔色与今方所无间。刹那有间而得续生。亦应下界死生有色刹那无间处有间生。此亦不然。不了宗故。谓于昔者从欲色殁生无色时色身灭处。今从彼殁生欲色时。即前色身灭处无间引今色起。非我所宗。是故此中刹那处所。俱非邻近不应为喻。又若刹那邻近生者处所定尔。非犹豫故。又中有身净天眼者现前可得。故如是说。诸中有身极净天眼之所能见。又彼尊者阿奴律陀亦言。具寿。我观佛化其量最多。非诸中有。是故中有决定非无又圣教说有中有故。谓契经言。有有七种。即五趣有业有中有。又经说有健达缚故。如契经言。入母胎者要由三事俱现在前。一者母身是时调适。二者父母交爱和合。三健达缚正现在前。除中有身。有何别物名健达缚正现在前。又经说有五不还故。谓世尊说有五不还。一者中般。二者生般。三无行般。四有行般。五者上流般。中有若无何名中般。若谓欲色二界中间得般涅槃名中般者。不生二界中有复无。何有有情于中趣般。若谓于彼有天名中。理必不然。无圣言故。谓于余部亦无契经说有中天唯凭自执。又契经说有七善士趣故。谓于前五中般分三。由处及时远近中故。譬如札火小星迸时才起近即灭。初善士亦尔。譬如铁火小星迸时起至中乃灭。二善士亦尔。譬如铁火大星迸时远未堕而灭。三善士亦尔。若无中有此依何立。非彼所执别有中天。有此处时三品差别。乘兹立破如顺正理。是故中有实有极成。若拨言无是邪见摄。已广成立中有非无。今复应思。当往何趣。所起中有形状如何。与所趣生为同为异。颂曰。

&emsp;&emsp;此一业引故&emsp;&emsp;如当本有形

&emsp;&emsp;本有谓死前&emsp;&emsp;居生刹那后

论曰。业有二种。一牵引业。二圆满业。中生二有牵引业同。圆满业异。引业同故。此中有形与当本有其状相似。如印所印文像无别。欲中有量虽如小儿年五六岁。而根明利。有余师说。欲界中有皆如本有盛年时量。有言。菩萨中有可然。非余有情中有可尔。菩萨中有如盛年时。形量周圆具诸相好。故住中有将入胎时。照百俱胝四大洲等。有说。中有皆生门入。非破母腹而得入胎。理实中有随欲入胎。非要生门。无障碍故。色界中有其量周圆。其身微妙如彼本有。又彼中有与衣俱生。惭愧增故。欲界中有多分无衣。无惭愧故。唯除菩萨及鲜白尼。本愿力故。有余师说。唯除此尼。施僧袈裟发胜愿故。从兹世世有自然衣。恒不离身随时改变。乃至最后般涅槃时。即以此衣缠尸焚葬。收其遗骨起窣堵波。亦有衣形周匝缠绕。菩萨所起一切善法。皆唯回向无上菩提。我等所宗许二俱有。所似本有其体是何。在死有前生有后蕴。总说有体通诸有漏。于中有情位分四种。一者中有。义如前说。二者生有。谓于诸趣结生刹那。三者本有。除生刹那死前余位。四者死有。谓最后念。若有于色未得离贪。此有无间中有定起。即于一生位别分四。岂不诸有中有最初。则本有名应目中有。非目中有以当无间生等三有。非彼果故。若位容有生当无间。中等诸位可名本有。望余生诸位立本有名。非立此名望一生三位。又此无间定生彼有。此有望彼立本有名。又本有名目正所趣。余三不尔。不得此名。已说形量。余义当辩。颂曰。

&emsp;&emsp;同净天眼见&emsp;&emsp;业通疾具根

&emsp;&emsp;无对不可转&emsp;&emsp;食香非久住

&emsp;&emsp;倒心趣欲境&emsp;&emsp;湿化染香处

&emsp;&emsp;天首上三横&emsp;&emsp;地狱头归下

论曰。此中有身是何眼境。为同类眼净天眼见。谓中有身唯同类眼。及余修得净天眼见。非不同类不净天眼之所能观。极微细故。生得天眼尚不能观。况余能见。以说若有极净天眼方能见彼中有身故。有说。地狱傍生饿鬼人天中有。如其次第。各除后后见自及前。为有能遮中有行不。上至诸佛亦不能遮。以诸通中业通疾故。中有成就最疾业通。故契经言。中有业力最为强盛。一切有情一切加行。无能遮抑凌虚自在。是谓通义。通由业得名为业通。此通势用速故名疾。中有具此最疾业通。诸通速行无能胜者。依此故说。业力最强。随地诸根中有皆具。虽言中有如本有形。而初异熟最胜妙故。又求有故无不具根。曾闻析破炎赤铁团。见于其中有虫居止。故知中有无对义成。对谓对碍。此金刚等所不能遮故名无对。此界趣处皆不可转。谓定无有色中有没欲中有生。亦无翻此。此与生有一业引故。应知趣处不转亦然。此中有身资段食不。且知欲界中有食香。随福多福少香有好有恶。由斯故得健达缚名。诸字界中义非一故。此頞缚界虽正目行。而于其中亦有食义。以食香故名健达缚。而音短者如设建途及羯建途。略故无过。有说。中有身赖香持。以寻香行名健达缚。如是中有为住几时。此中有身定非久住。生缘未合非久如何。大德释言。常途非久。缘未合者容住多时。由彼命根非别业引。有余师说。此但少时。以中有中恒求生故。若于父母俱定不移。虽住远方业令速合。若于父母随一可移。虽极清贞诃厌欲者。而于异境起染现行。诸起染定时令非时亦起。或寄相似余类中生。谓驴等身似于马等。非由所寄同分有殊便失中生。一业所引生缘虽别。所引一故。设许转受相似类生。由少类同亦无有过。又界趣处若不全移。虽少类殊亦无有失。以界趣处业定不移。余外生缘转亦无过。或业种类差别无边。唯佛世尊方能究达。正结中有为以何心。以染污心。譬如生有。将结生有方便如何。住中有中为至生处。由心颠倒驰趣欲境。彼宿业力所起眼根。虽住远方。能见生处父母交会而起倒心。若当为男于母起爱于父起恚。女则相违由是因缘男女生已。于母于父如次偏朋。故施设论有如是说。时健达缚于二心中随一现行。谓爱或恚。彼由起此二种倒心。便谓己身与所爱合。所憎不净泄至胎时。谓是己有便生喜慰。当生喜位名入母胎。取最后时所遗精血二三滴许。成羯剌蓝。精血相依无间而住。中有蕴灭生有蕴生。生有色生正因中有。父母精血但作生缘。如种生芽依地粪等。非有情色无情为因。若男处胎依母右胁向背蹲坐。若女处胎依母左胁向腹而住。女男惯习左右事故。宿自分别力使然故。无欲中有非女非男。以中有身不阙根故。入母胎后或作不男。此说欲界胎卵二生。湿化二生染于香处。若湿生者染香故生。谓远嗅知生处香气。便生爱染往彼受生。随业所应香有净秽。若化生者染处故生。谓远观知当所生处。便生爱染往彼受生。随业所应处有净秽。生地狱者亦由业力。或见身遇冷雨寒风。或见身遭热风猛焰。冷侵热逼酷毒难忍。希遇温凉冀除所厄。见热地狱热焰炽然。寒地狱中寒风飘鼓。便生爱染驰躬投赴。有说。由见先造业时己身伴类。爱慕驰往。往何趣中有何相赴生处。且天中有首正上升。如人直身从坐而起。人等三趣中有横行。如鸟飞空。往余洲处地狱中有。头下足上颠坠其中。故伽他说。

&emsp;&emsp;颠坠于地狱&emsp;&emsp;足上头归下

&emsp;&emsp;由毁谤诸仙&emsp;&emsp;乐寂修苦行

无色界中无往来故。无彼业故。必无中有。若命终处即受生者。由有业故亦有中有。然此中有有决定相。谓无未离欲色界贪。生有不从中有后起。亦无中有与所趣生非一业引。亦无中有能入无心可为身证俱分解脱及起世俗不同分心。住中有中无转根义。亦无能断见所断惑。及无断欲界修所断随眠。所余决择如顺正理。一切中有皆起倒心入母胎不。不尔。云何。契经中说入胎有四。其四者何。颂曰。

&emsp;&emsp;一于入正知&emsp;&emsp;二三兼住出

&emsp;&emsp;四于一切位&emsp;&emsp;及卵恒无知

&emsp;&emsp;前三种入胎&emsp;&emsp;谓轮王二佛

&emsp;&emsp;业智俱胜故&emsp;&emsp;如次四余生

论曰。有诸有情多修福慧。故死生位念力所持。心想分明正知无乱于中或有正知入胎。或有正知住胎兼入。或正知出兼知入住。兼言为显后必带前。有诸有情福慧俱少。入住出位皆不正知。前不正知后位必尔。如是所说四种入胎。具摄一切入胎皆尽。顺结颂法如是次第。然契经中次第不尔。如是四种且说胎生。有愚不愚分位差别。诸卵生者入胎等位。皆恒无知。如何卵生从卵而出言入胎等。此据当来立名无失。如世间说造钏织衣。或说卵生曾入胎等。依今说昔亦无有过。何缘入胎不正知者。于住出位必不正知。劣悟胜迷理无容故。谓将入位支体诸根具足无损。强胜明利尚不正知。况住出时支根损缺。羸劣闇昧而能正知。理无容故。住正知者。由入胎时胜正知因一力引故。出正知者。由入住时胜正知因二力引故。又前三种入胎不同。谓转轮王独觉大觉。如其次第初入胎者。谓转轮王。入位正知非住非出。二入胎者。谓独胜觉。入住正知非于出位。三入胎者谓无上觉。入住出位皆能正知。此初三人以当名显。复有差别如次应知。业智及俱三种胜故。第一业胜。宿世曾修广大福故。第二智胜。久习多闻胜思择故。第三俱胜。旷劫修行胜福慧故。除前三种余胎卵生。福智俱劣合成第四。有说。此四皆辩菩萨。谓最后有即是第三。睹史多天前生第二。遇迦葉波佛。次前生为初。自此已前皆是第四。或复初二三无数劫。如其次第前三入胎。自此已前皆是第四。岂不续有定是染心何容正知。入母胎藏正知正念说根律仪。夫根律仪决定是善。无斯过失。一切正知皆善性摄。非所许故。异此应无正知妄语。或入胎位据相续说。非唯正结生有刹那。于此位中善多染少。从多分故说为正知。或令于彼发起恭敬。于不迷乱立正知名。谓如实知此是我父此是我母故名正知。云何第三后有菩萨。于戒果等皆明了知。而入胎时有如是事。无始惯习率尔起心。斯有何过。或唯发起亲爱染心。无非法爱。所余问答如顺正理。此中应说。谁往入胎。何故问谁。以无我故。谓若无我为复说谁。从此世间乘中有蕴。往趣他世入住出胎。是故应有内用士夫。从此世间往入胎等。为遮彼故。颂曰。

&emsp;&emsp;无我唯诸蕴&emsp;&emsp;烦恼业所为

&emsp;&emsp;由中有相续&emsp;&emsp;入胎如灯焰

&emsp;&emsp;如引次第增&emsp;&emsp;相续由惑业

&emsp;&emsp;更趣于余世&emsp;&emsp;故有轮无初

论曰。无有实我能往入胎。所以者何。如色眼等自性作业。不可得故。世尊亦遮所执实我。是作受者能往后世。故世尊言。有业有异熟作者不可得。谓能舍此蕴及能续余蕴。乃至广说。破四我执如顺正理。若尔外道于何所缘而起我执。虽离诸蕴无别我性为执所缘。然唯诸蕴为境起执。如契经说。诸有执我等随观见。一切唯于五取蕴起。虽无如彼外道所说真实我性。而有圣教随顺世间所说假我。既无实我。依何假说。虽无实我。而于诸蕴随顺世间假说为我。何缘知说我唯托蕴非余。以染及净法唯依蕴成故。谓我实无。且杂染法但依诸蕴刹那相续。由烦恼业势力所为。中有相续得入母胎。譬如灯焰刹那相续转至余方。诸蕴亦尔。且于欲界若未离贪。内外处为缘起非理作意。贪等烦恼从此而生。劣中胜思及识俱起。起已能牵当非爱果。亦为无间识等生缘。无间识等观同异类前俱生缘而得起时。或善或染或无记性。起已复能引自当果。及为无间识等生缘。如是为缘后后次第能牵二果。随应当知。此蕴相续领纳先世惑业所引寿量等法。彼异熟势至穷尽时。死识与依俱至灭位。能为中有识等生缘。中有诸蕴由先惑业。如幻相续往所生处。至母腹内中有灭时。复能为缘生生有蕴。譬如灯焰虽刹那灭而能前后。因果无间展转相续得至余方。故虽无我蕴刹那灭。而能往趣后世义成。即此诸蕴如先惑业。势力所引次第渐增。于一期中展转相续。复由惑业往趣余世。现见因异果必有殊。故诸引业果量非等。寿果长短由业不同。随业增微所引寿命与身根等。展转相依。于羯逻蓝頞部昙等后后诸位渐渐转增。何等名为羯逻蓝等。谓蕴相续转变不同。如是渐增至根熟位。观内外处作意等缘。和合发生贪等烦恼。造作增长种种诸业。由此惑业。复有如前中有相续转趣余世。应知如是有轮无初。谓惑为因能造诸业。业为因故而能引生。生复为因起于惑业。从此惑业更复有生。故知有轮旋环无始。若执有始始应无因。始既无因余应自起。无异因故。现见相违。由此定无无因起法。无一常法少能为因。破自在中已广遮遣。是故生死决定无初。犹如谷等展转相续然有后边。由因尽故。如种等尽芽等不生。生死既无究竟清净。故染及净唯依蕴成。执有实我便为无用。