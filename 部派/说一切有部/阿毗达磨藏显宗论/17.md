## 阿毗达磨藏显宗论卷第十七

### 辩缘起品第四之六

如外器量别。身量亦尔耶。亦尔云何。颂曰。

&emsp;&emsp;赡部洲人量&emsp;&emsp;三肘半四肘

&emsp;&emsp;东西北洲人&emsp;&emsp;倍倍增如次

&emsp;&emsp;欲天俱卢舍&emsp;&emsp;四分一一增

&emsp;&emsp;色天踰缮那&emsp;&emsp;初四增半半

&emsp;&emsp;此上增倍倍&emsp;&emsp;唯无云减三

论曰。赡部洲人身多长三肘半。于中少分有长四肘。东胜身人身长八肘。西牛货人长十六肘。北俱卢人三十二肘。欲界六天最下身量。一俱卢舍四分之一。如是后后一一分增。至第六天身一俱卢舍半。色天身量初梵众天半踰缮那。梵辅全一。大梵一半。少光二全。此上余天皆增倍倍。唯无云减三踰缮那。谓无量光天倍增二至四。乃至色究竟增满万六千。身量既殊寿命别不。亦有云何。颂曰。

&emsp;&emsp;北洲定千年&emsp;&emsp;西东半半减

&emsp;&emsp;此洲寿不定&emsp;&emsp;后十初叵量

&emsp;&emsp;人间五十年&emsp;&emsp;下天一昼夜

&emsp;&emsp;乘斯寿五百&emsp;&emsp;上五倍倍增

&emsp;&emsp;色无昼夜殊&emsp;&emsp;劫数等身量

&emsp;&emsp;无色初二万&emsp;&emsp;后后二二增

&emsp;&emsp;少光上下天&emsp;&emsp;大全半为劫

论曰。北俱卢人定寿千岁。西牛货人寿五百岁。东胜身人寿二百五十岁。南赡部人寿无定限。劫后增减或少或多。少极十年。多极八万。于劫初位人寿叵量。非百千等所能计故。已说人间寿量长短。要先建立天上昼夜。方可算计天寿。短长。天上云何建立昼夜。人五十岁为六天中最在下天一昼一夜。乘斯昼夜。三十日为月。十二月为岁。彼寿五百年。上五欲天渐俱增倍。谓人百岁为第二天一昼一夜。乘斯昼夜成月及年。彼寿千岁。夜摩等四随次如人。二四八百千六百岁为一昼夜。乘斯昼夜成月及年如次。彼寿二四八千万六千岁。已说六天寿量长短。色天无有昼夜差别。但以劫数知寿短长。彼劫寿短长与身量数等。谓若身量半踰缮那。寿量半劫。若彼身量一踰缮那。寿量一劫。乃至身量长万六千。寿量亦同万六千劫。已说色界天寿短长。无色四天从下如次。寿量二四六八万劫。上所说劫为定依何。为坏为成为中为大。少光已上大全为劫。自下诸天大半为劫。即由此故说大梵王过梵辅天寿一劫半。空成住坏各二十中总八十中为一大劫。取成住坏总六十中。为大梵王一劫半寿。故以大半四十中劫。为下三天所寿劫量。已说善趣寿量短长。恶趣云何。颂曰。

&emsp;&emsp;等活等上六&emsp;&emsp;如次以欲天

&emsp;&emsp;寿为一昼夜&emsp;&emsp;寿量亦同彼

&emsp;&emsp;极热半中劫&emsp;&emsp;无间中劫全

&emsp;&emsp;傍生极一中&emsp;&emsp;鬼月日五百

&emsp;&emsp;頞部陀寿量&emsp;&emsp;如一婆诃麻

&emsp;&emsp;百年除一尽&emsp;&emsp;后后倍二十

论曰。恶趣亦无如人昼夜。然其寿量比况可知。四大王等六欲天寿。如其次第为等活等六奈落迦一昼一夜。寿量如次亦同彼天。谓四大王寿量五百。于等活地狱为一昼一夜。乘此昼夜成月及年。以如是年彼寿五百。乃至他化寿万六千。于炎热地狱为一昼一夜。乘此昼夜成月及年。彼寿如斯万六千岁。极热地狱寿半中劫。无间地狱寿一中劫。傍生寿量多无定限。若寿极长亦一中劫。谓难陀等诸大龙王。故世尊言。大龙有八。皆住一劫能持大地。鬼以人间一月为一日。乘此成月岁。寿五百年。寒那落迦云何寿量。世尊寄喻显彼寿言。如此人间佉梨二十。成摩竭陀国一麻婆诃量。有置苣蕂平满其中。设复有能百年除一。如是苣蕂易有尽期。生頞部陀寿量难尽。此二十倍为第二寿。如是后后二十倍增。是谓八寒地狱寿量。此诸寿量有中夭耶。颂曰。

&emsp;&emsp;诸处有中夭&emsp;&emsp;除北俱卢洲

论曰。诸处寿量皆有中夭。唯北俱卢定寿千岁。此约处说非别有情。有别有情不中夭故。如顺正理举彼有情。如是已就踰缮那等。辩器世间身量差别。就年等辩寿量有殊。二量不同未说应说。建立此等无不依名。前二及名未详极少。今应先辩三极少量。颂曰。

&emsp;&emsp;极微字刹那&emsp;&emsp;色名时极少

论曰。以胜觉慧分析诸色至一极微。故一极微为色极少。不可析故。如是分析诸名及时。至一字刹那。为名时极少。一字名者如说掉名。一刹那量如顺正理。如是已辩三极少量。前二量殊今次应辩。踰缮那等其量云何。颂曰。

&emsp;&emsp;极微微金水&emsp;&emsp;兔羊牛隙尘

&emsp;&emsp;虮虱麦指节&emsp;&emsp;后后增七倍

&emsp;&emsp;二十四指肘&emsp;&emsp;四肘为弓量

&emsp;&emsp;五百俱卢舍&emsp;&emsp;此八踰缮那

论曰。极微为初。指节为后。应知后后皆七倍增。谓七极微为一微量。积微至七为一金尘。积七金尘为水尘量。水尘积至七为一兔毛尘。积七兔毛尘为羊毛尘量。积羊毛尘七为一牛毛尘。积七牛毛尘为隙游尘量。隙尘七为虮。七虮为一虱。七虱为穬麦。七麦为指节。三节为指。世所极成。是故于颂中不别分别。二十四指横布为肘。竖积四肘为弓。谓寻竖积五百弓为一俱卢舍。毗奈耶说。此是从村至阿练若中间道量。八俱卢舍为踰缮那。已说极微渐次积集成微。乃至一踰缮那。然许极微略有二种一实二假。其相云何。实谓极成色等自相。于和集位。现量所得。假由分析比量所知。谓聚色中以慧渐析。至最极位。然后于中辩色声等极微差别。此析所至名假极微。令慧寻思极生喜故。此微即极。故名极微。极谓色中析至究竟。微谓唯是慧眼所行。故极微言显微极义。以何为证知有极微。以阿笈摩及理为证。阿笈摩者。谓契经说。诸所有色或细或粗。细者谓极微。更不可析故。余有对色说名为粗。又伽他言。

&emsp;&emsp;黑白等诸色&emsp;&emsp;皆有细有粗

&emsp;&emsp;细者谓最微&emsp;&emsp;粗者谓对色

由此诚证定有极微。又毗奈耶作如是说。七极微集名一微等。如是名教。其理者何。谓如积集有情身色。至色究竟有量最粗。准此亦应分析诸色。有究竟处名一极微。云何知尔。以何析法分析至穷。犹有余故。谓世现见。以余聚色析余聚色。有细聚生析析至穷。犹有余分。可为眼见更不可析。如是聚色不能析处。亦如粗聚有可析理。谓彼可以觉慧分析。如以聚色析聚至穷。慧析至穷应有余在。可为慧见更不可析。此余在者即是极微。是故极微其体定有。此若无者聚色应无。聚色必由此所成故。如是已说踰缮那等。应辩年等。其量云何。颂曰。

&emsp;&emsp;百二十刹那&emsp;&emsp;为怛刹那量

&emsp;&emsp;腊缚此六十&emsp;&emsp;此三十须臾

&emsp;&emsp;此三十昼夜&emsp;&emsp;三十昼夜月

&emsp;&emsp;十二月为年&emsp;&emsp;于中半减夜

论曰。刹那百二十为一怛刹那。六十怛刹那为一腊缚。三十腊缚为一牟呼栗多。三十牟呼栗多为一昼夜。此昼夜有时增有时减有时等。三十昼夜为一月。总十二月为一年。于一年中分为三际。谓寒热雨。各有四月。十二月中六月减夜。以一年内夜总减六。如是已辩刹那至年。劫量不同。今次当辩。颂曰。

&emsp;&emsp;应知有四劫&emsp;&emsp;谓坏成中大

&emsp;&emsp;坏从狱不生&emsp;&emsp;至外器都尽

&emsp;&emsp;成劫从风起&emsp;&emsp;至地狱初生

&emsp;&emsp;中劫从无量&emsp;&emsp;减至寿唯十

&emsp;&emsp;次增减十八&emsp;&emsp;后增至八万

&emsp;&emsp;如是成已住&emsp;&emsp;名中二十劫

&emsp;&emsp;成坏坏已空&emsp;&emsp;时皆等住劫

&emsp;&emsp;八十中大劫&emsp;&emsp;大劫三无数

论曰。言坏劫者。谓从地狱有情不复生至外器都尽。坏有二种。一趣坏。二界坏。复有二种。一有情坏。二外器坏。然坏与成总分四品一者正坏。二坏已空。三者正成。四成已住。言正坏者。谓此世间过于二十中劫住已。从此复有等住二十坏劫便至。坏劫将起住此洲人寿量八万。若时地狱有情命终。无复新生为坏劫始。乃至地狱无一有情。尔时名为地狱已坏。诸有地狱定受业者。业力引置他方狱中。由此准知傍生鬼趣。时人身内无有诸虫。与佛身同傍生坏故。有说二趣于人益者。坏与人俱。余者先坏。如是二说前说为善。若时人趣此洲一人。无师法然得初静虑。从静虑起唱如是言。离生喜乐甚乐甚静。余人闻已皆入静虑。命终并得生梵世中。乃至此洲有情都尽。是名已坏赡部洲人。广西二洲例此应说。北洲命尽生欲界天。由彼钝根无离欲故。生欲天已静虑现前。转得胜依方能离欲。乃至人趣无一有情。尔时名为人趣已坏。若时天趣欲界六天。随一法然得初静虑。乃至并得生梵世中。尔时名为欲天已坏。如是欲界无一有情。名欲界中有情已坏。若时梵世随一有情。无师法然得二静虑。从彼定起唱如是言。定生喜乐甚乐甚静。余天闻已皆入彼静虑。命终并得生极光净天。乃至梵世中有情都尽。如是名已坏有情世间。唯器世间空旷而住。余方世界一切有情。感此三千世界业尽。此边渐有七日轮现。诸海干竭众山洞燃。洲渚三轮并从焚燎。风吹猛焰烧上天宫。乃至梵宫无遗灰烬。自地火焰烧自地宫。非他地灾能坏他地。由相引起故作是言。下火风飘焚烧上地。谓欲界火猛焰上升。为缘引生色界火焰。余灾亦尔。如应当知。如是始从地狱渐减乃至器尽。总名坏劫。所言成劫。谓从风起。乃至地狱始有情生。谓此世间灾所坏已。二十中劫唯有虚空。过此长时次应复有。等住二十成劫便至。一切有情业增上力。空中渐有微细风生。是器世间将成前相。风渐增盛成立如前。所说风轮水金轮等。然初成立大梵天宫。乃至夜摩宫后起风轮等。是谓成立外器世间。器有坏成由有情力。若有情类久集上天。此器世间必应渐起。令福减者散下居故。谓极光净久集有情。天众既多居处迫迮。诸福减者应散下居。此器世间理应先起。故劫坏位有情上集。于劫成时有情下散。由罪福减及福罪增集散旋环。理应如是。既已成立此器世间。初一有情极光净殁生大梵处空宫殿中。后诸有情亦从彼殁有生梵辅。有生梵众。有生他化自在天宫。渐渐下生乃至人趣。俱卢牛货胜身赡部。后生饿鬼傍生地狱。法尔后坏必最初成。若初一有情生无间狱。二十中成劫应知已满。此后复有二十中劫。名成已住次第而起。谓从风起造器世间。乃至后后有情渐住。初一有情极光净殁生大梵宫者。即为大梵王。诸大梵王必异生摄。以无圣者还生下故。上二界无入见道故。即由此故无。一有情无间二生为大梵义。既说大梵最后命终。极光净天寿八大劫。二十中劫世界还成。如何梵王生极光净受少寿量还从彼殁。虽彼非无有中夭义。而广大福方生彼天。八大劫寿中。始经少分。二十中劫顷宁即命终。以此观知余来生此。此洲人寿经无量时。至住劫初寿方渐减。从无量减至极十年。即名为初一住中劫。此后十八皆有增减。谓从十年增至八万。复从八万减至十年。尔乃名为第二中劫。次后十七例皆如是。于十八后。从十岁增至极八万岁。名第二十劫。一切劫增无过八万。一切劫减唯极十年。十八劫中一增一减。时量方等初减后增。故二十劫时量皆等。此总名为成已住劫。所余成劫及坏已空。虽无减增二十差别。然由时量与住劫同。准住各成二十中劫。成中初劫起器世间。后十九中有情渐住。坏中后劫灭器世间前十九中有情渐舍。如是所说成住坏空。各二十中积成八十。总此八十成大劫量。诸劫唯用五蕴为体。除此时体。不可得故。经说三劫阿僧企耶精进修行得成佛者。于前所说四种劫中。积大劫成三劫无数。谓从初种大菩提种。经三大劫阿僧企耶。方乃得成大菩提果。既称无数。何复言三。有释此言。诸善算者依算计论。算至数穷初不能知。名一无数。如是无数积至第三。余复释言。六十数内别有一数。立无数名。谓有经中说六十数。此言无数当彼一名。积此至三名三无数。非诸算计不能数知。菩萨经斯三劫无数。方乃证得无上菩提。如是已辩劫量差别。诸佛独觉出现世间。为劫增时。为劫减位颂曰。

&emsp;&emsp;减八万至百&emsp;&emsp;诸佛现世间

&emsp;&emsp;独觉增减时&emsp;&emsp;麟角喻百劫

论曰。从此洲人寿八万岁。渐减乃至寿极百年。于此中间诸佛出现。何缘增位无佛出耶。有情乐增难教厌故。多行妙行故。少有堕三涂。减百年时何故无佛。见于如是寿短促时。不能具成佛所作故。谓一切佛出现世间。决定舍于第五分寿。从定所起命行依身。非于尔时所化乐见以设出世为佛事少。故于尔时佛不出世。经主于此作是释言。五浊极增难可化故。岂不今世人减百年。五浊虽增而有能办。入正决定离欲得果。佛唯为此出现世间。故彼所言非为善释。非百年位佛出世时。一切皆能遵崇圣教。入正决定离欲得果。可言减百一分不能办斯佛事。故无佛出。然于减百设佛出世。亦有一分能遵教等如百年时。佛何不出。若谓减百堪化有情。以极少故佛不出者。是则应说前所立因。不能具成佛所作故。虽于减百五浊极增。不能具成佛所作事。由斯故佛不出世间。不出亲因非彼所说。言五浊者一寿浊。二劫浊。三烦恼浊。四见浊。五有情浊。云何浊义。极鄙下故。应弃舍故。如滓秽故。岂不寿劫有情浊三互不相离。见浊即用烦恼为体。五应不成理实应然。但为次第显五衰损极增盛时。何等名为五种衰损。一寿命衰损。时极短故。二资具衰损。少光泽故。三善品衰损。欣恶行故。四寂静衰损。展转相违成諠诤故。五自体衰损。非出世间功德器故。为欲次第显此五种衰损不同。故分五浊。独觉出现通劫增减。然诸独觉有二种殊。一者部行。二麟角喻。部行独觉先是声闻。得胜果时转名独胜。有余说彼先是异生。曾修声闻顺决择分。今自证道得独胜名。麟角喻者。谓必独出二独觉中麟角喻者。要百大劫修菩提资粮。然后方成。麟角喻独觉。部行独觉。修因时量减百大劫。时无定限。言独觉者。谓现身中离禀至教。唯自悟道以能自调。不调他故。何缘独觉言不调他。非彼无能演说正法以彼亦得无碍解故。又能忆念过去所闻诸佛言词堪为他说。得极远境宿住智故。又不可说彼无慈悲。为摄有情现神通故。又不可说无受教机。尔时有情亦有能起世间离欲对治道故。虽有此理而今测量。彼知尔时有情根欲。入见谛等不藉他教。故不说法以调伏他。除此所余摄有情事。无劳设教现通即成。又诸独觉阙力无畏。对于我论坚执众中。欲说无我心便怯劣。故不说教以调伏他。轮王出世为在何时。几种几俱何威何相。颂曰。

&emsp;&emsp;轮王八万上&emsp;&emsp;金银铜铁轮

&emsp;&emsp;一二三四洲&emsp;&emsp;逆次独如佛

&emsp;&emsp;他迎自往伏&emsp;&emsp;诤阵胜无害

&emsp;&emsp;相不正明圆&emsp;&emsp;故与佛非等

论曰。从此洲人寿无量岁。乃至八万岁有转轮王生。减八万时有情富乐寿量损减非其器故。王由轮宝旋转应导威伏一切。名转轮王。施设足中说有四种。金银铜铁轮应别故。如其次第胜上中下。逆次能王领一二三四洲谓铁轮王王一洲界。铜轮王二。银轮王三。若金轮王王四洲界。契经就胜但说金轮故契经言。若王生在刹帝利种绍洒顶位。于十五日受斋戒时。沐浴首身受胜斋戒。升高堂殿臣僚毂翼。东方欻有金轮宝现。其轮千辐具足毂辋。众相圆净非匠所。成舒妙光明来应王所。此王定是转金轮王。转余轮王。应知亦尔。轮王如佛无二俱生。故契经言。无处无位非前非后。有二如来应正等觉出现于世。有处有位唯一如来。如说如来。轮王亦尔。应审思择此唯一言。为据一三千。为约一切界。应说一切界无差别言故谓无经说唯此世间。又无经言唯一世界。如何不说而能定知。唯据一三千。非约一切界。若尔何故梵王经说。我今于此三千大千诸世界中得自在转。彼有密意。谓若世尊不起加行唯能观此三千大千。若时世尊发起加行。无边世界皆天眼境。天耳通等例此应知。若不许然佛于余界何缘无有自在化能为阙大悲为智有碍。阙大悲者。经不应言。如来悲心普覆一切。智有碍者。经不应言。无一尔焰佛智不转。若佛智悲遍于一切无碍无阙。则应说法普能济度一切有情。无边界中如来皆有不思议力能普化故。余广决择如顺正理。如是所说四种轮王威定诸方亦有差别。谓金轮者。诸小国王各自来迎作如是请。我等国土宽广丰饶。安隐富乐多诸人众。唯愿天尊亲垂教敕。我等皆是天尊翼从。若银轮王。自往彼土威严近至彼方臣伏。若铜轮王。至彼国已宣威竞德彼方推胜。若铁轮王。亦至彼国现威列阵克胜便止。一切轮王皆无伤害。令伏得胜已各安其所居劝化令修十善业道。故轮王死多得生天。经说轮王出现于世。便有七宝出现世间。如是轮王非唯有七宝与余王别。亦有三十二大士相殊。若尔轮王与佛何异。佛大士相处正明圆。王相不然故有差别。言处正者。谓于佛身众相无偏。得其所故。言明了者。谓于佛身相极分明能夺意故。言圆满者。谓于佛身众相周圆无缺减故。劫初人众为有王无。颂曰。

&emsp;&emsp;劫初如色天&emsp;&emsp;后渐增贪味

&emsp;&emsp;由惰贮贼起&emsp;&emsp;为防雇守田

论曰。劫初时人皆如色界。极光净没来生人间。经于久时渐有王出。故契经说。劫初时人有色意成。支体圆满诸根无缺。形色端严身带光明。腾空自在饮食喜乐。长时久住。有如是类地味渐生。其味甘美其香郁馥时有一人禀性耽味。嗅香起爱取尝便食。余人随学竞取食之。尔时方名初受段食。资段食故身渐坚重。光明隐没黑闇便生。日月众星从兹出现。由渐耽味地味便隐。从斯复有地皮饼生。竞耽食之。地饼复隐。尔时复有林藤出现。竞耽食故林藤复隐。有非耕种香稻自生。众共取之以充所食。此食粗故残秽在身。为欲蠲除便生二道。因斯遂有男女根生。由二根殊形相亦异。宿习力故。相视遂生非理作意行非梵行。人中欲鬼初发此时。尔时诸人。随食早晚随取香稻。无所贮积。后时有人禀性懒堕。长取香稻贮拟后食。余人随学渐多停贮。由此于稻生我所心。各纵贪情多收无厌。故随收处无复再生。遂共分田虑防远尽。于己田分生吝护心。于他分田有怀侵夺。劫盗过起始于此时。为欲遮防共聚详议铨量众内一有德人。各以所收六分之一。雇令防护封为田主。因斯故立刹帝利名。大众钦承恩流率土。故复名大三末多王。自后诸王此王为首。时人或有情厌居家。乐在空闲精修戒行。因斯故得婆罗门名。后时有王贪吝财物。不能均给国土人民。故贫匮人多行贼事。王为禁止行轻重罚。为杀害业始于此时。时有罪人心怖刑罚。覆藏其过异想发言。虚诳语生此时为首。于劫减位有小三灾。其相云何。颂曰。

&emsp;&emsp;业道增寿减&emsp;&emsp;至十三灾现

&emsp;&emsp;刀疾饥如次&emsp;&emsp;七日月年止

论曰。从诸有情起虚诳语。诸恶业道后后转增。故此洲人寿量渐减。乃至极十小三灾现。故诸灾患二法为本。一贪美食。二性懒堕。此小三灾中劫未起。三灾者。一刀兵。二疾疫。三饥馑。谓中劫末十岁时人。为非法贪染污相续。不平等爱映蔽其心。邪法萦缚嗔恚增上。相见便起猛利害心。如今猎师见野禽兽。随手所执皆成利刀。各骋凶狂互相残害。又中劫末十岁时人。由具如前诸过失故。非人吐毒疾疫流行。遇辄命终难可救疗。又中劫末十岁时人。亦具如前诸过失故。天龙忿责不降甘雨。由是世间久遭饥馑。既无支济多分命终。若有人能一日一夜持不杀戒。以一药物起殷净心奉施僧众。以一抟食奉施众僧。决定不逢此三灾起。此三灾起各经几时。刀兵灾起极唯七日。疾疫灾起七月七日。饥馑七年七月七日。度此便止人寿渐增。东西二洲有似灾起。谓嗔增盛身力羸劣数加饥渴。北洲总无。何等名为大三灾相。颂曰。

&emsp;&emsp;三灾火水风&emsp;&emsp;上三定为顶

&emsp;&emsp;如次内灾等&emsp;&emsp;四无不动故

&emsp;&emsp;然彼器非常&emsp;&emsp;情俱生灭故

&emsp;&emsp;要七火一水&emsp;&emsp;七水火后风

论曰。此大三灾逼有情类。令舍下地集上天中。初火灾兴由七日现。有说如是七日轮行。犹如雁行分路旋运。有说如是七日轮行。上下为行分路旋运。中间各相去五千踰缮那次水灾兴由降瀑雨。有作是说。从三定边空中欻然雨热灰水。有余复说。从下水轮起沸涌水上腾漂浸。如实义者。即此边生后风灾兴由风相击。有作是说。从四定边空中欻然飘击风起。有余复说。从下风轮起冲击风上腾飘鼓。此如实义。准前应知。若此三灾坏器世界。乃至无有细分为余。后粗物生谁为种子。岂不即以前灾顶风为缘引生风为种子。或先所说。由诸有情业所生风能为种子。风中具有种种细物。为同类因引粗物起。或诸世界坏非一时。有他方风具种种德来此为种。亦无有过。故化地部契经中言。风从他方飘种来此。如先所说前灾顶风。此中何灾。以何为顶。火水风如次上三定为顶。故世尊说。灾顶有三。若时火灾焚烧世界。以极光净为此灾顶。若时水灾浸烂世界。以遍净天为此灾顶。若时风灾飘散世界。以广果天为此灾顶。随何灾力所不及处。即说名为此灾之顶。何缘下三定遭火水风灾初二。三定中内灾等彼故。谓初静虑寻何为内灾。能烧恼心等外火灾。故第二静虑喜受为内灾。与轻安俱润泽如水故。遍身粗重由此皆除故。经说苦根第二静虑灭。以说内心喜得身轻安故。此地喜盛。余地所无。故外水灾极至于此。第三静虑动息为内灾。息亦是风等外风灾。故若入此静虑有如是内灾生。此静虑中遭是外灾坏。故初静虑内具三灾。外亦具遭三灾所坏。第二静虑内有二灾。故外亦遭二灾所坏。第三静虑内唯一灾。故外但遭一灾所坏。第四静虑无有外灾。以彼定无内灾患故。由此佛说。彼名不动。内外三灾所不及故。若尔彼地器应是常。不尔与有情俱生俱灭故。谓彼天处无总地形。但如众星居处各别。有情于彼生时死时。所在天宫随起随灭。是故彼器体亦非常。所说三灾云何次第。要先无间起七火灾。其次定应一水灾起。此后无间复七火灾。度七火灾还有一水。如是乃至满七水灾。复七火灾后风灾起。如是总有八七火灾一七水灾一风灾起。水风灾起皆从火灾。从水风灾必火灾起。故灾次第理必应然。何缘七火方一水灾。极光净天寿势力故。谓彼寿量极八大劫。故至第八方一水灾。由此应知要度七水八七火后乃一风灾。由遍净天寿势力故。谓彼寿量六十四劫。故第八火方一风灾。如诸有情修定渐胜。所感异熟身寿渐长。由是所居亦渐久住。外由内感理必应然。