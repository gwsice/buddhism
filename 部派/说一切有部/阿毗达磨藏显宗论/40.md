## 阿毗达磨藏显宗论卷第四十

### 辩定品第九之三

如是已辩所依止定。当辩依定所起功德。诸功德中先辩无量。颂曰。

&emsp;&emsp;无量有四种&emsp;&emsp;对治嗔等故

&emsp;&emsp;慈悲无嗔性&emsp;&emsp;喜喜舍无贪

&emsp;&emsp;此行相如次&emsp;&emsp;与乐及拔苦

&emsp;&emsp;欣慰有情等&emsp;&emsp;缘欲界有情

&emsp;&emsp;喜初二静虑&emsp;&emsp;余六或五十

&emsp;&emsp;不能断诸惑&emsp;&emsp;人起定成三

论曰。无量有四。一慈。二悲。三喜。四舍。言无量者。无量有情为所缘故。此四能引无量福故。无量爱果此为因故。有说。此能违无量戏论故。贪等诸惑皆名戏论。何缘无量四无增减。对治四种多行障故。如契经说。若习若修若多所作。慈能断嗔。悲能断害。喜断不欣慰。舍断欲贪嗔故唯有四。嗔谓心所。欲杀有情。欲恼有情。心所名害。耽着境界。于诸善品不乐住因。名不欣慰。于妙欲境起染欣乐情无厌足。名为欲贪。此中慈悲无嗔为性。若尔此二有何差别。性虽无别。然慈能治杀有情嗔欢行相转。悲能对治恼有情嗔戚行相转。是谓差别。如苦与乐。领纳虽同而损益殊。故体有别。苦乐体别如先已辩。慈悲二种差别亦然。有作是言。悲是不害。近治害故。理实如是。但害似嗔以嗔名说悲之行相。亦似无嗔立无嗔名。实是不害。诸古师说。喜即喜受。何缘观行者。尔时喜受生。若缘与乐与慈无异。若缘拔苦应与悲同。又契经言。欣故生喜。喜即喜受。如先已辩。此喜行相与彼欣同。喜故生喜。义有何异。若言下上义有异者。轻安与乐义亦应然。差别因缘不可得故。又违本论。云何名喜。谓喜喜相应受想行识等。此中意显喜俱品法喜增上故。总立喜名非受。受俱其理决定。若喜即喜受。何言与受俱。若言对法以理为量。应如无过诵本论文。此亦不然。理为量论。要有经证方可定文。若与经违理必可坏。不应随意辄改论文。是故此喜定非喜受。以欣为体或即无贪。谓别有贪是恶心所。于有情类作是思惟。云何当令诸所有乐彼不能得皆属于我。喜能治彼。故是无贪。此与喜根必俱行故。三地可得如悔忧俱喜亦无贪。分明相者。于他盛事心不贪着。知他获得深生欣慰。心热对治说名为喜。故知此喜亦无贪性。舍无量体唯是无贪。此与第三有差别者。离爱恚相等缘有情。如创入林等生树觉。平等行因说名为舍。若舍无量亦能治嗔。宁唯无贪与慈何异。又许此舍正治欲贪。与不净观有何差别。且舍与慈有差别者。慈能对治嗔所引嗔。无嗔为体。舍能对治贪所引嗔。无贪为体。岂不如舍无贪为性。亦能对治贪所引嗔。如是许慈无嗔为性。亦应能治嗔所引贪。此难不然。行相违故。谓舍行相双违贪嗔。舍亲非亲差别相故。从此爱恚俱不生故。即由此故舍唯无贪。正能治贪兼治嗔故。慈之行相违嗔非贪。于诸有情与乐转故。由此慈舍虽俱违嗔。而慈顺贪舍能违害。是故此二极有差别。或修舍者。治非处嗔慈治处嗔。故有差别。不净与舍如次能治淫贪余贪。故有差别。此四无量非损益他。何缘唯善非无记性。能近对治贪嗔等故。爱非爱相不能引故。力能令心自在转故。慈等体相已略分别。此阿世耶有差别者。观有情类如己谓慈。乐有情类离苦谓悲。于他兴盛欣慰谓喜。于亲怨相不思谓舍。又不观他有损有益。等观一切如友谓慈。于遭苦者哀愍谓悲。由胜解力想有情类。得益离损欣慰谓喜。于有情相等观谓舍。此四行相有差别者。云何当令诸有情类得如是乐。如是思惟入慈等至。云何当令诸有情类离如是苦。如是思惟入悲等至。诸有情类得乐离苦岂不快哉。如是思惟入喜等至。诸有情类平等平等无有亲怨。如是思惟入舍等至。如是所愿竟无有成。岂不唐捐修定功力。能伏嗔等宁谓唐捐。应是颠倒何能伏惑。愿得乐等宁谓颠倒。谓此不言已得乐等。但由胜解愿诸有情。当得乐等能伏诸惑。故修此四功不唐捐。于定蕴中说四行相。云何令等具如前说言。如是思惟入某等至者。此言若说等无间缘。慈等应无无间生理。别别思惟所引起故。若俱生者入言相违。初业位中别加行引。至成满位亦有俱生。定蕴就初说入无过。且慈无量愿得何乐。有说。愿得第三定乐。诸受乐中此最胜故。若自未证由闻故知。有说。愿得涅槃妙乐。于诸乐中此最胜故。有说。愿得阿罗汉乐。此已解脱诸烦恼故。初修业者。未证此乐。未现证故。不能运心。但缘己身随所证乐。及他所证现可知者。愿诸有情同证此乐。故但缘现如理所生。无染污乐愿他同受。若于所受已舍苾刍。设未获得真实对治。亦处空闲受远离乐。力能映夺天帝等喜。如五乐等伽他中说。又住远离勤修善者。定有善得念念恒流。如大海水遍满相续。喜轻安乐。由此引生。以无吝心缘如是乐。愿诸含识一切同受。皆缘欲界有情为境。能治缘彼嗔等障故。谓于欲界有怨亲中三聚有情能生嗔等。于中有舍怨亲等相。便能伏除嗔等烦恼。是故此境唯欲有情。必不能缘色无色界。大悲体是无痴善根。由此力能通缘三界。若四无量唯缘有情。何故经言。思一方等。此由胜解总缘器中一切有情。故无有失。此四通在欲色。界系。以契经说无量能招梵释轮王殊胜果故。品类足论依修所成说七智知。色界修断及彼遍行随眠随增。有余师言。此四无量加行通欲。本唯色界。此四无量依地别者。若喜即喜。唯修所成。彼应说喜唯初二定。以于余地无喜根故。若喜异喜。通思所成。彼应说喜通依七地。与乐舍受亦相应故。有余说。喜唯喜受俱。彼应说喜唯通三地。或应如颂唯二非余。慈悲舍三通依六地。谓四静虑未至中间。或有欲令唯依五地。谓除未至是容豫德。已离欲者方能起故。有说。此四唯欲及初得无量名。余地不尔。经说无量名梵住故。又说修无量生梵世故。又说招梵释轮王果故。有说。随应通依十地。谓欲四本近分中间。若悲亦依下三静虑。如何得与喜乐相应。悲缘苦有情戚行相转故。此如无漏厌作意生。是故通依下三静虑。彼真实作意能顺生欣。喜乐相应可无有过。此胜解作意。不顺生欣。如何可言与彼相似。疑是戚性不顺生欣。如何许疑喜乐俱起。胜解作意应与彼同。然此于欣极相随顺。力能引生真作意故。疑则不尔。极违真故。彼尚相应。此宁不许。此胜解作意理应违欣有欢戚处中行相别故。悲既戚行相转。应非喜乐相应。勿二行相俱时转故。若尔应不许与舍受相应。舍受处中行相转故。既非不许舍受相应与喜乐俱理定应许。勿全不与受相应故。虽言此四能治嗔等。而不能断诸烦恼得。胜解作意相应起故。真实作意方能断惑。又此唯缘有情境故。缘法作意方能断惑。又此唯缘现在境故。通缘三世或缘非世方能断惑。又解脱道方可得故。要无间道方能断惑。有作是说。有漏根本静虑摄故。此因有失。不应说三。依六地故。未至中间此应无故。经何故说。此断嗔等亦不相违。断有二故。或由此力引断道故。谓伏嗔等引断道生。是故经中说断嗔等。若尔何故契经中说。由善修慈住不还果。此中圣道以慈名说。如于余处说想名等。或依圣者先得慈心。后数修行得离欲说。或依为得修所成慈精进修行得离欲说。有说。此四依欲色身。无色不缘怨亲等故。修此必应先缘彼故。如实义者。唯依欲身。于欲界中唯人能起。若说喜非喜成一必具四。若喜即喜受成一定成三生第三定等唯不成喜故。初欲引起四无量时。先于有情分为三品。所谓亲友处中怨仇。三各分三。谓上中下。上亲友者。谓生法身赖彼重恩舍便难住。中亲友者。谓财法交极相亲爱。下亲友者。谓唯财交亦相亲爱。上处中者。谓于自昔曾不见闻。中处中者。谓虽见闻而不交往。下处中者。谓虽交往而离恩怨。上怨仇者。谓夺名誉命及至亲。中怨仇者。谓夺己身命缘资具。下怨仇者。谓夺亲友命缘资具。于诸有情分品别已。初修慈者。先于上亲发起清净与乐胜解。若由无始数习所成恶阿世耶令心刚强。少遭逼恼便怀深恨。缘此还息与乐胜解。复应策励思其重恩。于彼复生与乐意乐。数习力故恨意永亡。与乐胜解相续无替。此既成已。于中下亲。亦渐次修如是胜解。于亲三品既得等心。次总于处中下中上怨所。渐次修习与乐意乐。乃至最后于上怨亲得平等心都无升降。齐此名曰修慈成满。修悲及喜。例此应说。谓观三苦遍逼有情。不应于中复加以苦。但应如己勤加济拔。渐次修习欲济拔心。乃至怨亲等无升降。齐此名曰修悲成满。想诸有情得乐离苦。深生欣慰如己无差。齐此名曰修喜成满。初修舍者先舍处中。非先舍怨亲。恚爱难舍故。又处中品顺舍力增。于中如前。先舍上品。次舍中下。及与怨亲从下至中。从中至上。先舍怨者。以亲难舍故。如契经说。贪难断非嗔。如是渐次修习于舍。至上亲友等上处中。普于有情舍差别相。齐此名曰修舍成满。若于有情乐求功德。彼于慈等能速修成。非于有情乐求过者。以断善者有德可录。麟喻独觉有失可取。先福罪果现可见故。已辩无量。次辩解脱。颂曰。

&emsp;&emsp;解脱有八种&emsp;&emsp;前三无贪性

&emsp;&emsp;二二一一定&emsp;&emsp;四无色定善

&emsp;&emsp;灭受想解脱&emsp;&emsp;微微无间生

&emsp;&emsp;由自地净心&emsp;&emsp;及下无漏出

&emsp;&emsp;三境欲可见&emsp;&emsp;四境类品道

&emsp;&emsp;自上苦集灭&emsp;&emsp;非择灭虚空

论曰。解脱有八。一内有色想观外色解脱。二内无色想观外色解脱。三净解脱身作证具足住。四无色定为次。四解脱灭受想定为第八解脱。八中前三无贪为性。近治贪故。然契经中。说想观者想观增故。如宿住念除去色想。三中初二不净相转。作青瘀等诸行相故。第三解脱清净相转。作净光鲜行相转故。三并助伴皆五蕴性。初二解脱一一通依。初二静虑能治欲界初静虑中显色贪故。初二通摄近分中间。五地皆能起初二故。欲及初定有显色贪。由现识身所引起故。为解脱彼初二定中建立初二不净解脱。二三定中眼识无故。亦无所引缘显色贪。故三四定中无不净解脱。初二解脱相似善根。虽欲界中亦容得有而为欲界贪所陵杂。故不建立二解脱名。三四定中虽亦得有。去所治远势力微劣。又乐净伏。故不得名。第三解脱依后静虑。离八灾患心澄净故。第四并近分立后静虑名。相似善根下地虽有非增上故。不名解脱。欲界欲贪所陵杂故。初二定中不净伏故。第三定中乐所迷故。又并八灾所扰乱故。次四解脱如其次第。以四无色定善为性。非无记染非解脱故。亦非散善性羸劣故。彼散善者如命终心。有说。余时亦有散善。唯生得善无闻思故。诸近分地九无间道八解脱道。亦非解脱。不背下地故。缘下道杂故。又未全脱下地染故。契经说。彼超过下故有说。近分诸解脱道。亦名解脱。背下地故。然于余处唯说根本者。以近分中非全解脱故。第八解脱即灭尽定。厌背受想而起此故。或总厌背有所缘故。微微心后此定现前。前对想心已名微细。此更微细故曰微微。次如是心入灭尽定。谓有顶地心有三品。即想微细及微微心。由上中下品类别故。要下品后灭定现前。故次微微入灭尽定。从灭定出。或起有顶净定心。或即能起无所有处无漏心。如是入心唯是有漏。通从有漏无漏心出。八中前三唯以欲界色处为境。有差别者。二取不净。一取净相。违欲贪故。虽倒而善或少称境。非颠倒摄。缘少思多名假胜解。引圣道故亦名真实。次四解脱。各以自上苦集灭谛。及一切地类智品道。彼非择灭及与虚空为所缘境。无色解脱弃背下地。故并不缘下地苦集。行相别者。初二不净。第三唯净。俱非十六。无色解脱摄本定故。所作行相十六或非念住。俱者初三解脱身念住俱。次四解脱通四念住。智相应者。初三第七唯世俗智。第四五六八智相应。根相应者。初三解脱喜舍相应。次五解脱唯舍相应。世差别者。皆通三世。缘世别者。初三解脱已生可生。各缘自世。不生缘三。次四解脱缘三非世。三性别者。皆唯善性。缘性别者。初三解脱通缘三性。次四解脱缘善无记。学等别者。初三后二唯是俱非。中三解脱皆通三种。缘学等者。初三解脱但缘俱非。四缘三种。见断等者。初三后二唯修所断。中三有漏修断余非。缘见断等者。初三缘修断。次四解脱各通缘三缘。自身等者。初缘自他身。次二缘他四缘三种。得差别者。第八第三唯未曾得。余六通二。通二谓圣内法异生外法异生唯是曾得。多因缘故得解脱名。谓已解脱此方生故。或此力能引解脱故。或是种种解脱性故。或与解脱胜解俱故。此诸解脱依男女身。圣者异生皆能修起。唯灭尽定但依圣身。于圣身中通学无学。此八解脱何有情起。若于所缘恒求对治。是贪爱行乐修多道。如是有情能起解脱。行者何为修解脱等。为令烦恼转更远故。为于等至得自在故。既得自在。便能引发无诤等德及圣神通。由此便能转变诸境起留舍等种种事业。已辩解脱。次辩胜处。颂曰。

&emsp;&emsp;胜处有八种&emsp;&emsp;二如初解脱

&emsp;&emsp;次二如第二&emsp;&emsp;后四如第三

论曰。胜处有八。内有色想观外色少。若好若恶于此诸色。胜知胜见有如是想。是名为初。内有色想观外色多。广说乃至。是名第二。内无色想观外色少。广说乃至。是名第三。内无色想观外色多。广说乃至。是名第四。内无色想。观外色青。青显青现青光。譬如乌莫迦花。或如婆罗痆斯深染青衣。于此诸色胜知胜见有如是想。是名第五。内无色想。观外色黄。黄显黄现黄光。譬如羯尼迦花。或如婆罗痆斯深染黄衣。广说乃至。是名第六。内无色想。观外色赤。赤显赤现赤光。譬如槃豆时缚迦花。或如婆罗痆斯深染赤衣。广说乃至。是名第七。内无色想。观外色白。白显白现白光。譬如乌沙斯星。或如婆罗痆斯极鲜白衣。广说乃至。是名第八。能制伏境故名胜处。谓虽一切所缘色境。清净光华美妙具足。而善根力悉能映蔽。譬如仆隶虽服珍奇。而为其主之所映蔽。或于是处转变自在。不随起惑故名胜处。胜于处故立胜处名。或此善根即名为处。处能胜故立胜处名。前四胜处自性地等。如次同前初二解脱。谓初二胜处是初解脱果。次二胜处是第二果。彼为资粮能入此故。后四胜处自性地等。应知如前第三解脱。以净解脱为此四因。彼为资粮能入此故。前三解脱于诸色中。但能总取不净净相。今八胜处于诸色中。分别少多青等异相。故前解脱但于色中。弃背欲贪及不净想。今八胜处能于所缘分折制伏令随心转。由此证知第三解脱。总取净相故立一名。八胜处中后四胜处。差别取故分为四种。若净解脱亦差别缘。取净性同立为一者。后四胜处应亦立一。差别因缘不可得故。已辩胜处。次辩遍处。颂曰。

&emsp;&emsp;遍处有十种&emsp;&emsp;八如净解脱

&emsp;&emsp;后二净无色&emsp;&emsp;缘自地四蕴

论曰。遍处有十。谓周遍观地水火风青黄赤白及空与识二无边处。经于此处皆言一想。上下及傍无二无量。于一切处无间无隙。周遍思惟故名遍处。遍于处故立遍处名。或此善根即名为处。行相遍故立遍处名。此中地等显示所缘。所说遍言显示行相。行相虽等而所缘别。是故遍处分为十种。经言一者。显此等至思惟一类境相现前。想言显是胜解作意。若异此者应言一知。上下傍言显意流转。言无二者。显无间隙。无量言显胜解无边。由胜等持磨莹力故。令观行者心自在生。能于所缘周遍观察。何故唯十得遍处名。此上更无遍行相故。唯第四定空识无边。可得说有无边行相前八遍处如净解脱。自性皆是无贪善根。若并助伴皆五蕴性。后四胜处加行引生。故与彼同。如净解脱。又如净解脱。依第四静虑。及缘欲界色处为境。如何地等亦名色处。地地界等有差别故。显形名地等。如先已说故。说地等遍处不言地界等。故前八种但缘色处。风与风界既无差别。如何可言亦缘色处。此难非理。以诸世间亦说黑风团风等故。由此前八缘色理成。后二遍处如次。空识二净无色为其自性。各缘自地四蕴为境。此解脱等三门功德。为由何得。依何身起。颂曰。

&emsp;&emsp;灭定如先辩&emsp;&emsp;余皆通二得

&emsp;&emsp;无色依三界&emsp;&emsp;余唯人趣起

论曰。第八解脱如先已辩。以即是前灭尽定故。余解脱等通由二得。谓由离染及加行得。以有曾习未曾习故。前八遍处初修习时。皆以眼识为其加行。空处遍处初修亦尔。以初必缘空界色故。由胜解力后成满时。通缘自地四蕴为境识处遍处初修习时。但以意识为其加行。以初必缘识为境故。由胜解力后成满时。亦缘自地四蕴为境。四无色解脱。二无色遍处。一一通依三界身起。然其初起多依下地。依自下地皆容后起。唯无所有亦依上地。所余一切依欲界身。唯在人中三洲除北。余慧力劣无圣教故。治欲贪故。上二界无。有说。初起唯依人趣。要由教力所引起故。人中有教天趣中无。设有着乐不能初起。故人初起退生欲天。由宿习力有后起义。复以何缘第三静虑有通无量等无解脱等耶。无解脱缘前已具辩。解脱无故胜处亦无。解脱为门入胜处故。胜处无故遍处亦无。胜处为门入遍处故。又第三定耽着妙乐。于生死中此乐胜故。不能发起解脱等三。此三皆欲背生死故。通无量等随顺于乐。故依此定亦能修起。此解脱等三门功德。若随得一得一切不。此不皆尔。其义云何。得后必前。前非必后。谓得遍处必具得三。得胜处者。必得解脱。遍处不定。或得或无。若得解脱。余二不定。以入遍处胜处为门。解脱为门入胜处故。此解脱等差别云何。唯能弃背名为解脱。兼析所缘名为胜处。加无边解得遍处名。此三善根渐次修故。有余师说。此三善根由下中上。故有差别。谓能弃舍胜伏所缘。行相无边有劣胜故。有余师说。解脱唯因。遍处唯果。胜处通二。今应思择。上二界中说者既无。何缘起定。颂曰。

&emsp;&emsp;二界由因业&emsp;&emsp;能起无色定

&emsp;&emsp;色界起静虑&emsp;&emsp;亦由法尔力

论曰。生上二界总由三缘。能进引生色无色定。一由因力。谓于先时近及数修为起因故。二由业力。谓先曾造感上地生。顺后受业彼业异熟。将起现前势力能令进起彼定。以若未离下地烦恼。必定无容生上地故。三法尔力。谓器世界将欲坏时。下地有情法尔能起上地静虑。以于此位所有善法。由法尔力皆增盛故。诸有生在上二界中起无色定。由因业力。非法尔力。无云等天不为三灾之所坏故。生在色界起静虑时。由上二缘及法尔力。若生欲界起上定时。一一应知加由教力。由教力者。谓人三洲。天亦闻教。微故不说。前来分别诸胜法门。皆为弘持世尊正法。何谓正法。当住几时。颂曰。

&emsp;&emsp;佛正法有二&emsp;&emsp;谓教证为体

&emsp;&emsp;有持说行者&emsp;&emsp;此便住世间

论曰。世尊正法体有二种。一教二证。教谓契经。调伏胜法。证谓三乘。诸无漏道。若证正法住在世间。此所弘持教法亦住。理必应尔。现见东方证法衰微教多隐没。北方证法犹增盛故。世尊正教流布尚多。由此如来无上智境。众圣栖宅。阿毗达磨无倒实义。此国盛行。非东方等。所能传习此二正法。依持者。住持者。谓何谓说行者。若教正法依说者住。证正法住。唯依行者。然非行者。唯证法依。教法亦应依行者故。谓有无倒修行法者。能令证法。久住世间。证法住时教法亦住。故教法住由说行者。但由行者令证法住。故佛正法随说行人。住尔所时便住于世。阿毗达磨此论所依。此摄彼中真实要义。彼论中义释有多途。今此论中依何理释。颂曰。

&emsp;&emsp;迦湿弥罗议理成&emsp;&emsp;我唯依彼释对法

&emsp;&emsp;或有差违是我失&emsp;&emsp;判法正理在牟尼

论曰。迦湿弥罗国毗婆沙师议。阿毗达磨理善成立。我唯依彼释对法宗。故于颂中自述本意。谓依此国诸善逝子议对法理大毗婆沙。发起正勤如理观察。为令正法久住世间。饶益有情故造斯论。唯言为显更无异途。一切皆依毗婆沙故。然诸法性广大甚深。如实说者甚为难遇。自惟觉慧极为微劣。又惰遍求如实说者。故于广论所立理中。或有差违。是我过失。诸法正理广大甚深。要昔曾于无量佛所亲近修习真智资粮。方于智境一切无惑。麟喻独觉尚于法相不能决判。况诸声闻。彼所证法随他教故。由此决判诸法正理。唯在真实大牟尼尊。是故定知阿毗达磨真是佛说。应随信受。无倒修行。勤求解脱。

&emsp;&emsp;大觉所行真妙义&emsp;&emsp;唯随对法正理钩

&emsp;&emsp;诸善逝子能证知&emsp;&emsp;定非自执所迷者

&emsp;&emsp;诸欲证知真妙义&emsp;&emsp;要依正理了义经

&emsp;&emsp;非唯执教所堪能&emsp;&emsp;应亦摽心于正理

&emsp;&emsp;故顺佛言正理论&emsp;&emsp;及顺正理阿笈摩

&emsp;&emsp;足能为证妙义依&emsp;&emsp;何用固求邪难论

&emsp;&emsp;智者但能依此教&emsp;&emsp;可无损坠不由余

&emsp;&emsp;故判法义真不真&emsp;&emsp;唯大觉尊为定量