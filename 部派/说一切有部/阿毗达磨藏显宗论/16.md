## 阿毗达磨藏显宗论卷第十六

### 辩缘起品第四之五

如是已辩有情世间器世间今当辩。颂曰。

&emsp;&emsp;安立器世间&emsp;&emsp;风轮最居下

&emsp;&emsp;其量广无数&emsp;&emsp;厚十六洛叉

&emsp;&emsp;次上水轮深&emsp;&emsp;十一亿二万

&emsp;&emsp;下八洛叉水&emsp;&emsp;余凝结成金

&emsp;&emsp;此水金轮广&emsp;&emsp;径十二洛叉

&emsp;&emsp;三千四百半&emsp;&emsp;周围此三倍

论曰。此百俱胝四大洲界。如是安立同坏同成。谓诸有情法尔修得诸静虑故。下命终已生第二等静虑地中。下器世间三灾所坏。经久远已依下空中。由诸有情业增上力。有微风起。后后转增蟠结成轮。其体坚密。假设有一大诺健那。以金刚轮奋威悬击。金刚有碎风轮无损。如是风轮广无数。厚十六亿踰缮那。又诸有情业增上力。起大云雨澍风轮上。滴如车轴积水成轮。如是水轮于未凝结位。深十一亿二万踰缮那。广称风轮。有言狭小有情业力持令不散。如所食饮未熟变时。终不移流堕于熟藏。有余师说。由风所持令不傍流。如篅持谷。有情业力引别风起。搏击此水上结成金。如熟乳停上凝成膜。故水轮减。唯厚八洛叉。余转成金。厚三亿二万。二轮界别有百俱胝。一一二轮广量皆等。谓径十二亿三千四百半。周围其边数成三倍。谓周围量成三十六亿一万三百五十踰缮耶。已辩三轮。山今当辩。颂曰。

&emsp;&emsp;苏迷卢处中&emsp;&emsp;次踰健达罗

&emsp;&emsp;伊沙驮罗山&emsp;&emsp;朅地洛迦山

&emsp;&emsp;苏达黎舍那&emsp;&emsp;頞湿缚羯拏

&emsp;&emsp;毗那怛迦山&emsp;&emsp;尼民达罗山

&emsp;&emsp;于大洲等外&emsp;&emsp;有铁轮围山

&emsp;&emsp;前七金所成&emsp;&emsp;苏迷卢四宝

&emsp;&emsp;入水皆八万&emsp;&emsp;妙高出亦然

&emsp;&emsp;余八半半下&emsp;&emsp;广皆等高量

论曰。于金轮上有九大山。妙高山王处中而住。余八周匝绕妙高山。于八山中前七名内。第七山外有大洲等。此外复有铁轮围山。周匝如轮围四洲界。持双等七唯金所成。妙高山王四宝为体。谓四面如次北东南西。金银吠琉璃颇胝迦宝。随宝威德色显于空。故赡部洲空似吠琉璃色。如是宝等从何而生。从诸有情业增上力。复大云起雨金轮上。滴如车轴。经于久时积水奔涛。深踰八万。猛风钻击宝等变生。如是变生金宝等已。复由业力引起别风简别宝等。摄令聚集。成山成洲。分水甘碱。令别成立内海外海。云何一类水别类宝等生。雨水能为异类宝等种所依藏。复为种种威德猛风之所钻击。生众宝等。故无有过。如是九山住金轮上。没水量皆等八万踰缮那。苏迷卢山出水亦尔。如是则说。妙高山王从下金轮上至其顶。总有十六万踰缮那。其余八山出水高量。从内至外半半渐卑。谓初持双出水四万。乃至最后铁轮围山出水三百一十二半。如是九山一一广量。各各与自出水量同。已辩九山。海今当辩。颂曰。

&emsp;&emsp;山间有八海&emsp;&emsp;前七名为内

&emsp;&emsp;最初广八万&emsp;&emsp;四边各三倍

&emsp;&emsp;余六半半狭&emsp;&emsp;第八名为外

&emsp;&emsp;三洛叉二万&emsp;&emsp;三千二百余

论曰。妙高为初。轮围为后。中间八海。前七名内。七中皆具八功德水。一甘二冷三软四轻五清净六不臭七饮时不损喉八饮已不伤腹。如是七海。初广八万。约持双山内边周量。于其四面数各三倍。谓各成二亿四万踰缮那。其余六海量半半狭。谓第二海量广四万。乃至第七量广一千二百五十。此等不说周围量者。以烦多故。准前知故。第八名外。碱水盈满。量广三亿二万三千及二百八十七踰缮那半。八十七半余声所显。已辩八海。当辩诸洲形量有异。颂曰。

&emsp;&emsp;于中大洲相&emsp;&emsp;南赡部如车

&emsp;&emsp;三边各二千&emsp;&emsp;南边有三半

&emsp;&emsp;东毗提诃洲&emsp;&emsp;其相如半月

&emsp;&emsp;三边如赡部&emsp;&emsp;东边三百半

&emsp;&emsp;西瞿陀尼洲&emsp;&emsp;其相如满月

&emsp;&emsp;径二千五百&emsp;&emsp;周围此三倍

&emsp;&emsp;北洲如方座&emsp;&emsp;四面各二千

&emsp;&emsp;中洲复有八&emsp;&emsp;四洲边各二

论曰。于外海中大洲有四。谓于四面对妙高山。南赡部洲。北广南狭三边量等。其相如车。南边唯广。三踰缮那半。三边各有二千踰缮那。唯此洲中有金刚座。上穷地际下据金轮。诸最后身菩提萨埵。将登无上正等菩提。皆坐此座上起金刚喻定。以无余依及余处所有坚固力能持此定。东胜身洲。东狭西广三面量等。形如半月。东三百五十。三边各二千。此东洲东边广南洲南际。故东如半月。南赡部如车。西牛货洲形如满月。径二千五百。周围七千半。北俱卢洲形如方座。四边量等。面各二千。周围八千踰缮那量。随自洲相人面亦然。复有八中洲。是大洲眷属。谓四大洲侧。各有二中洲。赡部洲边二中洲者。一遮末罗洲。二筏罗遮末罗洲。胜身洲边二中洲者。一提诃洲。二毗提诃洲。牛货洲边二中洲者。一舍搋洲。二嗢怛罗漫怛理拏洲。俱卢洲边二中洲者。一矩拉婆洲。二憍拉婆洲。此一切洲皆人所住。由下劣业增上所生。故住彼人身形卑陋。有余师说。遮末罗洲罗刹娑居。余皆人住。辩诸洲已。无热恼池何方几量。颂曰。

&emsp;&emsp;此北九黑山&emsp;&emsp;雪香醉山内

&emsp;&emsp;无热池纵广&emsp;&emsp;五十踰缮那

论曰。至教说此赡部洲中。从中印度渐次向北。三处各有三重黑山。有大雪山在黑山北。大雪山北有香醉山。雪北香南有大池水。名无热恼。出四大河。从四面流趣四大海。一殑伽河。二信度河。三徙多河。四缚刍河。无热恼池纵广正等。面各五十踰缮那量。八功德水盈满其中。非得通人难至其所。于此池侧有赡部林。树形高大其果甘美。依此林故名赡部洲。或依此果以立洲号。复于何处置捺落迦。何量有几。颂曰。

&emsp;&emsp;此下过二万&emsp;&emsp;无间深广同

&emsp;&emsp;上七奈落迦&emsp;&emsp;八增皆十六

&emsp;&emsp;谓煻煨屎粪&emsp;&emsp;锋刃烈河增

&emsp;&emsp;各住彼四方&emsp;&emsp;余八寒地狱

论曰。此赡部洲下过二万有阿鼻旨大奈落迦。深广同前。谓各二万。故彼底去此四万踰缮那。何缘唯此洲下有无间狱。唯于此洲起极重恶业故。刀兵等灾唯此有故。唯此洲人极利根故。以无乐间立无间名。所余地狱中。虽无异熟乐而无大过失。有等流乐故。有说无隙立无间名虽有情少而身大故。有说于中受苦无间。谓彼各为百钉钉身。于六触门恒受剧苦。居热铁地铁墙所围。猛焰交通曾无暂歇。身遭热逼苦痛难任。虽有四门远观开辟。而走求出便见关闭。所求不遂荼毒怨伤。以己身薪投赴猛火焚烧支体骨肉燋然。恶业所持而不至死。余七地狱在无间上重垒而住。其七者何。一者极热。二者炎热。三者大叫。四者号叫。五者众合。六者黑绳。七者等活。有说此七在无间傍。外内自他身诸支节。皆出猛火互相烧害。热中极故名为极热。火随身转炎炽周围。热苦难任故名炎热。剧苦所逼发大酷声。悲叫称怨故名大叫。众苦所逼异类悲号。怨发叫声故名号叫。众多苦具俱来逼身。合党相残故名众合。先以墨索拼量支体。后方斩锯故名黑绳。众苦逼身数闷如死。寻苏如本故名等活。谓彼有情虽遭种种斫刺磨捣。而彼暂遇凉风所吹寻苏如本。等前活故立等活名。八奈落迦增各十六。谓四门外各有四增。以非皆异名但标其定数。故薄伽梵说此颂言。

&emsp;&emsp;此八奈落迦&emsp;&emsp;我说甚难越

&emsp;&emsp;以热铁为地&emsp;&emsp;周匝有铁墙

&emsp;&emsp;四面有四门&emsp;&emsp;关闭以铁扇

&emsp;&emsp;巧安布分量&emsp;&emsp;各有十六增

&emsp;&emsp;多百踰缮那&emsp;&emsp;满中造恶者

&emsp;&emsp;周遍焰交彻&emsp;&emsp;猛火恒洞燃

此十六中受苦增剧。过本地狱故说为增。或于此中受种种苦。苦具多类故说为增。或地狱中遍受苦已。重遭此苦故说为增。有说有情出地狱已。数复遭苦故说为增。门各四增其名何等。煻煨屎粪锋刃烈河。门门四增名皆相似。煻煨增者。谓此增中煻煨。没膝。其量宽广多踰缮那。有情游中才下其足。皮肉与血俱燋烂坠。举足还生平复如本。尸粪增者。谓此增中尸粪泥满。搓濑臭涩深没于人。又广于前煻煨增量。于中多有娘矩吒虫。[此/朿]利如针身白头黑。有情游彼皆为此虫钻皮破骨[口*(一/巾)]食其髓。锋刃增者。谓此增中复有三种。一刀刃路。谓于此中仰布刀刃以为大道。有情游彼才下足时。皮肉与血俱断碎坠。举足还生平复如本。二剑叶林。谓此林上纯以铦利剑刃为叶。有情游下风吹叶坠斩刺支体骨肉零落。有乌驳狗扑令僵仆。啮首咬足[齒*可]颈擘腴。爴腹掐心摣掣食啖。三铁刺。林谓此林内铁树高耸。量过百人。有利铁刺长十六指。有情被逼上下树时。其刺铦锋下上劖刺。有铁[此/朿]鸟探啄有情。眼精心肝争竞而食。刀刃路等三种虽殊而铁杖同。故一增摄。烈河增者。谓此增河其量深广。热碱烈水盈满其中。有情溺中。或浮或没。或逆或顺或横或转。被蒸被煮骨皮糜烂。如大镬中满盛灰汁。置麻米等猛火下燃。麻等于中上下回转。举体糜烂有情亦然。设欲逃亡。于两岸上有诸狱卒。手执刀枪御捍令回。无由得出。复有狱卒张大铁网。漉诸有情置于岸上。洋铜灌其口令吞热铁丸。众苦备经还掷河内。此河如堑前三似园。围绕庄严诸大地狱。已说有八热奈落迦。寒奈落迦亦有八种。何等为八。一頞部陀。二尼剌部陀。三頞哳吒。四曤臛婆。五呼呼婆。六嗢钵罗。七钵特摩。八摩诃钵特摩。此中有情严寒所逼。随身声疮变立差别想名。谓二三三如其次第。此寒地狱在绕四洲轮围山外极冥闇所。于中恒有凄劲冷风。上下冲击纵横旋拥。有情游此屯聚相依。寒酷切身肤皮疱裂。身战僵鞕各出异声。疮开剖坼如三花相。多由谤贤圣招如是苦果。有说此在热地狱傍。以赡部洲上尖下阔形如谷聚故得包容。是故大海渐深渐狭。十六大狱皆诸有情增上业感。余孤地狱或多二一各别业招。或近江河山间旷野。或在地下空中余处。无间大热及炎热三。于中皆无狱卒防守。大叫号叫及众合三。少有狱卒。琰魔王使时时往来巡捡彼故。其余皆为狱卒防守。有情无情异类狱卒。防守治罚罪有情故。火不焚烧。有情卒者。彼身别禀异大种故。或由业力所遮隔故。一切地狱身形皆竖。初同圣语。曾闻有以圣语告言。汝在人中不观欲过。又不承敬梵志沙门。是故于今受斯剧苦。彼闻领解生惭悔心。后不分明。苦所逼故。诸地狱器安布如是。傍生所止谓水陆空。生类显形无边差别。其身行相少竖多傍。本住海中后流五趣。初同圣语后渐乖讹。诸鬼本住琰魔王国。从此展转散趣余方。此赡部洲南边直下。深过五百踰缮那量。有琰魔王都。纵广量亦尔。鬼有三种谓无少多财无财复三。谓炬针臭口。少财亦有三。谓针臭毛瘿多财亦有三。谓希祠弃大势广释此。九如顺正。理然诸鬼中无威德者唯三洲有。除北俱卢。若有威德天上亦有。赡部洲西渚有五百。于中有二唯鬼所居。渚各有城。二百五十。有威德鬼住一渚城。一渚城居无威德鬼。诸鬼多分行竖而行。于劫初时皆同圣语。后随处别种种乖讹。日月所居量等义者。颂曰。

&emsp;&emsp;日月迷卢半&emsp;&emsp;五十一五十

&emsp;&emsp;夜半日没中&emsp;&emsp;日出四洲等

&emsp;&emsp;雨际第二月&emsp;&emsp;后九夜渐增

&emsp;&emsp;寒第四亦然&emsp;&emsp;夜减昼翻此

&emsp;&emsp;昼夜增腊缚&emsp;&emsp;行南北路时

&emsp;&emsp;近日自影覆&emsp;&emsp;故见月轮缺

论曰。日月众星依何而住。依风而住。谓诸有情业增上力共引风起。绕妙高山空中旋环。运持日等令不停坠。彼所住去此几踰缮那。持双山顶齐妙高山半。日等径量几踰缮那。日五十一。月唯五十。星最小者半俱卢舍。最大者。十六踰缮那。四洲日月各有别耶。不尔。四洲同一日月俱时四处作所作耶。不尔。云何夜半日没日中日出四洲时等。俱卢赡部牛货胜身隔妙高山相对住故。若俱卢夜半即赡部日中。胜身日没牛货日出。若牛货日中即胜身夜半。赡部日没俱卢日出。此略义者。随何洲相对日中月中。余二洲随应西没东出。第三洲处夜中昼中。由是若时胜身牛货如其次第日中月中。尔时光明四洲皆有。然光作事在东南洲。于西北洲唯明作事。俱见两事在北南洲。谓赡部洲。见日出月没。见月出日没。谓俱卢洲。东胜身洲。唯得见日唯得见月。谓牛货洲。如是所余例应思择。何缘昼夜有减有增。日行此洲路有别故。从雨际第二月后半第九日夜渐增。从寒际第四月后半第九日夜渐减。昼增减位与此相违。夜渐增时昼便渐减。夜渐减位昼即渐增。昼夜增时。一昼夜增几增一腊缚昼。夜减亦然。日行此洲向南向北。如其次第夜增昼增。何故月轮于黑半末白半初位见有缺耶。世施设中作如是释。以月宫殿行近日轮。月被日轮光所侵照。余边发影自覆月轮。令于尔时见不圆满。理必应尔。以于尔时亦见不明全月轮故。由是日没月便出时。相去极遥。见月圆满日等宫殿。何有情居四大王天所部天众是诸天众。唯住此耶。若空居天唯住如是日等宫殿。若地居天住妙高山。诸层级等有几层。级其量云。何何等诸天住何层。级颂曰。

&emsp;&emsp;妙高层有四&emsp;&emsp;相去各十千

&emsp;&emsp;傍出十六千&emsp;&emsp;八四二千量

&emsp;&emsp;坚手及持鬘&emsp;&emsp;恒憍大王众

&emsp;&emsp;如次居四级&emsp;&emsp;亦住余七山

论曰。苏迷卢山有四层级。始从水际尽第一层。相去十千踰缮那量。如是乃至从第三层。尽第四层亦十千量。此四层级。从妙高山傍出围绕。尽其下半。最初层级出十六千。第二第三第四层级。如其次第八四二千。住初层天名为坚手。持鬘居第二。恒憍处第三。四大天王及诸眷属。各一方面住第四层。坚手等三天皆四王众摄。持双山等七金山上。亦有四王所部村邑。是名依地住四大王众天。于欲天中此天最广。三十三天住在何处。颂曰。

&emsp;&emsp;妙高顶八万&emsp;&emsp;三十三天居

&emsp;&emsp;四角有四峰&emsp;&emsp;金刚手所住

&emsp;&emsp;中宫名善见&emsp;&emsp;周万踰缮那

&emsp;&emsp;高一半金城&emsp;&emsp;杂饰地柔软

&emsp;&emsp;中有殊胜殿&emsp;&emsp;周千踰缮那

&emsp;&emsp;外四苑庄严&emsp;&emsp;众车粗杂喜

&emsp;&emsp;妙地居四方&emsp;&emsp;相去各二十

&emsp;&emsp;东北圆生树&emsp;&emsp;西南善法堂

论曰。三十三天住迷卢顶。其顶四面各二十千。若据周围数成八万。有余师说。面各八十千与下际四边其量无别。山顶四角各有一峰。其高广量各有五百。有药叉神名金刚手。于中止住守护诸天。于山顶中有宫名善见。面二千半。周万踰缮那。金城量高一踰缮那半。其地平坦。亦真金所成。俱用百一杂宝严饰。地触柔软如妒罗绵。于践蹑时随足高下。是天帝释所都大城。城有千门严饰壮丽门有五百青衣药叉。勇健端严踰缮那量。各严铠仗防守城门。于其城中有殊胜殿。种种妙宝具足庄严。蔽余天宫故名殊胜。面二百五十。周千踰缮那。是谓城中诸可爱事。城外四面四苑庄严。是彼诸天共游戏处。一众车苑。谓此苑中随天福力种种车现。二粗恶苑。天欲战时随其所须甲仗等现。三杂林苑。诸天入中所玩皆同俱生胜喜。四喜林苑。极妙欲尘杂类俱臻历观无厌。如是四苑形皆畟方。一一周千踰缮那量。居中各有一如意池。面各五十踰缮那量。八功德水弥满其中。随欲妙花宝舟好鸟。一一奇丽种种庄严。四苑四边有四妙地。中间各去苑二十踰缮那。地一一边量皆二百。是诸天众胜游戏所。诸天于彼捔胜欢娱。城外东北有圆生树。是三十三天受欲乐胜所。蟠根深广五十踰缮那。耸干上升枝条傍布。高广量等百踰缮那。挺叶开花妙香芬馥顺风薰满百踰缮那。若逆风薰犹遍五十。城外西南角有大善法堂。三十三天时集详辩。制伏阿素洛等如法不如法事。如是已辩三十三天所居外器。余有色天众所住器云何。颂曰。

&emsp;&emsp;此上有色天&emsp;&emsp;住依空宫殿

论曰。从夜摩天至色究竟。所住宫殿皆但依空。有说空中密云弥布如地。为彼宫殿所依外器。世间至色究竟上无色故不可施设。如是所说诸天众中。颂曰。

&emsp;&emsp;六受欲交抱&emsp;&emsp;执手笑视淫

论曰。梵众天等由对治力。于诸欲法皆已远离。唯六欲天受妙欲境。六欲天者。一四大王众天。谓彼有四大王及所领众。或彼天众事四大王。是四大王之所领故。二三十三天。谓彼天处是三十三部诸天所居。妙高山顶四面各有八部天众。中央有一。即天帝释。故三十三。三夜摩天。谓彼天处时时多分称快乐哉。四睹史多天。谓彼天处多于自所受生喜足心。五乐变化天。谓彼天处乐数化欲境于中受乐。六他化自在天。谓彼天处于他所化欲境自在受乐。六中初二依地居天。形交成淫与人无别。然风气泄热恼便除。非如人间有余不净。夜摩天众才抱成淫。俱起染心暂时相抱。热恼便息。唯一起染。虽受抱乐而不成淫。若俱无染心。虽相执抱如亲相敬爱。而无过失。睹史多天但由执手热恼便息。乐变化天唯相向笑便除热恼。他化自在相视成淫。如是后三俱一无染。成淫乐爱差别如前。后二天中唯化资具。若异此者俱染不成。实并形交方成淫事。施设所说显时不同。由上诸天欲境转妙。贪心转重身触有殊。故经少时数成淫事。不尔天欲乐应少于人中。随彼诸天男女膝上。有童男童女欻尔化生。即说为彼天所生。男女初生天众身量云何颂曰。

&emsp;&emsp;初如五至十&emsp;&emsp;色圆满有衣

论曰。且六欲诸天。初生如次。如五六七八九十岁。人生己身形速得圆满。色界天众于初生时。身量周圆具妙衣服。一切天众皆作圣言。谓彼言词同中印度。然不由学自解典言。欲生乐生云何差别。颂曰。

&emsp;&emsp;欲生三人天&emsp;&emsp;乐生三九处

论曰。欲生三者。有诸有情乐受现前诸妙欲境。彼于如是现欲境中自在而转。谓全人趣及下四天。有诸有情乐受自化诸妙欲境。彼于自化妙欲境中自在而转。谓唯第五乐变化天。有诸有情乐受他化诸妙欲境。彼于他化妙欲境中自在而转。谓第六他化自在天。此欲生三依何建立。依受如生现前欲境故。依受如乐自化欲境故。依受如乐他化欲境故。又依所受下中上境故。又依受用有罪有劳现前欲境故。依乐受用无罪有劳自化欲境故。依乐受用无罪无劳他化欲境故。乐生三者。三静虑中于九处生受三种乐。以彼所受有乐异熟无苦异熟。故名乐生。此乐生三依何建立。依多安住离生喜乐定生喜乐离喜乐故。或依三种灾所及故。或依寻喜乐增上故。或依身想异无异故。所说诸天二十二处。上下相去其量云何。颂曰。

&emsp;&emsp;如彼去下量&emsp;&emsp;去上数亦然

论曰。一一中间踰缮那量。非易可数。但可总举。彼去下量去上例然。随从何天去下海量。彼上所至与去下同。谓妙高山从第四层级去下大海四万踰缮那。上去三十三天亦如去下海量。如三十三天去下大海。上去夜摩天其量亦尔。如是乃至。如善见天去下大海。从彼上去色究竟天其量亦尔。如是悬远多踰缮那。如明眼人暂见色顷。世尊能以意势神通运。身往来自在无碍。故佛神力不可思。议。于下处生升上见不。颂曰。

&emsp;&emsp;离通力依他&emsp;&emsp;下无升见上

论曰。如四大王天众升见三十三天。非三十三等天升见夜摩天等。然彼若得定所发通。一切皆能升见于上。或依他力升见上天。谓得神通及上天众。引接往彼随其所应。或上天来下亦能见。若上界地来向下时。非下化身下眼不见。非其境界故。如不觉彼触故。上界地来向下时。必化下身为令下见。依地居天已说处量。夜摩天等处量云何。有说四天如迷卢顶。有说此四上倍倍增。有余师言。初静虑地宫殿依处等一四洲。第二静虑等小千界。第三静虑等中千界。第四静虑等大千界。有余师言。下三静虑如次量等小中大千。第四静虑量无边际。齐何量说小中大千。颂曰。

&emsp;&emsp;四大洲日月&emsp;&emsp;苏迷卢欲天

&emsp;&emsp;梵世各一千&emsp;&emsp;名一小千界

&emsp;&emsp;此小千千倍&emsp;&emsp;说名一中千

&emsp;&emsp;此千倍大千&emsp;&emsp;皆同一成坏

论曰。千四大洲乃至梵世。如是总说为一小千。千倍小千名一中千界。千中千界总名一大千。如是大千同成同坏。中有情类成坏亦同。