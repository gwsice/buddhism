## 阿毗达磨藏显宗论卷第二十四

### 辩业品第五之七

如上所言住定菩萨。为从何位得住定名。彼复于何说名为定。颂曰。

&emsp;&emsp;从修妙相业&emsp;&emsp;菩萨得定名

&emsp;&emsp;生善趣贵家&emsp;&emsp;具男念坚故

论曰。从修能感妙三十二大士夫相异熟果业。菩萨方得立住定名。以从此时乃至成佛。常生善趣及贵家等。生善趣者。谓生人天。由此趣中多行善故。妙可称故立善趣名。于善趣内常生贵家。谓婆罗门。或刹帝利。巨富长者。大婆罗门家。于贵家中根有具缺。然彼菩萨恒具胜根。恒受男身尚不为女。何况有受扇搋等身。生生常能忆念宿命所作善事。常无退屈。谓于利乐一切有情。一切时中。一切方便。心无厌倦名无退屈。由无退屈故说为坚。岂不未修妙相业位。菩提心不退。应立住定名。何故要修妙相业位菩萨方受住决定名。尔时人天方共知故。先时但为诸天所知。或于尔时趣等觉定。先唯等觉决定非余。何相应知修妙相业。颂曰。

&emsp;&emsp;赡部男对佛&emsp;&emsp;佛思思所成

&emsp;&emsp;余百劫方修&emsp;&emsp;各百福严饰

论曰。菩萨要在赡部洲中。方能造修引妙相业。此洲觉慧最明利故。唯是男子非女等身。尔时已超女等位故。此不应说。于前颂中恒受男身义已显故。造此业时唯现对佛。谓亲见佛不共色身。相好端严种种奇特。有欲引起感此类思。不对如来无容起故。此妙相业唯缘佛思。佛是可欣顺德境故。感妙相业唯思所成。非修所成。不定界故。所感异熟。此所系故。非闻所成。彼羸劣故。亦非生得。加行起故。谓彼唯于三无数劫。修行施等波罗蜜多。圆满身中方可得故。唯是加行非生得善。唯余百劫造修非多。一一妙相百福庄严。此中百思名为百福。谓将造一一妙相业时。先起五十思净治身器。其次方起引一相业。于后复起五十善思。庄严引业令得圆满。五十思者。依十业道。一一业道各起五思。且依最初离杀业道有五思者。一离杀思。二劝导思。三赞美思。四随喜思。五回向思。谓回所修向解脱故。乃至邪见各五亦然。有余师言。依十业道各起下等五品善思。前后各然。如熏静虑。有余师说。依十业道各起五思。一加行净。二根本净。三后起净。四非寻害。五念摄受。复有师言。一一相业。各为缘佛。未曾习思。具百现前。而为严饰。百福一一其量云何。有说。以依三无数劫。增长功德所集成身。发起如斯无对无数。殊胜福德量唯佛知。有说。若由业增上力感轮王位。王四大洲。自在而转。是一福量。有说。若由业增上力得为帝释。王二欲天自在而转。是一福量。有说。唯除近佛菩萨。所余一切有情所修富乐果业。是一福量。有余师言。此量大少。应言世界将欲成时。一切有情感大千土业增上力。是一福量。今薄伽梵昔菩萨时。三无数劫中。各供养几佛。颂曰。

&emsp;&emsp;于三无数劫&emsp;&emsp;各供养七万

&emsp;&emsp;又如次供养&emsp;&emsp;五六七千佛

论曰。初无数劫中供养七万五千佛。次无数劫中供养七万六千佛。后无数劫中供养七万七千佛。三无数劫。一一满时。及初发心。各逢何佛。颂曰。

&emsp;&emsp;三无数劫满&emsp;&emsp;逆次逢胜观

&emsp;&emsp;然灯宝髻佛&emsp;&emsp;初释迦牟尼

论曰。言逆次者。自后向前。谓于第三无数劫满。所逢事佛。名为胜观。第二劫满。所逢事佛。名曰然灯。第一劫满所逢事佛。名为宝髻。初无数劫首逢释迦牟尼。谓我世尊初发心位。逢一薄伽梵。号释迦牟尼。彼佛出时正居末劫。灭后正法唯住千年。时我世尊为陶师子。于彼佛所起殷净心。涂以香油。浴以香水。设供养已。发弘誓愿。愿我当作佛一如今世尊。故今如来一一同彼。我释迦菩萨。于何位中何波罗蜜多修习圆满。颂曰。

&emsp;&emsp;但由悲普施&emsp;&emsp;被折身无忿

&emsp;&emsp;赞叹底沙佛&emsp;&emsp;次无上菩提

&emsp;&emsp;六波罗蜜多&emsp;&emsp;于如是四位

&emsp;&emsp;一二又一二&emsp;&emsp;如次修圆满

论曰。菩萨发愿初修施时。未能遍于一切含识施一切物。唯运悲心。彼于后时。惯习力故。悲心转盛。能遍施与一切有情。非一切物。若时菩萨普于一切。能施一切。但由悲心。非自希求。胜生差别。齐此布施波罗蜜多修习圆满。若时菩萨被折身支。虽未离欲贪。而心无少忿。齐此戒忍波罗蜜多修习圆满。若时菩萨勇猛精进。以一伽他经七昼夜。赞底沙佛便超九劫。齐此精进波罗蜜多修习圆满。若时菩萨处金刚座。将登无上正等菩提。次无上觉前住金刚喻定。齐此定慧波罗蜜多修习圆满。理应此位无间方圆。得尽智时。此方满故。别别能到圆德彼岸。故此六名波罗蜜多。契经说有三福业事。一施类福业事。二戒类福业事。三修类福业事。此云何立福业事名。颂曰。

&emsp;&emsp;施戒修三类&emsp;&emsp;各随其所应

&emsp;&emsp;受福业事名&emsp;&emsp;差别如业道

论曰。三类皆福。或业或事。随其所应。如业道说。谓如分别。十业道中。有业亦道。有道非业。此中有福亦业亦事。有福业非事。有福事非业。有唯是福。非业非事。且施类中身语二业。具福业事三种义名。善故是福。作故亦业。是能等起身语业思。转所依门故亦名事。彼等起思唯名福业。思俱有法唯受福名。戒类既唯身语业性。故皆具受福业事名。修类中慈唯名福事。业之事故。慈相应思。以慈为门。而造作故。慈俱思戒唯名福业。余俱有法惟受福名。悲等准此皆应思择。有说。福业显作福义。谓福加行事显所依。谓施戒修。是福业之事。为成彼三起福加行故。有说。唯思是真福业。福业之事。谓施戒修以三为门福业转故。何法名施。施招何果。颂曰。

&emsp;&emsp;由此舍名施&emsp;&emsp;谓为供为益

&emsp;&emsp;身语及能发&emsp;&emsp;此招大富果

论曰。虽所舍物及能舍具皆可名施。而于此中所立施名。但依舍具。谓由此具舍事得成。故舍所思是真施体。如所度境不得量名。所立量名依能度具。或为捔胜贮藏称誉。传习随他亲爱亲附。由如是等舍事亦成。然非此中正意所说。为简彼故说为供为益言。于己涅槃唯为供养。于余亦为益彼大种诸根。有行施时但为益彼。具名何谓。谓身语业及此能发。能发谓何。谓无贪俱能起此聚即身语业及能起心。并此俱行总名。施体如有。颂言。

&emsp;&emsp;若人以净心&emsp;&emsp;辍已而行施

&emsp;&emsp;此刹那善蕴&emsp;&emsp;总立以施名

应知如是施类福业事。回向解脱亦得离系果。而且就近决定为言。但说能招大财富果。依何立此大财富名。以财妙广不可夺故。为何所益而行施耶。颂曰。

&emsp;&emsp;为益自他俱&emsp;&emsp;不为二行施

论曰。施主施时观于二益。一为自益感果善根。二为益他诸根大种。施主有二。一有烦恼。二无烦恼。有烦恼者复有二种。一未离欲贪。二已离欲贪。于此二中各有二种。一诸圣者。二诸异生。此中未离欲贪圣者。及已未离欲贪异生。奉施制多唯为自益。谓自增长二种善根。一者能招大富为果。二者为得上义资粮诸有已离。欲贪圣者。奉施制多。除顺现受不招大富。由彼已能毕竟超彼异熟地故。而容为得上义资粮。是故亦名唯为自益。非此能益他根大种。故不益他。无烦恼者。施他有情唯为益他。谓能益他诸根大种。非自增长。二种善根除顺现受。有烦恼者。施他有情为二俱益。无烦恼者。奉施制多。除顺现受。不为二益。前已总明施招大富。今次当辩施果别因。颂曰。

&emsp;&emsp;由主财田异&emsp;&emsp;故施果差别

论曰。施有差别由三种因。谓主财田有差别故。施差别故果有差别。言主财田有差别者。谓如是类施主财田胜劣与余主财田异。且由施主有差别者。颂曰。

&emsp;&emsp;主异由信等&emsp;&emsp;行敬重等施

&emsp;&emsp;得尊重广爱&emsp;&emsp;应时难夺果

论曰。或有施主于因果中得决定信。或有施主于因果中心怀犹豫。或有施主率尔随欲。或有施主具净尸罗。或少亏违。或全无戒。或有施主于佛教法具足多闻。或有少闻。或无闻等而行惠施。由施主具信戒闻等。差别功德故名主异。由主异故施成差别。由施差别得果有异。诸有施主具如是德。能如法行敬重等四施。如次便得尊重等四果。谓若施主行敬重施。便感常为他所敬重。若自手施。便能感得于广大财爱乐受用。若应时施。感应时财。所须应时。非余时故。若无损他。施便感资财。不为王火等之所侵坏。由所施财有差别者。颂曰。

&emsp;&emsp;财异由色等&emsp;&emsp;得妙色好名

&emsp;&emsp;众爱柔软身&emsp;&emsp;有随时乐触

论曰。由所施财或阙或具。色香味触如次便得。或阙或具。妙色等果。谓所施财色具足故。便感妙色香具足故。便感好名。如香芬馥。遍诸方故。味具足故。便感众爱。如味美妙众所爱故。触具足故感柔软身。及有随时生乐受触。若有所阙随应果减。如是亦由具色香等。故名财异。由财异故施体及果。皆有差别。由所施田有差别者。颂曰。

&emsp;&emsp;田异由趣苦&emsp;&emsp;恩德有差别

论曰。由所施田趣苦恩德各有差别。故名田异。由田异故施果有殊。由趣别者。如世尊说。若施旁生受百倍果。施犯戒人受千倍果。由苦别者。如七有依福业事中。先说应施客行病侍。园林常食及寒风等。随时食药。复说若有具足净信男子女人成此所说。七种有依福业事者。所获福德不可取量。今于此中由缘差别。故苦有异。由除受者。差别苦故果有差别。由恩别者如父母师及余有恩如熊鹿等。本生经说诸有恩类。于有恩所起诸恶业。果现可知由此比知。行报恩善。其果必定由德别者。如契经言。施持戒人果百千倍。乃至施佛果最无量。虽皆无量亦有少多如殑伽河大海水滴。如望财施法施为尊。就财施中何为最胜。颂曰。

&emsp;&emsp;脱于脱菩萨&emsp;&emsp;第八施最胜

论曰。若已解脱者施已解脱。田于财施中此最为胜。若诸菩萨。以胜意乐。等欲利乐一切有情。为大菩提而行惠施。虽非解脱施解脱田。而施福中此最为胜。除此更有八种施中。第八施福亦最为胜。八施者何。一随至施。二怖畏施。三报恩施。四求报施。五习先施。六希天施。七要名施。八为庄严。心为资助。心为资瑜伽。为得上义而行惠施。如世尊说。施圣果无量。颇施非圣果亦无量耶。颂曰。

&emsp;&emsp;父母病法师&emsp;&emsp;最后生菩萨

&emsp;&emsp;设非证圣者&emsp;&emsp;施果亦无量

论曰。如是五种设是异生施者。亦能招无量果。住最后有名最后生。法师四田中。是恩田所摄。一切能感无量果业。上下品类皆平等耶。不尔云何。由六因故。令一切业成轻重品。其六者何。颂曰。

&emsp;&emsp;后起田根本&emsp;&emsp;加行思意乐

&emsp;&emsp;由此下上故&emsp;&emsp;业成下上品

论曰。后起谓作此业已。或顿或数。随前而作。田谓于彼造善造恶。根本谓根本业道。加行谓引彼身语。思谓由彼业道究竟。意乐谓所有意趣。我应当造如是如是。若有六因皆是上品。此业最重翻此最轻。除此中间非最轻重。如契经言。审思作业。名为造作。亦名增长。何因说业名增长耶。由五种因。何等为五。颂曰。

&emsp;&emsp;由审思圆满&emsp;&emsp;无恶作对治

&emsp;&emsp;有伴异熟故&emsp;&emsp;此业名增长

论曰。由审思故者。谓审思而作。非率尔思作。亦非全不思。由圆满故者谓齐此量业应堕恶趣。此业圆满名为增长。余唯造作。由无恶作对治故者。谓无追悔无对治业。由有伴故者。谓作不善业。不善为助伴。由异熟故者。谓时设不定。定与异熟善上相违。异此应知唯名造作。如上所说。未离欲等。奉施制多。唯为自益。既无受用者。施福如何成。颂曰。

&emsp;&emsp;制多舍类福&emsp;&emsp;如慈等无受

论曰。非我唯许所舍财物。受者受用施福方成。所许者何。谓诸施福略有二类。一舍二受。舍类福者。谓由善心。但舍资财施福便起。受类福者。谓所施田。受用施物施福方起。于制多所奉施供具。虽无受类有舍类福。然舍类福初舍资财。此福即成。对治贪故。无贪俱思所等起故。舍资财已。随所施田受用。或不施福无失。若不尔者。有施僧伽。或别人等。诸资生具。或彼未用。物便坏失。如是施主物应唐捐。施福不生无当果故。彼既未用福由何生。用福虽无而有受福。制多无受福由何生。复何因证知。福生要由受。不受于彼无摄益故。此非定证所以者何如。修慈等福亦生故。谓修慈定。于诸有情。平等发起与乐意乐。虽无受者亦无摄益。而胜解力有多福生。修悲等定得福亦尔。施制多福类亦应然。于有德田追生胜解。起极尊敬奉施制多。虽无受者亦无摄益。由自心力有多福生。然不唐捐起施敬业。要因起业方起胜思。胜思方能生胜福故。有设难言。于善田所植施业种既爱果生。植在恶田。果应非爱。此难非理。所以者何。颂曰。

&emsp;&emsp;恶田有爱果&emsp;&emsp;果种无倒故

论曰。现见田中种果无倒。从未度迦种。苦果终不生。赁婆种中不生甘果。非由田力种果有倒。然由田过令所植种。或生果少。或果全无。如是虽于恶田植施。而由施主利乐他心。唯爱果生不招非爱。已辩施类。戒类当辩。颂曰。

&emsp;&emsp;离犯戒及遮&emsp;&emsp;名戒各有二

&emsp;&emsp;非犯戒因坏&emsp;&emsp;依治灭净等

论曰。言犯戒者。谓诸不善色。即从杀生乃至杂秽语。此中性罪立犯戒名。遮谓佛所遮。即非时食等。虽非性罪。而佛为护正法有情别意遮止。受戒者犯亦名犯戒。简性罪故但立遮名。离性及遮俱说名戒。此各有二。谓表无表。以身语业为自性故。戒具四德得清净名。随有所减不名清净。言四德者。一者不为犯戒所坏。言犯戒者。谓审思犯。二者不为彼因所坏。彼因谓贪等烦恼随烦恼。三者依治。谓依念住等。此能对治犯戒及因故。四者依灭。谓依涅槃回向涅槃。非有财故。等言为显复有异说。有说。戒净由五种因。一根本净。二眷属净。三非寻害。四念摄受。五回向寂。已辩戒类。修类当辩。颂曰。

&emsp;&emsp;等引善名修&emsp;&emsp;极能熏心故

论曰。等引善者。谓于定中。等持自性及彼俱有即此名修。极熏心故。修是熏义如花熏麻。谓诸定善于心相续。极能熏习令成德类。非不定善故独名修。前辩施福能招大富。戒修二类。所感云何。颂曰。

&emsp;&emsp;戒修胜如次&emsp;&emsp;感生天解脱

论曰。戒感生天。修感解脱。胜言为显。就胜为言。谓施亦能感生天果。就胜说戒。持戒亦能感离系果。就胜说修。如是持戒亦感大富。就胜说施准例应知。经说。四人能生梵福。一为供养如来驮都。建窣堵波于未曾处。二为供养四方僧伽。造寺施园四事供给。三佛弟子破已能和。四于有情普修慈等。如是梵福其量云何。颂曰。

&emsp;&emsp;感劫生天等&emsp;&emsp;为一梵福量

论曰。有余师说。随福能感一劫生天受诸快乐。齐此名曰一梵福量。由彼所感受快乐时。同梵辅天一劫寿故。以于余部有伽他言。

&emsp;&emsp;有信正见人&emsp;&emsp;修十胜行者

&emsp;&emsp;便为生梵福&emsp;&emsp;感劫天乐故

已离欲者。修四无量。生上界天。受劫寿乐。若未离欲。建窣堵波。造寺和僧。能勤修习慈等加行。彼亦如修无量根本感劫天乐。有余师说。此如所辩。妙相业中。所说福量。契经说施略有二种。一者财施。二者法施。财施已辩。法施云何。颂曰。

&emsp;&emsp;法施谓如实&emsp;&emsp;无染辩经等

论曰。若能如实为诸有情以无染心辩契经等令生正解。名为法施。说如实言显法施主。于契经等解无颠倒。说无染言。显法施主不希利养恭敬名誉。不尔便为自他俱损。契经等者。等余十一。即显契经乃至论议。言契经者。谓能总摄容纳随顺世俗胜义。坚实理言。如是契经是佛所说。或佛弟子。佛许故说。言应颂者。谓以胜妙缉句言词。随述赞前契经所说。有说。亦是不了义经。言记别者。谓随余问酬答辩析。如波罗衍拏等中辩。或诸所有辩曾当现。真实义言皆名记别。有说。是佛诸了义经。言讽颂者。谓以胜妙缉句言词。非随顺前。而为赞咏。或二三四五六句等。言自说者。谓不因请。世尊欲令正法久住。睹希奇事。悦意自说。妙辩等流。如说。此那伽由彼那伽等。言缘起者。谓说一切起说所由。多是调伏相应论道。彼由缘起之所显故。言譬喻者。为令晓悟所说义宗。广引多门比例开示。如长喻等契经所说。有说此。是除诸菩萨说余本行。能有所证示所化言。言本事者。谓说自昔展转传来。不显说人谈所说事。言本生者。谓说菩萨本所行行。或依过去事起诸言论。即由过去事言论究竟。是名本事。如曼驮多经。若依现在事起诸言论。要由过去事言论究竟。是名本生。如逻刹私经。言方广者。谓以正理广辩诸法。以一切法性相众多非广言词不能辩故。亦名广破。由此广言能破极坚无智闇故。或名无比。由此广言理趣幽博余无比故。有说。此广辩大菩提资粮。言希法者。谓于此中唯说希奇出世间法。由此能正显三乘希有故。有余师说。辩三宝言世所罕闻。故名希法。言论义者。谓于上说诸分义中。无倒显示释难决择。有说。于经所说深义。已见真者。或余智人。随理辩释亦名论议。即此名曰摩怛理迦。释余经义时此为本母故。此又名为阿毗达磨。以能现对诸法相故。无倒显示诸法相故。如是所说十二分教略说应知三藏所摄。言三藏者。一素怛缆藏。二毗柰耶藏。三阿毗达磨藏。如是三藏差别云何。未种善根。未欣胜义。令种欣故。为说契经。已种已欣。令熟相续。作所作故。为说调伏。已熟已作令悟解脱。正方便故为说对法。或以广略清妙文词缀缉杂染及清净法。令易解了名为契经。宣说修行尸罗轨则净命方便名为调伏。善能显示诸契经中深义趣言名为对法。或依增上心戒慧学所兴论道。如其次第名为契经调伏对法。或素怛缆藏是力等流。以诸经中所说义理。毕竟无有能屈伏故。毗柰耶藏是大悲等流。辩说尸罗济恶趣故。阿毗达磨藏是无畏等流。真法相中能善安立。问答决择无所畏故。如是等类三藏不同。毗婆沙中已广分别。前已别释三福业事。今释经中顺三分善。颂曰。

&emsp;&emsp;顺福顺解脱&emsp;&emsp;顺决择分三

&emsp;&emsp;感爱果涅槃&emsp;&emsp;圣道善如次

论曰。顺福分善。谓感世间。人天等中。爱果种子。由此力故。能感世间。高族大宗。大富妙色。轮王帝释。魔王梵王。如是等类诸可爱果。顺解脱分善。谓安立解脱善阿世耶令无倾动。由此决定当般涅槃。辩此善根自性地等。应知如辩贤圣处说。顺决择分善。谓暖等四。此亦如后辩贤圣处说。如世间所说书印算文数。此五自体云何应知。颂曰。

&emsp;&emsp;诸如理所趣&emsp;&emsp;三业并能发

&emsp;&emsp;如次为书印&emsp;&emsp;算文数自体

论曰。如理起者。正方便生。三业应知。即身语意。能发即是。能起此三。如其所应。受想等法。此中书印。以前身业。及彼能发五蕴为体。非诸字像。即名为书。所雕印文。即名为印。然由业造字像印文。应知名为此中书印。次算及文。以前语业。及彼能发五蕴为体。后数应知。以前意业及彼能发四蕴为体。但由意思能数法故。应辩圣教。诸法相中。少分异名。令不迷谬。颂曰。

&emsp;&emsp;善无漏名妙&emsp;&emsp;染有罪覆劣

&emsp;&emsp;善有为应习&emsp;&emsp;解脱名无上

论曰。善无漏法。亦名为妙。胜无记染。有漏法故。诸染污法亦名有罪。是诸智者所呵厌故。亦名有覆。以能覆障解脱道故。亦名为劣。极鄙秽故。应弃舍故。准此妙劣。余中已成。故颂不辩。即有漏善。无覆无记总名为中。诸有为善。亦名应习。余非应习。义准已成。解脱涅槃亦名无上。以无一法能胜涅槃。是善是常。超众法故。涅槃是善。极安隐故。余法有上义准已成。即一切有为。虚空非择灭。不具前说。善常相故。