## 阿毗达磨藏显宗论卷第二十二

### 辩业品第五之五

又经中说有三牟尼。又经中言有三清净。俱身语意。相各云何。颂曰。

&emsp;&emsp;无学身语业&emsp;&emsp;即意三牟尼

&emsp;&emsp;三清净应知&emsp;&emsp;即诸三妙行

论曰。无学身业名身牟尼。无学语业名语牟尼。即无学意名意牟尼。非意牟尼意业为体。何缘唯说色识蕴中有是牟尼。非于余蕴。有余师说。举后及初类显中间。亦有此义。如实义者。胜义牟尼。唯心为体。故契经说。心寂静故有情寂静。此心牟尼。由身语业离众恶故。可以比知。意业于中无能比用。唯能所比合立牟尼。何故牟尼唯在无学。以阿罗汉是实牟尼。诸烦恼言永寂静故。诸身语意三种妙行。名身语意三种清净。无漏妙行永离恶行烦恼垢故。可名清净。有漏妙行犹为恶行烦恼垢污。如何清净。此亦暂时能离恶行烦恼垢故得清净名。或此力能引起无漏胜义清净故立净名。若谓此亦能引烦恼垢故。谓作烦恼等无间缘是则不应名清净者。此亦非理。善心起时。非为染心起加行故。染心无间无漏不生。有漏善心能引无漏。故有漏善得清净名。顺无漏心能除秽故。说此二者。为息有情。计邪牟尼。邪清净故。又经中说有三恶行。又经中言有三妙行。俱身语意。相各云何。颂曰。

&emsp;&emsp;恶身语意业&emsp;&emsp;说名三恶行

&emsp;&emsp;及贪嗔邪见&emsp;&emsp;三妙行翻此

论曰。一切不善身语二业加行后起。及与根本并不善思。如次名身语意恶行。然意恶行复有三种。谓非意业贪嗔邪见。岂不契经。亦说贪等名为意业。如何今说贪嗔邪见非意业邪。是业资粮故亦名业。如漏资粮亦名漏等。是诸圣贤所诃厌故。又能感得非爱果故。此行即恶故名恶行。三妙行者翻此应知。谓一切善身语二业加行后起。及与根本并诸善思。如次名身语意妙行。然意妙行复有三种。非业无贪无嗔正见。智所赞故。感爱果故。此行即妙。故名妙行。正见邪见虽非益损他。而为彼本故亦成善恶。又经中言。有十业道。或善或恶。其相云何。颂曰。

&emsp;&emsp;所说十业道&emsp;&emsp;摄恶妙行中

&emsp;&emsp;粗品为其性&emsp;&emsp;如应成善恶

论曰。于前所说恶妙行中。若粗显易知。摄为十业道。如应若善摄前妙行。不善业道摄前恶行。不摄何等妙恶行耶。加行后起等。彼非粗显故。且于不善十业道中。若身恶行令他有情失命失财失妻妾等。说为业道。令远离故。若语恶行过失尤重。说为业道。令远离故。若意恶行重贪嗔等。说为业道。令远离故。加行后起及余过轻。并不善思皆非业道。善业道中身善业道。于身妙行不摄一分。谓加行后起及余善身业。即离饮酒断草施等。语善业道于语妙行不摄一分。谓爱语等意善业道。于意妙行不摄一分。谓诸善思。十业道中前七业道。为皆定有表无表耶。不尔云何。颂曰。

&emsp;&emsp;恶六定无表&emsp;&emsp;彼自作淫二

&emsp;&emsp;善七受生二&emsp;&emsp;定生唯无表

论曰。七恶业道中六定有无表。谓杀生等。除欲邪行。非如是六。若遣他为。至根本时有表生故。若有自作彼六业道。则六皆有表无表二谓起表时彼便死等后方死等与遣使同。根本成时唯无表故。唯欲邪行必具二种。要是自身所究竟故。非遣他作如自生喜。七善业道。若从受生必皆具二。谓表无表。受生尸罗必依表故。静虑无漏所摄律仪。名为定生。此唯无表。但依心力而得生故。加行后起如根本耶。不尔云何。颂曰。

&emsp;&emsp;加行定有表&emsp;&emsp;无表或有无

&emsp;&emsp;后起此相违

论曰。业道加行必定有表。此位无表。或有或无。若猛利缠淳净心起。则有无表。异此则无。后起翻前定有无表。此位表业。或有或无。第二刹那无表为始。名为后起。故此定有。若于尔时起随前业。则亦有表。异此便无于此义中建立业道。加行根本。后起异相。如顺正理广辩应知。又契经说。苾刍当知。杀有三种。一从贪生。二从嗔生。三从痴生。乃至邪见有三亦尔。岂诸业道于究竟时皆由三根。佛作是说。非诸业道于究竟时皆由三根。加行有异。云何有异。颂曰。

&emsp;&emsp;加行三根起&emsp;&emsp;彼无间生故

&emsp;&emsp;贪等三根生

论曰。不善业道加行生时。一一由三不善根起。依先等起故作是说。杀生加行由贪起者。如有贪彼齿发身分。或为得财。或为戏乐。或为拔济亲友自身。从贪引起杀生加行。从嗔起者。如为除怨发愤恚心起杀加行。从痴起者。如波剌斯作如是说。父母老病。若令命终便生胜福。以令解脱现在众苦。新得胜身明利根故。又谓是法祠中杀生。又诸王等依世法律。诛戮怨敌除剪凶徒。谓成大福起杀加行。又外道言。蛇蝎蜂等为人毒害。杀便获福。羊鹿水牛及余禽兽。本拟供食故杀无罪。又因邪见杀害众生。此等加行皆从痴起。余六加行从三根生。如顺正理广辩其相贪等加行如何从三。以从三根无间生故。谓从贪等三不善根。无间各容生三业道。由此已显从贪嗔痴无间相应生三加行。依无间义亦生业道。已说不善从三根生。善复云何。颂曰。

&emsp;&emsp;善于三位中&emsp;&emsp;皆三善根起

论曰。诸善业道所有加行根本后起。皆从无贪无嗔无痴善根所起。以善三位皆是善心所等起故。善心必与三种善根共相应故。此善三位其相云何。谓远离前不善三位。所有三位应知是善。且如勤策受具戒时。来入戒坛礼苾刍众。至诚发语请亲教师。乃至一白二羯磨等。皆名为善业道加行。第三羯磨竟。一刹那中。表无表业。名根本业道。从此以后至说四依。及余依前相续随转。表无表业皆名后起。如先所说。非诸业道。于究竟位。皆由三根。应说由何根究竟何业道。颂曰。

&emsp;&emsp;杀粗语嗔恚&emsp;&emsp;究竟皆由嗔

&emsp;&emsp;盗邪行及贪&emsp;&emsp;皆由贪究竟

&emsp;&emsp;邪见痴究竟&emsp;&emsp;许所余由三

论曰。恶业道中杀生粗语嗔恚业道。由嗔究竟要无所顾。极粗恶心现在前时。此三成故诸不与取欲邪行贪。此三业道。由贪究竟要有所顾。极染污心现在前时。此三成故。邪见究竟要由愚痴。由上品痴现前成故。虚诳离间杂秽语三。一一许容由三究竟。以贪嗔等现在前时。一一能令此三成故。诸恶业道何处起耶。颂曰。

&emsp;&emsp;有情具名色&emsp;&emsp;名身等处起

论曰。如前所说四品业道。三三一三。随其次第。于有情等四处而生。谓杀等三有情处起。要待有情此业道生。故非唯待外物此业道生。岂不此三亦名色处起。一蕴一念亦得名色名。此三要托诸蕴总故。偷盗等三众具处起。于他有情所受用物。欲摄属己业道方成。虽待有情而众具胜。故说三种托众具成。唯邪见一名色处起。由此拨无名色法故。虽此亦拨涅槃为无。而名色门拨无永灭谓尚无苦况苦涅槃。是故但言名色处起。岂不邪见。亦拨有情。何故但言名色处起。由此缘别名色亦生。但拨有情所依名色。拨能依假不说自成。又圣教中有无有情理必无。名色亦无同有情。拨实为无重故成业道拨无假法轻故非业道。是故不言有情处起。虚诳语等三名身等处起。语体必依名等起故。语虽亦托有情等生。而正亲依名身等起。又杂秽语不待有情。无有不托名身等者。或依不共处立业道无失。粗语虽依名身等起。恐谓唯依外此业道亦成。故说唯依有情处起。又发粗语不假饰词。故不说依名身等起。由何建立杀业道成。谓由加行及由果满。于此二分随阙一时。不为杀生根本罪触。颇有杀者起杀加行及令果满。而彼不为杀罪触耶。曰有。云何。颂曰。

&emsp;&emsp;俱死及前死&emsp;&emsp;无根依别故

论曰。若能杀者。起杀加行定欲杀他。与所杀生俱时舍命。或在前死。彼能杀者业道不成。所以者何。以所杀者命未断故。以能杀者其命已终。别依生故。谓杀加行所依止身今已断灭。虽有别类身同分生非罪依止。此曾未起杀生加行成杀业道。理不应然。若有多人集为军众欲杀怨敌。或猎兽等。于中随有一杀生时。何人得成杀生业道。颂曰。

&emsp;&emsp;军等若同事&emsp;&emsp;皆成如作者

论曰。于军等中若随有一。作杀生事如自作者。一切皆成杀生业道。由彼同许为一事故。如为一事展转相教。故一杀生。余皆得罪。若有他力逼入此中。因即同心。亦成杀罪。唯除若有立誓要期。救自命缘亦不行杀。无杀心故不得杀罪。今应别辩十业道相。谓齐何量名为杀生。乃至齐何名为邪见。且先分别杀生相者。颂曰。

&emsp;&emsp;杀生由故思&emsp;&emsp;他想不误杀

论曰。要由先发欲杀故思。于他有情。他有情想。作杀加行。不误而杀。谓唯杀彼不漫杀余。齐此名为杀生业道。有怀犹豫为杌为人。设复是人。为彼非彼。因起决志。若是若非我定当杀。由心无顾。若杀有情亦成业道。如是业道若定若疑。但具杀缘皆有成理。于刹那灭行杀罪如何成。以起恶心行杀加行。令所杀者。现命灭时。不能为因。引同类命。障应生命。令永不生。故名杀生。由斯获罪。已分别杀生。当辩不与取。颂曰。

&emsp;&emsp;不与取他物&emsp;&emsp;力窃取属己

论曰。前不误等言如应流至后。谓要先发欲盗故思。于他物中起他物想。或力或窃。起盗加行。不误而取。令属己身。齐此名为不与取罪。若有盗取窣堵波物。于佛得罪。佛将涅槃总受世间所施物故。盗亡僧物已作羯磨。于界内僧得偷盗罪。羯磨未了于一切僧。若盗他人及象马等。出所住处业道方成。已辩不与取。当辩欲邪行。颂曰。

&emsp;&emsp;欲邪行四种&emsp;&emsp;行所不应行

论曰。总有四种行不应行。皆得名为欲邪行罪。一于非境。谓他所护。或母或父或父母亲。乃至或失所守护境。二于非道。谓设己妻口及余道。三于非处。谓于制多寺中迥处。四于非时。谓怀胎时。饮儿乳时。受斋戒时有说若夫许受斋戒而有所犯。方谓非时。既不误言亦流至此。若于他妇谓是己妻。或于己妻谓为他妇。道非道等但有误心。虽有所行而非业道。若于此他妇作余他妇想行非梵行。有说亦成。加行受用时并于他境故。有说如杀业道不成加行。究竟时前境各别故。苾刍尼等如有戒妻若有侵陵亦成业道。已辩欲邪行当辩虚诳语。颂曰。

&emsp;&emsp;染异想发言&emsp;&emsp;解义虚诳语

论曰。说听力故成虚诳语。谓于所说异想发言。及所诳者解所说义。染心不误方成业道。所诳未解。杂秽语收语多字成。要最后念表无表业。方成业道。或随所诳解义即成。前字俱行皆此加行。此中解义据所诳者能解名解。非正解义。齐何名为能解正解。前谓解者。住耳识时。后谓正能分别其义。若正解义义意识知。语表耳识俱时灭故。应此业道。唯无表成。是故理应。善义言者。住耳识住。业道即成。能诳具足表无表故。有言所诳随解不解。但异想说业道即成。不尔此同离间语故。随忍不忍要解方成。经说诸言略有十六。谓于不见不闻不觉不知事中言实见等。所见等中言不见等。如是八种名非圣言。不见等中言不见等。所见等中言实见等。如是八种名为圣言。何等名为所见等相。颂曰。

&emsp;&emsp;由眼耳意识&emsp;&emsp;并余三所证

&emsp;&emsp;如次第名为&emsp;&emsp;所见闻知觉

论曰。若境由眼耳意余识所证如次名所见等。鼻舌身根取至境故总名为觉。余经定说三根所取为所觉故。经言大母。汝意云何。诸所有色非汝眼见。非汝曾见。非汝当见。非希求见。汝为因此起欲起贪起亲起爱起阿赖耶起尼延底起耽着不。不尔大德诸所有声。非汝耳闻。广说乃至。诸所有法非汝意知。广说乃至。不尔大德复告大母。汝于此中应知所见。唯有所见。应知所闻。所觉所知。唯有所闻所觉所知。此经既于色声法境。说为所见所闻所知。准此于余定立所觉。若不许尔所觉是何。又香等三所见等外。于彼三境应不起言。已辩虚诳语。当辩余三语。颂曰。

&emsp;&emsp;染心坏他语&emsp;&emsp;说名离间语

&emsp;&emsp;非爱粗恶语&emsp;&emsp;诸染杂秽语

&emsp;&emsp;余说异三染&emsp;&emsp;佞歌邪论等

论曰。若染污心发坏他语。若他坏不坏。俱成离间语。解义不误流至此中。若以染心发非爱语。毁訾于他名粗恶语。前染心语流至此故。解义不误亦与前同。一切染心所发诸语名杂秽语。皆杂秽故。唯前语字流至此中。有说异前三余染心所发。佞歌邪论等。方杂秽语。收佞谓苾刍邪求名利发谄爱语。歌谓倡伎染心悦他作诸谄曲。及染心者讽吟相调。邪论者谓胜数明等。述恶见言等。谓染心所发悲叹及戏论语。轮王现时歌咏等语。随顺出离与染相违。故彼皆非杂秽语摄。有说彼有嫁娶等言。杂秽语收非业道摄薄尘类故。不引无表。非无无表可业道摄已辩三语。当辩意三。颂曰。

&emsp;&emsp;恶欲他财贪&emsp;&emsp;憎有情嗔恚

&emsp;&emsp;拨善恶等见&emsp;&emsp;名邪见业道

论曰。于他财物非理耽求欲令属己。或力或窃。如是恶欲名贪业道。于有情类起憎恚心。欲为逼迫名嗔业道。于善恶等恶见拨无。此见名为邪见业道。举初摄后。故说等言。具足应如契经所说。谤因谤果二世尊等总十一类。邪见不同。谓无施与。乃至广说。如是已辩十业道相。依何义释诸业道名。颂曰。

&emsp;&emsp;此中三唯道&emsp;&emsp;七业亦道故

论曰。十业道中。后三唯道业之道故立业道名。彼相应思说名为业。彼转故转。彼行故行。如彼势力而造作故。前七是业。身语业故。亦业之道。思所游故。由能等起身语业思。托身语业为境转故。业业之道立业道名。故于此中言业道者。具显业道业业道义。虽不同类而一为余。世记论中俱极成故。或业之道故名业道。亦业亦道故名业道。具足应言业道业道。以一为余但言业道。善业道义类此应知。加行后起应名业道。思亦缘彼为境转故。理亦应说。而不说者。为本依本彼方转故。先说粗品为业道故。内外增减随根本故。一切恶业道皆现善相违断诸善根。由何业道断续善根。差别云何。颂曰。

&emsp;&emsp;唯邪见断善&emsp;&emsp;所断欲生得

&emsp;&emsp;拨因果一切&emsp;&emsp;渐断二俱舍

&emsp;&emsp;人三洲男女&emsp;&emsp;见行断非得

&emsp;&emsp;续善疑有见&emsp;&emsp;顿现除逆者

论曰。恶业道中唯有上品。圆满邪见能断善根。若尔何缘本论中说。云何上品诸不善根。谓诸不善根能断善根者。或离欲位最初所除。由不善根能引邪见。故邪见事推在彼根如火烧村。火由贼起。故世间说被贼烧村。何等善根为此所断。谓唯欲界生得善根。色无色善先不成故。施设足论说。断三界善者依上善根。得更远说令此相续。非彼器故。何缘唯断生得善根。加行善根先已退故。此断善根。何因何位。谓有一类成极暴恶意乐随眠。后逢恶友缘力所资转复增盛。故善根减不善根增。后起拨因拨果邪见。令一切善皆悉隐没。由此相续离善而住。此因此位断诸善根邪见有二。谓自界缘。及他界缘。或有漏缘及无漏缘。谁能断善。应言一切能断善根。九品善根为可顿断。如见道断见所断耶。不尔云何。谓渐次断。九品邪见九品善根。顺逆相望渐次断故。如修道断修所断惑。既如修道断所断惑。理于中间通起不起。诸律仪果有从加行。有从生得。善心所生。随舍彼因。即便舍彼。为在何处。能断善根。人趣三洲非在恶趣。染不染慧不坚牢故亦非天趣。现见善恶诸业果故。言三洲者。除北俱卢。彼无极恶阿世耶故。如是断善依何类身。唯男女身。志意定故。为何行者能断善根。唯见行人非爱行者。诸见行者。恶阿世耶极坚深故。诸爱行者。恶阿世耶极躁动故。由斯理趣遮扇搋等。又此类人如恶趣故。此善根断。其体是何。善断应知非得为体。以重邪见现在前时。能令善根成就得灭。不成就得相续而生。故断善体。即是非得。前已成立非得实有。善根断已。由何复续。由疑有见。谓续善位。或由因力。或依善友。有于因果欻复生疑。所招后世为无为有。有于因果欻生正见。定有后世。先执是邪。尔时善根成就得还。起不成就。得灭名续。善根九品。善根顿续。渐起如顿。除病气力。渐增于现身中能续善不。亦有能续。除造逆人。有余师言。断见增者。亦非现世。能续善根依彼二人。经作是说彼定于现法不能续善根。彼人定从地狱将殁。或即于彼将受生时。能续善根。非余位故。言将生位。谓中有中。将殁时言谓彼将死。若由因力彼断善根。将死时续。若由缘力彼断善根。将生时续。由自他力应知亦尔。又意乐坏非加行坏。断善根者。现世能续。若二俱坏断善根者。要身坏后方续善根。见戒相对应知亦尔。非劫将坏及劫初成。有断善根相续润故。断善邪见四句差别。断善邪见破僧妄语。当知定招无间异熟。已乘义便辩断善根。今应复明本业道义。所说善恶二业道中。有几并生与思俱转。颂曰。

&emsp;&emsp;业道思俱转&emsp;&emsp;不善一至八

&emsp;&emsp;善总开至十&emsp;&emsp;别遮一八五

论曰。于诸业道思俱转中。且不善与思。从一唯至八。一俱转者。谓离所余贪等三中。随一现起。若先加行所造恶业。贪等余染及不染心。现在前时。随一究竟。二俱转者。谓行邪行。若自行杀盗杂秽语。或遣他为随一成位。贪嗔邪见随一现前。若先加行所造恶业。贪等余染及不染心。现在前时随二究竟。三俱转者。谓先加行所造恶业。贪等起时随三究竟。若遣一使作杀等一。自行淫等俱时究竟。若自作二如理应思。若先加行所造恶业。贪等余染及不染心。现在前事随三究竟。若起贪等。余染心时。自成业摄。离间虚诳语业等使。作一等如理应思。四俱转者。谓欲坏他说虚诳言。或粗恶语意业道一语业道三。若遣二使自行淫等。若先加行所造恶业。贪等起时随三究竟。如是等类准例应思。五六七俱如理应说。八俱转者。谓先加行作六恶业。自行邪欲俱时究竟。余例应思。后三不俱。故无九十。如是已说不善业道。与思俱转数有不同。善业道与思总开容至十。别据显相遮一八五。二俱转者。谓善五识及依无色。尽无生智现在前时。无散善七。此相应慧。非见性故。无色定俱。无律仪故。三俱转者。谓与正见相应意识现在前时。无七色善。四俱转者。谓恶无记心现在前位。得近住近事勤策律仪。六俱转者。谓善五识现在前时。得上三戒。七俱转者。谓善意识无随转色。正见相应现在前时。得上三戒。或恶无记心现前时。得苾刍戒。九俱转者。谓善五识及依无色。尽无生智现在前时。得苾刍戒。或静虑摄尽无生智。相应意识现在前时。十俱转者。谓善意识无随转色。正见相应现在前时。得苾刍戒。诸许亦用。加行善心。受散律仪。作是通说。或余一切有随转色。正见相应心正起位。别据显相所遮如是。通据隐显则无所遮。谓离律仪有一八五。一俱转者。谓恶无记心现在前时。得一支远离。五俱转者。谓善意识无随转色。正见相应现在前时。得二支等。八俱转者。谓此意识现在前时。得五支等善恶业道。于何界趣处。几唯成就。几亦通现行。颂曰。

&emsp;&emsp;不善地狱中&emsp;&emsp;粗杂嗔通二

&emsp;&emsp;贪邪见成就&emsp;&emsp;北洲成后三

&emsp;&emsp;杂语通现成&emsp;&emsp;余欲十通二

&emsp;&emsp;善于一切处&emsp;&emsp;后三通现成

&emsp;&emsp;无色无想天&emsp;&emsp;前七唯成就

&emsp;&emsp;余处通成现&emsp;&emsp;除地狱北洲

论曰。且于不善十业道中。那落迦中三通二种。谓粗恶语。杂秽语。嗔三种皆通现行。成就苦逼相骂故。有粗恶语。怨叹悲叫故有杂秽语身心粗强。[怡-台+龍]戾不调由互相憎。故有嗔恚贪及邪见。成而不行。无可爱境故。现见业果故。无相害法故无杀生。谓彼俱由业尽故死无摄财。女故无盗。淫以无用。故无虚诳语。或虚诳语令他想倒。彼想常倒故无诳语。彼常离故。或无用故。无离间语。北俱卢洲贪嗔邪见皆定成就。而不现行。不摄我所故。身心柔软故。无恼害事故无恶意乐故唯杂秽语。彼通现成。由彼有时染心歌咏寿量定故。无有杀生。无摄财物及女人故。无不与取及欲邪行。无诳心故。无诳虚语。或无用故。常和穆故无离间语。言清美故无粗恶语。除前地狱北俱卢洲。余欲界中十皆通二。谓于欲界天鬼傍生及人三洲。十恶业道皆通成现。然有差别。谓天鬼傍生。前七业道唯有处中摄。无不律仪。人三洲中。二种俱有。已说不善善业道中无贪等三。于三界五趣皆通二种。谓成就现行。身语七支。无色无想。但容成就。必不现行。谓圣有情生无色界。成就过未。无漏律仪。无想有情。必成过未。第四静虑。静虑律仪。然圣随依。何静虑地。曾起曾灭。无漏尸罗。生无色时。成彼过去。若未来世。六地皆成。二处皆无。现起义者。无色唯有。四蕴性故。无想有情无定心故。律仪必托大种定心。二处互无故不现起。余界趣处除地狱北洲七善。皆通现行及成就。然有差别。谓鬼傍生。有离律仪。处中业道。若于色界唯有律仪。三洲欲天皆具二种。