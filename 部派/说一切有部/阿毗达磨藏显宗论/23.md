## 阿毗达磨藏显宗论卷第二十三

### 辩业品第五之六

善恶业道得果云何。颂曰。

&emsp;&emsp;皆能招异熟&emsp;&emsp;等流增上果

&emsp;&emsp;此令他受苦&emsp;&emsp;断命坏威故

论曰。且先分别十恶业道各招三果。其三者何。异熟等流增上别故。谓于十种。若习若修。若多所作。由此力故生捺落迦。是异熟果。从彼出已来生此间。人同分中受等流果。谓杀生者寿量短促。不与取者资财乏匮。欲邪行者妻不贞良。虚诳语者多遭诽谤。离间语者亲友乖穆。粗恶语者恒闻恶声。杂秽语者言不威肃。贪者贪盛。嗔者嗔增。邪见者痴增上。近增上果亦名等流。此十所招增上果者。谓外所有诸资生具。由杀生故光泽鲜少。不与取故多遭霜雹。稼穑微薄果实希少。欲邪行故多诸尘埃。虚诳语故多诸臭秽。离间语故所居险曲。粗恶语故多诸恶触。田丰荆棘硗确碱卤。杂秽语故时候变改。贪故果少。嗔故果辣。由邪见故果少或无。是名业道增上果别。为一杀业感地狱已。复感短寿外恶果耶。有余师言。即一杀业先受异熟。次近增上。后远增上。故有三果。理实杀时。能令所杀受苦命断坏失威光。令他苦故生于地狱。断他命故人中寿短。先是加行果。后是根本果。根本近分俱名杀生。由坏威光感恶外具。是故杀业得三种果。余恶业道如理应思。由此应准知善业道三果。且于离杀。若习若修若多所作。由此力故生于天中受异熟果。从彼殁已来生人中。受极长寿。近增上果。即复由此感诸外具有大威光。远增上果。余善三果翻恶应说。又契经说。八邪支中分色业为三。谓邪语业命离邪语业。邪命是何。虽离彼无而别说者。颂曰。

&emsp;&emsp;贪生身语业&emsp;&emsp;邪命难除故

&emsp;&emsp;执命资贪生&emsp;&emsp;违经故非理

论曰。嗔痴所生身语二业。如次唯名邪语邪业。从贪所生身语二业。名邪语邪业。亦说名邪命。以难除故异二别立。贪细能夺诸有情心。极聪慧人犹难禁护。故此对二为极难除。诸在家人邪见难断。以多妄执吉祥等故。诸出家者邪命难除。所有命缘皆属他故。为于正命令殷重修。故佛离前别说为一。有余师执。缘命资具贪欲所生身语二业方名邪命。非余贪生。所以者何。为自戏乐作歌舞等非资命故。此违经故。理定不然。戒蕴经中观象斗等世尊亦立在邪命中。邪受外尘虚延命故。由此非独命资粮贪。所发身语方名邪命。正语业命翻此应知。诸业道中随粗细说先身后语。八道支内据顺相生先语后身。故契经中说寻伺已发语。如前所说。果有五种。何等业有几果。颂曰。

&emsp;&emsp;断道有漏业&emsp;&emsp;具足有五果

&emsp;&emsp;无漏业有四&emsp;&emsp;谓唯除异熟

&emsp;&emsp;余有漏善恶&emsp;&emsp;亦四除离系

&emsp;&emsp;余无漏无记&emsp;&emsp;三除前所除

论曰。道能证断及能断惑。得断道名。即无间道。此道有二种。谓有漏无漏。有漏道业具有五果。等流果者。谓自地中后等若增诸相似法。异熟果者。谓自地中断道所招可爱异熟。离系果者。谓此道力断惑所证择灭无为。士用果者。谓道所牵俱有解脱所修及断。言俱有者。谓俱生法。言解脱者。谓无间生即解脱道。言所修者。谓未来修。断谓择灭。由道力故彼得方起。增上果者。有如是说。谓离自性余有为法。唯除前生。有作是言。断亦应是道增上果。道增上力能证彼故。即断道中无漏道业。唯有四果。谓除异熟。余有漏善。及不善业。亦有四果。谓除离系。异前断道故说为余。次后余言例此应释。谓余无漏及无记业唯有三果。除前所除。谓除前所除异熟及离系。已总分别诸业有果。次辩异门业有果相。于中先辩善等三业。颂曰。

&emsp;&emsp;善等于善等&emsp;&emsp;初有四二三

&emsp;&emsp;中有二三四&emsp;&emsp;后二三三果

论曰。最后所说。皆如次言。显随所应。遍前门义。且善不善无记三业。一一为因。如其次第对善不善无记三法辩有果数。后例应知。谓初善业。以善法为四果。除异熟。以不善为二果。谓士用及增上。以无记为三果。除等流及离系中不善业。以善法为二果。谓士用及增上。以不善为三果。除异熟及离系。以无记为四果。除离系等流果者。谓见苦所断一切不善业。及见集所断遍行不善业。以欲界中身边见品诸无记法为等流故。后无记业。以善法为二果。谓士用及增上。以不善为三果。除异熟及离系等流果者。谓身边见品诸无记业。以五部不善为等流故。以无记为三果。如不善。已辩三性。当辩三世。颂曰。

&emsp;&emsp;过于三各四&emsp;&emsp;现于未亦尔

&emsp;&emsp;现于现二果&emsp;&emsp;未于未果三

论曰。过去现在未来三业。一一为因。如其所应。以过去等。为果别者。谓过去业。以三世法各为四果。除离系。现在业。以未来为四果。如前说。以现在为二果。谓士用及增上。未来世业。以未来为三果。除等流及离系。不说后业有前果者。前法定非后业果故。已辩三世。当辩诸地。颂曰。

&emsp;&emsp;同地有四果&emsp;&emsp;异地二或三

论曰。于诸地中随何地业。以同地法为四果。除离系。若是有漏以异地法为二果。谓士用及增上。若是无漏以异地法为三果。除异熟及离系。不堕界故不遮等流。已辩诸地。当辩学等。颂曰。

&emsp;&emsp;学于三各三&emsp;&emsp;无学一三二

&emsp;&emsp;非学非无学&emsp;&emsp;有二二五果

论曰。学等三业。一一为因。如其次第。各以三法为果别者。谓学业。以学法为三果。除异熟及离系。以无学法为三亦尔。以非二为三果。除异熟及等流。无学业以学法为一果。谓增上。以无学为三果除异熟及离系。以非二为二果。谓士用及增上。非二业。以学法为二果。谓士用及增上。以无学法为二亦尔。以非二为五果。已辩学等。当辩见所断等。颂曰。

&emsp;&emsp;见所断业等&emsp;&emsp;一一各于三

&emsp;&emsp;初有三四一&emsp;&emsp;中二四三果

&emsp;&emsp;后有一二四&emsp;&emsp;皆如次应知

论曰。见所断等三业。如次。一一为因。各以三法为果别者初见所断业。以见所断法为三果。除异熟及离系。以修所断法为四果。除离系。以非所断法为一果。谓增上中修所断业。以见所断法为二果。谓士用及增上。以修所断法为四果。除离系。以非所断法为三果。除异熟及等流后非所断业。以见所断法为一果。谓增上。以修所断法为二果。谓士用及增上。以非所断法为四果。除异熟。皆如次者。随其所应。遍上诸门。略法应尔。因辩诸业。应复问言。如本论中所说三业。谓应作业。不应作业。及非应作非不应作。其相云何。颂曰。

&emsp;&emsp;染业不应作&emsp;&emsp;有说亦坏轨

&emsp;&emsp;应作业翻此&emsp;&emsp;俱相违第三

论曰。有说染污身语意业名不应作。以从非理作意生故。有余师言。诸坏轨则身语意业。设是不染亦不应作。由彼不合世轨则故。谓诸无覆无记身业。若住若行若饮食等。诸有不合世俗礼仪。皆说名为坏轨身业。诸有无覆无记语业坏形言时及作者等。但有不合世俗礼仪。皆说名为坏轨语业。等起前二思名坏轨意业。此及染业名不应作。应作业者与此相翻。俱违前二。是第三业。若依世俗后亦可然。若就胜义前说为善。谓唯善业名为应作。唯诸染业名不应作。无覆无记身语意业名非应作非不应作。然非一切不应作业皆恶行摄。唯有不善。是恶性故得恶行名。以招爱果名为妙行。招不爱果名为恶行。有覆无记虽是不应作而非恶行摄。由此所行决定不能招爱非爱果故。今于此中复应思择。为由一业但引一生。为引多生。又为一生。但一业引为多业引。颂曰。

&emsp;&emsp;一业引一生&emsp;&emsp;多业能圆满

论曰。若依正理应决定说。但由一业唯引一生。此一生言显众同分。以得同分方说名生。若说一生由多业引。或说一业能引多生。如是二言于理何失。且初有失。谓一生中前业果终后业果起业果别故。应有死生。或应多生。无死生理业果终起。如一生故。二俱有过。一本有中应有众多死生有故。或应乃至无余涅槃。中间永无死及生故。何缘定限。一趣处中。有异业果生。便有生死。有异业果起。而无死生。一业果终余业果起。理定应立。有死有生。又许一生定为多种。造作增长业所引故。则应决定无中夭者。或应不受果。而永弃彼业。然先已说。先说者何。谓理必无。时分定业所感异熟。转余时受。又理必无。时分定业非造作增长必受异熟故。若谓有生。由定不定多种业引。或复有生。唯为多种定业所引。故有中夭及有尽寿。此亦不然。时分果业定不定受无决定故。若有一类中年老年。时分果业决定应受。婴孩童子少年果业不定受者。彼复如何。理必无容离前有后。或应前位所有果业。必是定受果故。然于此中无决定理。令前位业决定受果。令后位业受果不定。故无一生多业所引。后亦有失。一业引多生。时分定业应成杂乱故。此无杂乱。如先已辩。故无一业能引多生。若尔何缘尊者无灭。自言我忆昔于一时于殊胜福田一施食异熟。从兹七返生三十三天。七生人中为转轮圣帝。最后生在大释迦家。丰足珍财多受快乐。毗婆沙者。已释此言。一施食为依起多胜思。愿能引位别多异熟生故。作如是言。一施食异熟不应异熟能复感生。但为显依一施食境起多思愿所招异熟分位差别。故作是言。或显初基故作是说。彼由一业感一生中。大贵多财及宿生智。乘斯更造感余生福。如是展转至最后身生富贵家得究竟果。如有缘一迦栗沙钵拏方便勤求息利成千倍。言我本由一迦栗沙钵拏遂至今时成大富贵。是故一业唯引一生。虽言一生由一业引。而许圆满。由多业成。譬如画师先以一色图其形状后填众彩。今于此中。一色所喻。为一类业。为一刹那。若喻一类违此宗理。以非一业。引一生言。可约一类。类必多故。多引一生。不应理故。若言一色喻一刹那。非一刹那能图形状。即所立喻于证无能今见此中喻一类业。如何引业约类得成。引一趣业有众多故。此言意显一类业中。唯一刹那。引众同分。同类异类。多刹那业能为圆满。故说为多。故如一色先图形状后填众彩。此言应理。是故虽有同禀人身。而于其中有具支体。诸根形量色力庄严。或有于前多缺减者。为但由业能引满生。不尔一切业一果法。势力强故。亦引满生。与此相违。能满非引。如是二类。其体是何。颂曰。

&emsp;&emsp;二无心定得&emsp;&emsp;不能引余通

论曰。二无心定。虽有异熟而无势力引众同分。以与诸业非俱有故。一切不善善有漏得亦无势力引众同分。以与诸业非一果故。诸余不善善有漏法。皆容通二。谓引及满。契经中说。重障有三。谓业障烦恼障异熟障。如是三障。其体是何。颂曰。

&emsp;&emsp;三障无间业&emsp;&emsp;及数行烦恼

&emsp;&emsp;并一切恶趣&emsp;&emsp;北洲无想天

论曰。业障体者。谓五无间。一者害母。二者害父。三者害阿罗汉。四者破和合僧。五者恶心出佛身血。烦恼障体者。谓数行烦恼。下品烦恼。若有数行。虽欲伏除难得其便。由彼展转令上品生难可伏除。故亦名障。上品烦恼若不数行。对治道生易得其便。虽极猛利而非障摄。虽住欲界具缚有情平等皆成一切烦恼。而现行别为障不同。故烦恼中。随品上下但数行者。名烦恼障。异熟障体者。谓三恶趣全及善趣一分。即北洲无想。何故名障。能障圣道及道资粮并离染故。虽有余业能障见道。而可转故非如五逆。毗婆沙说。此五因缘。易见易知。说为业障谓处趣生果及补特伽罗。余障废立如理应思。此三障中烦恼最重。以能发业业感果故。有余师言。烦恼与业二障皆最重。以有此者第二生中亦不可治故。无间何义。此无间业。于无间生必受果故。无余生果业能障故。有说。造逆补特伽罗。从此命终定堕地狱中。无间隔故名无间。三障应知。何趣中有。颂曰。

&emsp;&emsp;三洲有无间&emsp;&emsp;非余扇搋等

&emsp;&emsp;少恩少羞耻&emsp;&emsp;余障通五趣

论曰。非一切障诸趣皆有。且无间业唯人三洲。非北俱卢余趣余界。于三洲内唯女及男。非扇搋等。如无恶戒。有说。父母于彼少恩。彼于父母少羞耻故。谓彼父母生不具身。爱念又微。故言恩少。彼于父母惭愧亦微。要怀重惭愧。方触无间罪。若有人害非人父母亦不成逆罪。少恩羞耻故。谓彼于子无如人恩。子于彼无如人惭愧。已辩业障唯人三洲。余障应知五趣皆有。然烦恼障遍一切处。若异熟障全三恶趣。人唯北洲。天唯无想。于前所辩三重障中说五无间为业障体。五无间业其体是何。颂曰。

&emsp;&emsp;此五无间中&emsp;&emsp;四身一语业

&emsp;&emsp;三杀一诳语&emsp;&emsp;一杀生加行

论曰。五无间中。四是身业。一是语业。三是杀生。一虚诳语。根本业道。一是杀生业道加行。以如来身不可害故。破僧无间。是虚诳语。既是虚诳语。何缘名破僧。因受果名。或能破故。若尔僧破其体是何。能所破人谁所成就。颂曰。

&emsp;&emsp;僧破不和合&emsp;&emsp;心不相应行

&emsp;&emsp;无覆无记性&emsp;&emsp;所破僧所成

论曰。僧破体是不和合性。无覆无记心不相应行蕴所摄。岂成无间。如是僧破因妄语生。故说破僧是无间果。非能破者。成此僧破。但是所破僧众所成。此能破人何所成就。破僧异熟何处几时。颂曰。

&emsp;&emsp;能破者唯成&emsp;&emsp;此虚诳语罪

&emsp;&emsp;无间一劫熟&emsp;&emsp;随罪增苦增

论曰。能破僧人成破僧罪。此破僧罪诳语为性。即僧破俱生语表无表业。此必无间大地狱中。经一中劫受极重苦。余逆不必生于无间。然此不经一大劫者。欲界无有此寿量故。一中劫时亦不满足。经说。天授人寿四万岁时来生人中证独觉菩提故。然不违背寿一劫。言一劫少分中立一劫名故。现有一分。亦立全名。如言此曰。我有障等。若造多逆。初一已招无间狱生。余应无果。无无果失。造多逆人唯一能引。余助满故。随彼罪增苦还增剧。谓由多逆感地狱中。大柔软身多猛苦具。受二三四五倍重苦。或无中夭受苦多时。如何可言余应无果。谁于何处能破于谁。破在何时经几时破。颂曰。

&emsp;&emsp;苾刍见净行&emsp;&emsp;破异处愚夫

&emsp;&emsp;忍异师道时&emsp;&emsp;名破不经宿

论曰。能破僧者。要大苾刍。必非在家苾刍尼等。以彼依止无威德故。唯见行人。非爱行者。以恶意乐极坚深故。于染净品俱躁动故。要住净行方能破僧。以犯戒人无威德故。即由此证。造余逆后。不能破僧。以造余逆。及受彼果。处无定故。于斯且举净行为初。类显端严语具圆等。丑陋讷等无破能故。要异处破非对大师。以诸如来不可轻逼。言词威肃对必无能。唯破异生非破圣者。他不能引得证净故。有说得忍亦不可破。由决定忍佛所说故。为含二义。说愚夫言。要所破僧。忍师异佛。忍异佛说。有余圣道应说僧破。在如是时。此夜必和不经宿住。如是名曰破法轮僧。能障佛法轮坏僧和合故。谓由僧坏邪道转时。圣道被遮暂时不转。言邪道者。提婆达多妄说五事为出离道。一者不应受用乳等。二者断肉。三者断盐。四者应被不截衣服。五者应居聚落边寺。众若忍许彼所说时。名破法轮。亦名僧破。何洲人几破法轮僧。破羯磨僧何洲人几。颂曰。

&emsp;&emsp;赡部洲九等&emsp;&emsp;方破法轮僧

&emsp;&emsp;唯破羯磨僧&emsp;&emsp;通三洲八等

论曰。唯赡部洲人少至九。或复过此能破法轮。非于余洲。以无佛故。要有佛处可立异师。要八苾刍分为二众。以为所破能破第九。故众极少。犹须九人。等言为明过此无限。唯破羯磨通在三洲。极少八人。多亦无限。通三洲者。以有圣教及有出家弟子众故。要一界中僧分二部别作羯磨。故须八人。过此无遮。故亦言等。于何时分容有破僧破羯磨僧。从结界后迄今亦有。至法未灭。破法轮僧。除六时分。何等为六。颂曰。

&emsp;&emsp;初后疱双前&emsp;&emsp;佛灭未结界

&emsp;&emsp;于如是六位&emsp;&emsp;无破法轮僧

论曰。初谓世尊成佛未久。有情有善阿世耶故。恶阿世耶犹未起故。后谓善逝将般涅槃。圣教增广善安住故。必僧和合。佛方涅槃。有余师言。证法性定故。众咸忧戚故。非初非后。于圣教中戒见二疱若未起位亦无破僧。要见疱生方敢破故。未立止观第一双时。法尔由彼速还合故。佛灭后时他不信受。无有真佛为敌对故。未结界时无一界内。僧分二部可名僧破。于此六位无破法轮。如是破僧诸佛皆有。不尔要有宿破他业。于此贤劫迦葉波佛时。释迦牟尼曾破他众故。且止傍论应辩逆缘。颂曰。

&emsp;&emsp;弃坏恩德田&emsp;&emsp;转形亦成逆

&emsp;&emsp;母谓因彼血&emsp;&emsp;误等无或有

&emsp;&emsp;打心出佛血&emsp;&emsp;害后无学无

论曰。何缘害母等成无间非余。由弃恩田坏德田故。谓害父母是弃恩田。如何有恩。身生本故。如何弃彼。谓舍彼恩德田。谓余阿罗汉等具诸胜德及能生故。坏德所依故成逆罪。若有父母子初生时。为杀弃于豺狼路等。或于胎中方便欲杀。由定业力子不命终。彼有何恩弃之成逆。彼定由有不活等畏。于子事急起欲杀心。然弃等时必怀悲愍。数数缘子爱恋缠心。若弃此恩下逆罪触。为显逆罪有下中上。故说弃恩皆成逆罪。或由母等田器法然。设彼无恩但害其命。必应无间生地狱中。诸聪慧人咸作是说。世尊于法了达根源。作如是言。但应深信父母形转杀成逆耶。逆罪亦成。依止一故。设有女人羯剌蓝堕。余女收取置产门中。生子杀何成害母逆。因彼血生者。识托方增故。第二女人但如养母。虽诸所作皆应咨决。而害但成无间同类。故唯人趣结生胜。缘害成害母逆非。唯持养者。若于父母起杀加行。误杀余人无无间罪。于非父母起杀加行。误杀父母亦不成逆。若一加行害母及余。二无表生。表唯逆罪。以无间业势力强故。鸣尊者言。亦有二表。表是积集极微成故。今观彼意表有多微。有逆罪收。有余罪摄。有于阿罗汉无阿罗汉想。亦无决定解。此非阿罗汉。无简别故。害成逆罪。非于父母全与此同。以易识知而不识者。虽行杀害无弃恩心。阿罗汉人无别摽相。既难识是亦难知非。故漫心杀亦成无间。若有害父。父是阿罗汉得一逆罪。以依止一故。然显一逆由二缘成。或以二门诃责彼罪。故告始欠持汝已造二逆。所谓害父杀阿罗汉。若于佛所恶心出血。一切皆得无间罪耶。要以杀心方成逆罪。打心出血无间则无。无决定心坏福田故。若杀加行位。彼未成无学。将死方得阿罗汉果。能杀彼者有逆罪耶无。于无学身无杀加行故。若造无间加行不可转。为有离染及得圣果耶。颂曰。

&emsp;&emsp;造逆定加行&emsp;&emsp;无离染得果

论曰。无间加行若必定成。中间决无离染得果。余恶业道加行中间。若圣道生业道不起。转得相续。定违彼故。非已见谛者。业道罪所触。然我所宗无间加行总说有二。一近二远。近不可转。远有转义。于诸恶行无间罪中。何罪最重。于诸妙行世善业中。何最大果。颂曰。

&emsp;&emsp;破僧虚诳语&emsp;&emsp;于罪中最大

&emsp;&emsp;感第一有思&emsp;&emsp;世善中大果

论曰。为破僧故发虚诳语。诸恶行中此罪最大。如何此罪虚诳语收。由所发言依异想故。谓彼于法有法想。于非法有非法想。于大师有大师想。于己身有非一切智想。然由深固恶阿世耶。隐覆此想。作别异说。设有不以异想破僧。则不能生劫寿重罪。何缘此罪恶行中最。由此毁伤佛法身故。障世生天解脱道故。感第一有异熟果思。于世善中为最大果。能感最极静异熟故。约异熟果故作是说。如其通就五果说者。是则应说与金刚喻定相应思能得大果。谓此能得异熟果外。诸有为无为四阿罗汉果。虽诸无漏无间道思。皆除异熟。得余四果。然此所得最为殊胜。诸结永断。为此果故。为简此故。说世善言。为唯无间罪定生地狱。诸无间同类亦定生彼。非定无间生。非无间业故。无间同类其相云何。颂曰。

&emsp;&emsp;污母无学尼&emsp;&emsp;杀住定菩萨

&emsp;&emsp;及有学圣者&emsp;&emsp;夺僧和合缘

&emsp;&emsp;破坏窣堵波&emsp;&emsp;是无间同类

论曰。言同类者。是相似义。若有于母阿罗汉尼。行非梵行为极污辱。是名害母同类业相。若有杀害住定菩萨。是名害父同类业相。若有杀害有学圣者。是名第三同类业相。若有侵夺僧和合缘。是名破僧同类业相。若有破坏佛窣堵波。是名第五同类业相。有异熟业。于三时中。极能为障。言三时者。颂曰。

&emsp;&emsp;将得忍不还&emsp;&emsp;无学业为障

论曰。若从顶位将得忍时。感恶趣业皆极为障。以忍超彼异熟地故。如人将离本所居国。一切债主皆极为障。若有将得不还果时。欲界系业皆极为障。若有将得无学果时。色无色业皆极为障。此后二位喻说如前。然于此中除顺现受。及顺不定受异熟不定业。并异熟定中非异处熟者。