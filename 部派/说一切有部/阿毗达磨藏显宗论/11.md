## 阿毗达磨藏显宗论卷第十一

### 辩差别品第三之七

缘与因义差别云何。有说。因缘遍不遍异。初四二缘摄六因故。二三二缘非因摄故。六因四缘体。虽无别而义有异。且等无间及所缘缘。既非因摄。故知余二义亦有殊。缘义等故。与因皆别故。有总辩因缘异。言因谓能生。缘能长养。犹如生养二母差别。又缘摄助因方能生。生已相续。缘力长养故。或有说。因唯有一缘乃众多。犹如种子粪土等异。又因不共。共者是缘。如眼如色。又作自事名因。若作他事名缘。如种粪等。又能引起名因。能任持者名缘。如花如带。又近名因。远者名缘。如珠如日。又因能生。缘者能办。如酪出生酥人钻器能办。又正有义名因。能助显发名缘。如字界字缘。于义有差别。如斯等类差别众多。是故因缘别立名想。此总意显因亲缘疏。故因缘中亲疏数广。已随理教略辩诸缘。如是诸缘显法生灭以为作用。应说何缘于何位法而兴作用。颂曰。

&emsp;&emsp;二因于正灭&emsp;&emsp;三因于正生

&emsp;&emsp;余二缘相违&emsp;&emsp;而兴于作用

论曰。前说五因为因缘性。二因作用于正灭时。正灭时言显法现在。灭现前故名正灭时。俱有相应二因。于法灭现前位而作功能。此位二因作功能者。谓俱生品。随阙一时作用。皆无不能取境于现在位。如是二因虽俱一时取果与果。而今但约与果功能。所言三因于正生者。谓未来法于正生位生现前故。名正生时。同类遍行异熟三种法。正生位而作功能。故有说言。等流异熟二果因力牵引令生同类遍行。容有无间等流果起可言彼果于正生时因兴作用。异熟因果必隔远时。其因久灭果方正起。如何作用在果生时。非过去时可有作用。此言作用意显功能。二相别中已曾思择。其因虽灭经无量时。而有功能令自果起。由不共故。自果生时作用虽无。而于自果与功能上立作用名。唯取果功能乃名真作用余名作用皆是假说。已说因缘二时作用。二缘作用与此相违。等无间缘于法生位而兴作用。以彼生时前心心所引开避故。若所缘缘能缘灭位而兴作用。以心心所要现在时方取境故。其增上缘法生灭位皆无障住。故彼作用一切无遮。今应思择。俱有相应及所缘缘。若法生已方兴作用。何须立此二因一缘。若执因缘要有作用。方许立为因缘性者。则未来世应无因缘。然宗所许不应为难。若尔云何说有作用。若离如是二因一缘。正灭位中所引诸法。应无作用取境功能。若作用无亦名缘者。诸阿罗汉最后心等。亦应可立等无间缘。此责非理。前已辩故。说所缘缘非要由有作用方立。何相关涉。而将例彼等无间缘。彼缘要由开避牵引。故唯现在正可安立。于未来世定无彼缘。于现在时曾有作用。故虽过去亦可安立。其所缘缘非唯现在。但有体性皆可成缘。不必要由作用而立。唯于少分少分成缘。得作用名非于一切。云何知有体方得成缘。所缘体若无觉不生故。若所缘缘要有作用后法无为。应有前果。或此作用非据亲生诸果而立。但据诸法起用所凭说为作用。故后无为无前果失。应言何法由几缘生。颂曰。

&emsp;&emsp;心心所由四&emsp;&emsp;二定但由三

&emsp;&emsp;余由二缘生&emsp;&emsp;非天次第故

论曰。此中由言为显故义。谓心心所。四缘故生。其所缘缘。除生心等无别有用。谓六识身及相应法。随其所应以色等五及一切法为所缘缘。心等因缘具五因性。前生自类开避引发。是谓心等。等无间缘此增上缘。即一切法。各除自性随其所应。岂不一缘二因作用。非于彼法生时即有。如何心等四缘故生。如何因缘具五因性。虽法灭位作用方成。而法生时非无功力。离此彼法必不生故。以心心所必仗所缘及托二因方得生故。若法与彼法为所缘。或因无暂时非本论说故。二无心定三缘故生。除所缘缘。非能缘故。此因缘者但有二因。一俱有因。谓二定上生等诸相。二同类因谓前已生自地善法。等无间缘。谓入定心及相应法。增上缘者。谓如前说。岂不无想亦三缘生。是心心所等无间故。亦应说为心等无间。但非心等加行引生故。于此中废而不说。或此无想但声所显。非如二定相对立故。二定何缘。是心等无间而不说。是心等无间缘。由心等力所引生故。如心心所生必系属前心灭故。非如色法可与余心俱时转故。非如得等可有杂乱俱现前故。非如生等。是余伴故。然心方便加行引生故。可说为心等无间与心等起。定相违害故。非心等等无间缘。又为此缘理相违故。谓修行者厌恶现行心心所法入无心定。若无心定复为此缘引心心所。则修行者应于此定无乐起心。为离现行心心所法入无心定。此复引生心心所法。不应正理。故非心等等无间缘。二定刹那前望于后。何缘不立等无间缘。诸念皆由心等引故。非由前念引后令起。若前能引后最后应无果。亦不可说此引出心。已说违心非心缘故。又出定心入心果故。入心无间出心未生。如何说彼为等无间。无等无间缘于中为隔故无间等无间二义有差别前心等力引后法生。后法名为前等无间。刹那无隔立无间名。是故二言其义各别故作是说。若法与心为等无间。彼法亦是心无间耶。应作四句。第一句者。谓无心定出心心所。及第二等诸定刹那。第二句者。谓初所起诸定刹那。及有心位诸心心所生住异灭。第三句者。谓初所起诸定刹那。及有心位心心所法。第四句者。谓第二等诸定刹那。及无心定出心心所生住异灭。若法与心为等无间。与无心定为无间耶。应作四句。谓前第三第四句为今第一第二句。即前第一第二句为今第三第四句。余不相应及诸色法。皆因增上二缘所生。复云何知世间诸法。唯如上说因缘所生。非自在天我胜性等一因所起。由次第故。谓诸世间若自在等一因生者。则应一切俱时而生非次第起。因现有故。何法为障令不俱生。现见诸法次第而起。故知非但一因所生。若执世间随自在欲前后差别故非顿起。是则应许非一因生。亦许欲为法生因故。此欲前后生灭差别理亦不成。因无异故。非因无异果有差别。要待异因果方别故。或差别故。应许顿生。所因前后无差别故。是则诸法亦应顿生。谁能为障令不顿起。若自在欲更待余因。前后次第差别生者。应所因法复待余因。则所待因应无边际。因无边故无始义成。不越释门因缘正理。徒异名说自在为因。又无用故。不应妄执世间诸法自在为因。非自在天作大功力。生世间法少有所用。故不应谓自在为因。若为发生自欢喜者。但应发喜何用生余。若喜离余方便不发。是则彼喜余方便生。自在于斯应非自在。于喜既尔余亦应然。差别因缘不可得故。或余方便应余方便生。何用计从自在天所起。若余方便离余方便生喜。亦应非余方便所起。或生苦具逼害有情。为发自喜。咄哉何用事斯暴恶自在天为。又信世间唯从自在一因所起。则拨世间现见罪福诸士用果。若言自在待余罪福助发功能方成因者。但是朋敬自在天言。离所余因缘不见别用故。时地水等种种因缘。于芽等生现有功力。芽等随彼成有无故。于芽等生除彼功力不见别用。故不应计世间法起自在为因。自在既然。我胜性等亦应准此如应思择。故无有法唯一因生。但从如前所说种种因缘所起。其理极成。既言色法因及增上二缘所生。大种所造总名为色。于中云何大种所造。自他相望互为因缘。颂曰。

&emsp;&emsp;大为大二因&emsp;&emsp;为所造五种

&emsp;&emsp;造为造三种&emsp;&emsp;为大唯一因

论曰。初言大为大二因者。是诸大种更互相望。但为俱有同类因义。俱起前生为因别故。谓随阙一余不生故。更互相望有俱有因。性类虽别而同一事。更相顺故。有同类因。大于所造能为五因。何等为五。谓生依立持养别故。虽同时生而随转故。如互起影灯焰发明。大于所造得成因义。如是五因但是能作因之差别。大望所造为余五因。理不成故。非一果故。非俱有因非相应因。不相应故。非染污故。非遍行因非异熟因。无记性故。非同类故。非同类因。问答决择如顺正理。又本论中亦有文证。大望造色无五种因。如说。有色处非无记为因。亦非无记谓善色处。若尔应与经论相违。如契经言。因四大种施设色蕴。本论亦言。四大所造因增上等。俱不相违。据生因等五因说故。大与所造为生因者。从彼起故。如母生子为依因者。随彼转故。如臣依王为立因者。能任持故。如地持物为持因者。由彼力持令不断故。如食持命为养因者。能增长故。譬如树根水所润沃。如是则显大与所造为起变持住长因性。或生因者。一切大种生所造色。非离诸大种有造色生故。造色生已。同类相续不断位中。火为依因。能令干燥不烂坏故。水为立因。能为浸润令不散故。地为持因。能任持彼令不坠故。风为养因。能引发彼令增长故。如是大种虽与所造无俱有等五种因义。而有生等五种别因。故与经论无相违失。诸所造色自互相望。但有三因。所谓俱有同类异熟。据所造类容有三因非一切。有俱有因者。谓随心转。身语二业七支相望展转为因。同类因者。一切前生于后同类。异熟因者。谓诸不善及善有漏身语二业。能招异熟眼等色等。所造于大但为一因。谓异熟因。身语二业能招异熟四大种。故已辩诸法尔所缘生。当随宗委辩等无间缘义。前虽总说诸心心所已生。除最后为等无间缘。未决定说何心无间有几心生。复从几心有何心起。今当定说心有多种。如何依彼可定说耶。且略说心有十二种。云何十二。颂曰。

&emsp;&emsp;欲界有四心&emsp;&emsp;善恶覆无覆

&emsp;&emsp;色无色除恶&emsp;&emsp;无漏有二心

论曰。且于欲界有四种心。谓善不善有覆无记无覆无记。色无色界各有三心。谓除不善余如上说。如是十种说有漏心。若无漏心唯有二种。谓学无学合成十二。此十二心互相生者。颂曰。

&emsp;&emsp;欲界善生九&emsp;&emsp;此复从八生

&emsp;&emsp;染从十生四&emsp;&emsp;余从五生七

&emsp;&emsp;色善生十一&emsp;&emsp;此复从九生

&emsp;&emsp;有覆从八生&emsp;&emsp;此复生于六

&emsp;&emsp;无覆从三生&emsp;&emsp;此复能生六

&emsp;&emsp;无色善生九&emsp;&emsp;此复从六生

&emsp;&emsp;有复生从七&emsp;&emsp;无覆如色辩

&emsp;&emsp;学从四生五&emsp;&emsp;余从五生四

论曰。欲界善心无间生九。谓自界四色界二心。于入定时及续生位。如其次第生善染心。生何善心。复何地摄。此于初位生加行心。若于后时生离欲得。随顺住故无容起彼。生得善心生在此间。不能令彼起现前故。有说。彼心未至地摄。有言。亦摄在初静虑。有说。亦在静虑中间。尊者瞿沙作如是说。乃至亦在第二静虑。如超定时隔地而起。有作是说。非等引心。无力能牵隔地心起。是故彼说理定不然。及无色一于续生位欲善无间生彼染心。并学无学随顺住故。欲善无间必定不生。色无色缠无覆无记。彼皆系属自界心故。亦定不生无色界善。以彼于此四远远故。一所依远。二行相远。三所缘远。四对治远。即此复从八无间起。谓自界四色界二心。于出定时从彼善起。被初静虑染定恼时。从彼染心生于欲善。求依下善为防退故。及学无学谓出观时。染谓不善有覆无记。二各从十无间而生。谓自界四色无色六。于续生位上界六心。皆可命终生欲二染。必无无漏生染污心。故此非从学无学起。即此无间能生四心。谓自界四余无生理。必无下地染心无间能生上地及无漏心。余谓欲缠无覆无记此心从五无间而生。谓自界四及色界善。欲界化心从彼生故。即此无间能生七心。谓自界四及色界二。善与染污。于入定时欲界化心还生彼善。于续生位欲界无覆生彼染心。并无色一。于续生位此无覆心能生彼染。如是已辩欲界四心无间从生能生决定。色界善心无间生十一。谓除无色无覆无记心异熟生心属自界故。即此复从九无间起。谓除欲界二染污心。及除无色无覆无记。有覆从八无间而生。除欲二染及学无学。即此无间能生六心。谓自界三欲善不善有覆无记。无覆从三无间而起。谓唯自界余无生理。即此无间能生六心。谓自界三欲无色染。已辩色界三心相生。无色界善无间生九。谓除欲善欲色无覆。即此从六无间而生。谓自界三及色界善。并学无学有覆无间能生七心。谓自界三及色界善欲色界染。即此亦从七无间起。谓除欲色染及学无学心无覆。如色说从三无间生。谓自界三余皆非理。即此无间能生六心。谓自界三及欲色染。已辩无色三心相生。学心从四无间而生。谓即学心及三界善。即此无间能生五心。谓前四心及无学一。非三界染。互相违故。非诸无覆。不明利故。余谓无学从五无间生。谓三界善及学无学二。即此无间能生四心。谓三界善及无学一。不生学心彼非果故。非染无覆如前说故。说十二心互相生已。云何分此为二十心。颂曰。

&emsp;&emsp;十二为二十&emsp;&emsp;谓三界善心

&emsp;&emsp;分加行生得&emsp;&emsp;欲无覆分四

&emsp;&emsp;异熟威仪路&emsp;&emsp;工巧处通果

&emsp;&emsp;色界除工巧&emsp;&emsp;余数如前说

论曰。三界善心各分二种。谓加行得生得别故。欲界无覆分为四心。一异熟生。二威仪路。三工巧处。四通果心。色无覆心分为三种。除工巧处。上界都无造作种种工巧事故。无色界无行等事故。无威仪路。无摄受支三摩地故。亦无通果。依如是理欲界有八。色界有六。无色有四。学无学心合为二十。如是二十互相生者。且说欲界八种心中加行善心无间生十。谓自界七除通果心。自类静定无间生故。及色界一加行善心并学无学。即此复从八无间起。谓自界四二善二染。及色界二加行有覆。并学无学生得善心无间生九。谓自界七除通果心。及色无色有覆无记。即此复从十一心起。谓自界七除通果心。及色界二加行有覆。并学无学二染污心无间生七。谓自界七除通果心。即此复从十四心起。谓自界七除通果心。及色界四除加行善与通果心。并无色三除加行善。异熟威仪无间生八。谓自界六除加行善与通果心。及色无色有覆无记。即此复从七无间起。谓自界七除通果心。工巧处心无间生六。谓自界六除加行善与通果心。果此复从七无间起。除通果心。从通果心无间生二。谓自界一即通果心。及色界一即加行善。即此亦从二无间起。谓即前说自色二心。说欲界心互相生已。次说色界六种心中从加行善心无间生十二。谓自界六及欲界三。加行生得与通果心。并无色一加行善心学无学心。即此复从十无间起。谓自界四除威仪路与异熟生。及欲界二加行通果。并无色二加行有覆。学无学心生得善心无间生八。谓自界五除通果心。及欲界二不善有覆。并色界一有覆无记。即此复从五无间起。谓自界五除通果心。有覆无记无间生九。谓自界五除通果心。及欲界四二善二染。即此复从十一心起。谓自界五除通果心。及欲界三生得善心威仪异熟。并无色三除加行善。异熟威仪无间生七。谓自界四除加行善与通果心。及欲界二不善有覆。并无色一有覆无记。即此复从五无间起。谓自界五除通果心。从通果心无间生二。谓自界二加行通果。即此亦从二无间起。谓即前说自界二心。说色界心互相生已。次说无色四种心中加行善心无间生七。谓自界四及色界一。加行善心并学无学。即此复从六无间起。谓自界三唯除异熟。及色界一加行善心。并学无学生得善心无间生七。谓自界四及色界一有覆无记。并欲界二。不善有覆。即此复从四无间起。谓自界四。有覆无记无间生八。谓自界四。及色界二加行有覆。并欲界二不善有覆。即此复从十无间起。谓自界四及色界三。生得异熟与威仪路。并欲界三。名如色说。异熟生心无间生六。谓自界三除加行善。及色界一有覆无记。并欲界二不善有覆。即此复从四无间起。谓自界四。说无色心互相生已。次说无漏二种心中从有学心无间生六。谓通三界加行善心。及欲生得并学无学。即此复从四无间起。谓三加行及有学心。从无学心无间生五。谓前有学所生六中除有学一。即此复从五无间起。谓三加行及学无学。复有何缘加行无间。能生异熟工巧威仪。非彼无间生加行善。且异熟生由先业力所引发故。势力羸劣。非作功用所引发故。不能引起加行善心。故彼不能生加行善。出心不由功用转故。加行无间生彼无违。工巧威仪势力羸劣。乐作功用。引发工巧及威仪故。不能引起加行善。心出心不由功用转故。加行无间生彼无违。若尔染心不应无间生加行善。染着境界违背善故。势力劣故。无斯过失厌倦烦恼数数现前。作是思惟。说何方便令无义聚止息不行。便如实知起过失境能生功德。脱我当起烦恼现前。寻复觉知起善防护。由斯愿力能起加行。无始时来数习染故。势力不劣。故染无间生加行善。欲界生得行相明利。非胜功用之所引发。以明利故。可有从彼。学无学心色界加行无间而起。非胜功用所引发故。不能从此引生彼心。色无色界生得善心不明利故。非胜功用所引发故。非学无学他界加行无间而起。亦非从此引生彼心。又欲生得以明利故。可从色染无间而生。能为防护色界生得不明利故。非无色染无间而起。作意有三。谓自共相胜解作意。有差别故。云何名为自相作意。谓观诸色变碍为相。乃至观识了别为相。如是等观相应作意。云何名为共相作意。谓十六行相应作意。云何名为胜解作意。谓不净观及四无量有色解脱胜处遍处。如是等观相应作意。如是三种作意无间圣道现前圣道无间亦能具起三种作意。若作是说。便顺此言不净观俱行修念等觉分。有余师说。唯从共相作意无间圣道现前。圣道无间方能具起三种作意。若尔何故契经中言。不净观俱行修念等觉分。由不净观调伏心已。方能引生共相作意。从此无间圣道现前。依此展转密意而说。故无有过。有余复言。唯从共相作意无间圣道现前。圣道无间亦唯能起共相作意。此言有失。所以者何。依未至等三地证入正性离生。圣道无间可生欲界共相作意。以欲界中共相作意去彼圣道非极远故。若依第二第三第四静虑证入正性离生。圣道无间起何作意。非起欲界共相作意。以极远故。又于彼地无容有故。以非彼地已有曾得。共相作意异于曾得顺决择分。非诸圣者顺决择分可复现前。非得果已可重发生加行道故。彼今应说。此圣道后起何共相作意现前。岂不系属顺决择分。亦修彼类共相作意。如观诸行皆是无常。观一切法皆是无我。涅槃寂静圣道无间引彼现前。此救非理。系属加行所修作意。非得果后可引现前。是彼类故。前说圣道无间通三作意现前。于理为善。若依未至定得阿罗汉果。后出观心。或即彼地或是欲界。依无所有处得阿罗汉果。后出观心。或即彼地或是有顶。若依余地得阿罗汉果。后出观心唯自非余地。于欲界中有三作意。一闻所成。二思所成。三生所得。色界亦有三种作意。一闻所成。二修所成。三生所得。无思所成。举心思时即入定故。无色唯有二种作意。一修所成。二生所得。欲界闻思作意无间圣道现前。圣道无间具起三种作意现前。以诸圣道起必系属加行道故。非生得善作意无间圣道现前。色界闻修作意无间圣道现前。圣道无间亦唯起彼二种作意。无色唯修作意无间圣道现起。圣道无间亦唯起修不起生得。若生第二静虑已上。起初静虑三识身时。诸有未离自地染者。彼从自地善染无记。作意无间三识现前。三识无间还生自地三种作意。诸有已离自地染者。除染作意。唯善无记作意无间三识现前。三识无间亦唯起此二种作意。于前所说十二心中。何心现前。几心可得。颂曰。

&emsp;&emsp;三界染如次&emsp;&emsp;得七六二种

&emsp;&emsp;色善二学三&emsp;&emsp;二无余自得

论曰。欲界染心正现前位。十二心内容得七心。色界染心正现前位。十二心内容得六心。无色染心正现前位。十二心内容得二心。为一刹那应言不尔。谓起欲界染污心时。或界退还。或续善本。或退胜德。于此三位随容有数。总得七心界退还时。得自界四并色界染。亦容可得。续善本位得自善心。以疑心中续善根故。退胜德位三界染心及有学心。皆容可得。若起色界染污心时。或界退还。或退胜德随容有数。总得六心界退还时。得自三种。及得欲界无覆无记。谓通果心退胜德位。色无色界二染污心。及有学心皆容可得。若起无色染污心时。顿得二心。谓学自染。此中唯有退胜德位。色界善心正现前位。十二心内容得二心。谓自善心无覆无记。由升进故。若有学心正现前位。十二心内容得三心。谓有学心及色无覆并无色善。若初证入正性离生尔时学心即名为得。若以圣道离欲界染。最后所起解脱道时得色无覆。若以圣道离色界染得无色善。此中离言非究竟离。以于色染未全离时。无色善心已可得故。二谓欲色无覆无记。此二心中都无所得。余谓前说染等心。余谓无色界无覆无记。欲无色善及无学心。不说彼心正现前位得心差别。应知彼心正现前位。唯自可得诸所言得。据此类心先无所成。今创得故。