## 舍利弗阿毗昙论卷第二十二

### 绪分定品第十之余

何谓共不净想定。如比丘观察自身。从顶至足从足至顶。乃至皮肤皆是不净。谓骨齿爪发薄皮厚皮。血肉筋脉脾肾心肺。大小便利涕唾脓血。膏肪脑膜泪汗骨髓。如明眼人观仓中谷胡麻麦豆种种别异。如是比丘观自身。从顶至足皆是不净。如实人若想忆想。是谓不净想。若定此想共生共住共灭。是名共不净想定。复次比丘。思惟骨知骨解骨受骨。乃至思惟泪汗知泪汗解泪汗受泪汗。如实人若想忆想。是名共不净想定。复次比丘观四大身。此身有地大水火风大。如屠牛师屠师弟子。屠牛四分。若坐若立观此四分。如是比丘观四大身。有地大水火风大。观此诸大各各相违。此身诸大依于外大。饮食长养羸劣不坚。念念摩灭暂住不久。如实人若想忆想。乃至是名共不净想定。复次比丘观身尽空俱空。以念遍知解行。犹如竹[竺-二+韋]尽空俱空。如是比丘观身尽空俱空。以念遍知解行。如实人若想忆想。乃至是名共不净想定。复次比丘观身如痈疮。身有九疮津漏门。所出津漏皆是不净津漏。是胎始膜是腐败是臭秽。是可恶津漏。眼出眵泪脓血津漏耳出耵聍脓血津漏。鼻出涕唾脓血津漏。口出涎唾脓血津漏。二处出便利脓血津漏。如人痈疮干痂久住。如是九疮津漏门所出。皆是不净津漏。是胎始膜是腐败。是臭秽是可恶津漏。乃至如摩诃迦葉所说。四大身是衰耗相违津漏。众病居处众苦依处。爱护身者如爱护死尸。寿命短促。如实人若想忆想。乃至是名共不净想定。复次比丘若见死尸弃在冢间。若一日至三日。观自身如是法如是相未离是法。如实人若想忆想。乃至是名共不净想定。复次比丘若见死尸弃在冢间。若一日二日膖胀青瘀。观自身如是法如是相。未离是法。如实人若想忆想。乃至是名共不净想定。复次比丘若见死尸弃在冢间。若一日至三日。为乌鸟虎狼若干诸兽之所食啖。观自身如是法如是相。未离是法。如实人若想忆想。乃至是名共不净想定。复次比丘若见死尸。骨节相连青赤烂坏。脓血不净臭秽可恶。观自身如是法如是相。未离是法。如实人若想忆想。乃至是名共不净想定。复次比丘若见死尸。骨节相连血肉已离筋脉未断。观自身如是法如是相。未离是法。如实人若想忆想。乃至是名共不净想定。复次比丘若见死尸。骨节已坏未离本处。观自身如是法如是相。未离是法。如实人若想忆想。乃至是名共不净想定。复次比丘若见死尸。骨节已坏远离本处。脚髀膊臗脊胁肋手足肩臂项髑髅各各异处。观自身如是法如是相。未离是法。如实人若想忆想。乃至是名共不净想定。复次比丘若见死尸。骨节久故色白如贝。色青如鸽朽败碎坏。观自身如是法如是相。未离是法。如实人若想忆想。乃至是名共不净想定。复次比丘观骨胞膖胀青瘀。上有赤烂相离散。如实人若想忆想。乃至是名共不净想定。复次比丘知骨解骨受骨。乃至思惟散知散解散受散。如实人若想忆想。乃至是名共不净想定。何谓共不净想定。若比丘从顶至足从足。至顶乃至皮肤皆是不净。谓骨齿爪发薄皮厚皮。乃至泪汗骨髓。如明眼人观仓中谷胡麻麦豆种种别异。如是比丘观见自身。从顶至足皆是不净。如实人若想忆想。是名不净想。以此想调伏心。修令柔软令定心住。是名共不净想定。复次比丘观身四大。乃至思惟骨解骨受骨。乃至思惟散知散解散受散。如实人若想忆想。是谓不净想。以此想调伏心修令柔软。得定心住正住。是名不净想定。

何谓入火定。如比丘内火大受为火。内地水风大受为薪。比丘以内火大内地水风大。思惟烟知烟解烟受烟。思惟炎知炎解炎受炎。比丘如是不放逸观。烟炎如大火聚。若修此定已。烟炎如大火聚。是名入火定。复次比丘内火大受为火。外地水风大草木枝叶受为薪。比丘以内火大外地水风大草木枝。叶思惟烟知烟解烟受烟。乃至是名入火定。复次比丘内火大受为火。内外地水风大草木枝叶受为薪。比丘以内火大内外地水风大草木枝叶。思惟烟知烟解烟受烟。乃至是名入火定。复次比丘外火大受为火。内地水风大受为薪。比丘以外火大内地水风大。思惟烟知烟解烟受烟。乃至是名入火定。复次比丘外火大受为火。外地水风大草木枝叶受为薪。比丘以外火大外地水风大草木枝叶。思惟烟知烟解烟受烟。乃至是名入火定。复次比丘外火大受为火。内外地水风大草木枝叶受为薪。比丘以外火大内外地水风大草木枝叶。思惟烟知烟解烟受烟。乃至是名入火定。复次比丘内外火大受为火。内地水风大受为薪。比丘以内外火大受为火。内地水风大。思惟烟知烟解烟受烟。乃至是名入火定。复次比丘内外火大受为火。外地水风大草木枝叶受为薪。比丘以内外火大外地水风大草木枝叶。思惟烟知烟解烟受烟。乃至是名入火定。复次比丘内外火大受为火。内外地水风大草木枝叶受为薪。比丘以内外火大内外地水风大草木枝叶。思惟烟知烟解烟受烟。乃至是名入火定。

何谓共证知神足定。欲定断行成就修神足。精进定心定慧定断行成就修神足。受种种神足震动大地。以一为多以多为一。若近若远。高山墙壁彻过无阂。如行虚空。结加趺坐陵空如鸟。出入地中如出没水。履水如地。身出烟炎如大火聚。日月威德以手扪摸。乃至梵天身得自在。云何动地。如比丘受少地想。受无量水想。若欲动地动正动。如所欲随所欲尽所欲。如沽酒师沽酒师弟子压酒已。以囊投大水中。手执两角抬举随意牵挽自在。如所欲随所欲尽所欲。如是比丘受少地想。受无量水想。若欲动地动正动。如所欲随所欲尽所欲。是名地动定。云何以一为多。如比丘定亲近多修学已。于自身起心化为余色身。支节具足诸根无缺。如陶师陶师弟子治成调泥为种种器。悉能成办能得财利。如是比丘于自身起心。化为余色身。支节具足诸根无缺。如是思惟。此四大色身所化色身。四大色身异。所化色身异。于此四大色身起心。化为余色身。支节具足诸根无缺。如人出箱中衣。如是思惟。此是箱此是衣。箱异衣异。以箱故出衣。如是比丘思惟此四大色身此所化身色。四大色身异。所化色身异。于此四大色身起化心。化为余色身。支节具足诸根无缺。若化为二身三身乃至百身千身。随所欲化为种种身。是名以一为多定。云何以多为一。如比丘定亲近多修学已。以神足化无量身还为一身。如人散种种谷子布地还摄为一聚。如是比丘以神足化作无量身。还摄为一身。是名以多为一定。云何彻过无阂。如比丘定亲近多修学已。若近若远高山墙壁。彻过无碍如游虚空。近谓光明来至于眼。现在已前。不灭不没不除不尽。远谓光明不来至眼。不现在前。灭没除尽。山有二种。土山石山严窟沙石。是名山。墙壁二种。木墙壁土墙壁。若近若远高山墙壁。思惟一切高山墙壁皆空。如比丘于此地山岸棘刺处幽险深河。悉不思惟。但思惟平等如地。如磔牛皮钉布平地无有襵皱。比丘如是不放逸观故。能近物远物。高山墙壁彻过无阂如游虚空。是名彻过无阂定。云何结加趺坐陵虚如鸟。如比丘定亲近多修学已。上升空虚结加趺坐。游于东方南西北方四维上下。犹如飞鸟离地至空。如是比丘不放逸观故。结加趺坐游空如鸟。是名游空定。云何出入地中如出没水。如比丘定亲近多修学已。出入地中如出没水。比丘思惟地为水知水解水受水。如是比丘不放逸观故。出入地如水。是名出入地如水定。云何履水如地。如比丘定亲近多修学已。履水如地。比丘思惟水为地知地解地受地。比丘如是不放逸观故。履水如地。是名履水如地定。

云何身出烟炎如大火聚。如比丘定亲近多修学已。身出烟炎如大火聚。比丘受内火大为火。内地水风大为薪。以内火大地水风大。思惟出烟知烟解烟受烟。思惟出炎知炎解炎受炎。比丘如是不放逸观故。身出烟炎如大火聚。是名身出烟炎如大火聚定。云何日月威德以手扪摸。如比丘定亲近多修学已。日月威德以手扪摸。比丘思惟日月为近知近解近受近。比丘住阎浮提。能舒右手扪摸日月。复次比丘自身起心。化为余色身。支节具足诸根无缺。以此化身至四天王上。以手扪摸日月。又以此四大色身。至四天王上。以手扪摸日月。是名日月威德以手扪摸定。云何乃至梵天身得自在。如比丘定亲近多修学已。乃至梵天身得自在。比丘从自身起心。化为余色身。支节具足诸根无缺。以此化身至梵天上亲近梵天。共住共坐共去来共入定。知见共言说。又以此四大色身。飞到梵天亲近梵天。共住共坐共去来共入定。知见共言说。是名乃至梵天身得自在定。若比丘定亲近多修学已。得报定若入定不入定。能作种种无量神足。谓动地乃至梵天身得自在。是名共证知神足定。

何谓共证知天耳定。如比丘若取野雚荻声想。比丘心离于野粗雚荻声。令心入细野雚荻声。比丘以细野雚荻声调心柔软。令心入于天耳智证。如是不放逸观。得共证知天耳。得定心住正住。比丘得定已。令心向于人声。人何所论何所说。比丘如是不放逸观。得闻人声。如人所论所说悉皆闻之。如比丘定亲近多修学已。令心向于地狱。畜生饿鬼天声。天何所论何所说。比丘如是不放逸观。得闻天声。如所论所说悉皆闻之。如比丘定亲近多修学已。以天耳清净过人。一时闻二种声。人非人声。若比丘定亲近多修学已。得报定若入定不入定。以天耳清净过人。一时闻二声。人非人声。是名共证知天耳定。

何谓共证知他心定。如比丘取自心相。我心何因生何由灭。何亲近何远离。比丘如是取自心相已。令心向他心证知。比丘如是不放逸观。得共证知他心定心住正住。比丘得定已。欲知人心何所思何所觉何所思惟。比丘如是不放逸观。能知人心如所思如所觉如所思惟。悉皆知之。如比丘定亲近多修学已。欲知地狱畜生饿鬼天心何所思何所觉何所思惟。比丘如是不放逸观。能知地狱饿鬼畜生天心如所思如所觉如所思惟。悉皆知之。如比丘定亲近多修学已。能知他人他众生心。有欲心如实知有欲心。无欲心如实知无欲心。有恚心如实知有恚心。无恚心如实知无恚心。有痴心如实知有痴心。无痴心如实知无痴心。没心如实知没心。散心如实知散心。少心如实知少心。多心如实知多心。不定心如实知不定心。定心如实知定心。不解脱心如实知不解脱心。解脱心如实知解脱心。有胜心如实知有胜心。无胜心如实知无胜心。若比丘定亲近多修学已。得报定若入定不入定。能知他人他众生心。有欲心如实知有欲心。乃至有胜心无胜心。如实知有胜心无胜心。是名共证知他心定。

何谓共证知宿命定。如比丘思惟无间心。后心前心渐渐无间。比丘如是思惟无间心。得证知共心无间定心住正住。比丘得定已。忆念一心二心三心四心五心十心乃至百心千心若过或有母腹中生初识。比丘如是思惟。何心灭已母腹中生初识。比丘令心向宿命证知。比丘如是不放逸观。得共宿命证知定。心住正住。比丘得定忆念不难。彼本生本有本居处本所起本我分。若欲终心。若心灭已。母腹中受初识。若修此定忆念不难。比丘如是思惟我本何名何姓何生何食何寿命何究竟住受何苦乐。比丘若修此定。知我本如是名如是姓如是生如是食如是寿命如是究竟住如是受苦乐。是名共证宿命定。如比丘定亲近多修学已。忆念一生二生乃至百生千生若过。或曾在无想天上住。知无间心障碍。以凡夫未闻故。言我本不曾在彼忽然自生。以圣人闻故。如是思惟我宿命。始由心证知有如是天。是色无想无受无心住处。比丘如是思惟。我若忆念宿命色。比丘思惟无间色。后色前色渐渐无间。比丘如是思惟无间。色得共证知宿命色无间定。心住正住。比丘得定已忆念不难。是名共证知宿命定如比丘定想。亲近多修学已。忆念一生二生乃至百生千生若过。或有曾在无色天上。以无间色障阂。以凡夫未闻故。言我本不曾在彼忽然自生。以圣人闻故。如是思惟我宿命。由色证知有如是无色有想有受。若无色地。比丘如是思惟。我若忆念宿命心。比丘思惟后心前心渐渐无间。比丘如是思惟无间心。得共宿命心无间定。心住正住。比丘得定已。忆念不难。是名共证知宿命定。如比丘定亲近多修学已。忆念种种无量宿命。若忆念一生二生乃至百生千生。若劫成若劫坏若劫成坏。我本曾在彼。如是名如是姓乃至如是受苦乐。我此命终生彼。彼命终生此。于此成就行。忆念种种无量宿命。若比丘定亲近多修学已得报定若入定不入定。忆念种种无量宿命。从一生乃至于此成就行。是名共证知宿命定。

何谓共明想定。如比丘取诸明相。谓火光日月星宿光摩尼珠光。取诸光明相已。若树下露处。思惟光明知光明受光明。如实人若想忆想。是名光明想。若定此想共生共住共灭。是名共明想定。如比丘定亲近多修学已。若树下露处。以清净心遍解行有明胜心。如实人若想忆想。是名明想。若定此想共生共住共灭。是名共明想定。如比丘定亲近多修学已。若一树下。若二三乃至十树下。以清净心遍解行有明胜心。如实人若想忆想。是名明想。若定此想共生共住共灭。是名共明想定。如比丘定亲近多修学已。若一园二三乃至十园。以清净心遍解行有明胜心。如实人若想忆想。是名明想。若定此想共生共住共灭。是名共明想定。如比丘定亲近多修学已。若一园二三乃至十园。以清净心遍解行有明心胜。如实人若想忆想。是名明想。若定此想共生共住共灭。是名共明想定。如比丘定亲近多修学已。若一聚落二三乃至十聚落。以清净心遍解行有明心胜。如实人若想忆想。是名明想。若定此想共生共住共灭。是名共明想定。如比丘定亲近多修学已。若一园二三乃至十园。以清净心遍解行有明心胜。如实人若想忆想。是名明想。若定此想共生共住共灭。是名共明想定。如比丘定亲近多修学已。水陆周匝。以清净心遍解行有明心胜。如实人若想忆想。是名明想。若定此想共生共住共灭。是名共明想定。如比丘定亲近多修学已。以天眼清净过人。见众生生死好色恶色善道恶道卑胜。知众生造业。此众生身恶行成就。口意恶行成就。谤贤圣邪见造邪见业。身坏命终堕地狱畜生饿鬼。此众生身善行成就。口意善行成就。不谤贤圣正见。造正身业。身坏命终生天上人中。如是以天眼清净过人。见众生生死好色恶色善道恶道。知众生造业。修此定已。以天眼清净过人。见众生生死。乃至知所造业。是名共明想定。若比丘定亲近多修学已。得报定。若入定不入定。以天眼清净过人。见众生生死。乃至知众生所造业。是名共明想定。

何谓无间定。比丘思惟无常苦空无我涅槃寂静。得定心住。得定已得初圣五根。以得初圣五根故。上正决定。离凡夫地未得须陀洹果。若中命终。无有是处。若未得须陀洹果。堕地狱畜生饿鬼。无有是处。若比丘定亲近多修学已。得无间定向须陀洹果。若此定无间灭已。得须陀洹果。是名无间定。若比丘定亲近多修学已。得无间定向斯陀含果。若此定无间灭已。得斯陀含果。是名无间定。若比丘定亲近多修学已。得无间定。向阿那含果。若此定无间灭已。得阿那含果。是名无间定。若比丘定亲近多修学已。得无间定。向阿罗汉果。若此定无间灭已。得阿罗汉果。是名无间定。云何定根。学人离烦恼。圣心入圣道。若坚信坚法。是名定根。云何定根学人离烦恼。圣心入圣道若坚信坚法。及余趣人见行过患。观涅槃寂灭。若实人观苦集灭道。未得欲得。未解欲解。未证欲证。修道离烦恼。见学人若须陀洹斯陀含阿那含观智具足。若智地若观解脱心。若得四沙门果。若须陀洹果斯陀含果阿那含果。无学人阿罗汉。未得圣法。欲得修道。观智具足。若智地若观解脱心。得阿罗汉果已。如实人如趣人。若心住正住专住缘住。心一定一乐。不分散不舍。心依意心独处定力定觉正定。是名定根。云何定力。定根是名定力。云何定觉。定力是名定觉。云何正定。若定善顺不逆。是名正定。云何邪定。若定不善不顺逆。是名邪定。

云何圣定。若定无漏。是名圣定。云何非圣定。若定有漏。是名非圣定。

云何有漏定。若定有染。是名有漏定。云何无漏定。若定无染。是名无漏定。

云何有染定。若定有求。是名有染定。云何无染定。若定无求。是名无染定。云何有求定。若定当取。是名有求定。云何无求定。若定非当取。是名无求定。

云何当取定。若定有取。是名当取定。云何非当取定。若定无取。是名非当取定。

云何有取定。若定有胜。是名有取定。云何无取定。若定无胜。是名无取定。

云何有胜定。若定有取。是名有胜定。云何无胜定。若定不取。是名无胜定。复次若定有余定胜妙过。是名有胜定。若定无余定胜妙过是名无胜定复次若修定已如来于一切法无碍知见得由力尊胜无上正觉如来十力成就四无所畏。大慈大悲转于法轮。自在成就。除此定若余定。是名有胜定。若上所除定。是名无胜定。

云何受定。若定内是名受定。云何非受定。若定外是名非受定。

云何内定。若定受是名内定。云何外定。若定非受。是名外定。

云何有报定。若定报法。是名有报定。云何无报定。若定报若非报非报法。是名无报定。

云何共凡夫定。若定非凡夫入出凡夫亦入出。是名共凡夫定。云何不共凡夫定。若定非凡夫入出。是名不共凡夫定。云何非凡夫共定。若定凡夫入出非凡夫亦入出。是名非凡夫共定。云何非凡夫不共定。若定凡夫入出非凡夫不入出。是名非凡夫不共定。

云何共声闻定。若定非声闻入出声闻亦入出。是名共声闻定。云何不共声闻定。若定非声闻入出声闻不入出。是名不共声闻定。云何非声闻共定。若定声闻入出非声闻亦入出。是名非声闻共定。云何非声闻不共定。若定声闻入出非声闻不入出。是名非声闻不共定。<a name="ru_dian_ding"></a>云何如电定。若定少少住少时住。如电少少住少时住定亦如是。是名如电定。云何如金刚定。若定无量无量住无量时住。如金刚无量无量住无量时住定亦如是。是名如金刚定。复次若定修已。渐少烦恼分。如电从云中出昭少闇分便速灭。定亦如是。是名如电定。若定修已断一切烦恼。若粗若微无不断灭。无不断灭。如金刚投于珠石无不破坏摧折。定亦如是。是名如金刚定。复次若修定得须陀洹果斯陀含果阿那含果。是名如电定。若修定得阿罗汉果。是名如金刚定。复次若修定得须陀洹果乃至阿罗汉果辟支佛道。是名如电定。若修定若如来所修定。于一切法无碍知见得。由力尊胜无上正觉。如来十力成就四无所畏。大慈大悲转于法轮。自在成就。是名如金刚定。

云何不定得定。若定得不定得难得难持。是名不定得定。云何定得定。若定得决定得不难得易持。是名定得定。

云何有行难持定。若定得不定得。难得难持。无由力尊自在。不如所欲。不随所欲。不尽所欲。有行难入出。如船逆水难行。定亦如是。是名有行难持定。云何无行易持。定若定得决定得不难得易得。由力尊自在如所欲随所欲尽所欲。无行入出。如船顺水易行。定亦如是。是名无行易持定。

云何一分修定。若修定已。想有光明但不见色。若见色不想有光明。是名一分修定。云何二分修定。若修定已。想有光明亦见色。是名二分修定。复次若修定已。生智但不断烦恼。若断烦恼不生智。是名一分修定。若修定已。智生能断烦恼。是名二分修定。复次若修定已尽智生。非无生智。是名一分修定。若修定已。尽智生及无生智。是名二分修定。

云何有想定。若定有境界。是名有想定。云何无想定。若定无境界。是名无想定。复次除无想定灭尽定。若余定是名有想定。若无想定灭尽定。是名无想定。

云何如事定。若法如法如状貌如自性如随缘所起如相入出。是名如事定。

云何忆想定。若法如法相如状貌如自性如随缘起。若如法相。若非如法相入出。是名忆想定。

云何离色想定。若定离色想入。若离色想入定。是名离色想定。云何不离色想定。若定不离色想入。若不离色想入定。是名不离色想定。复次若定无色界。是名离色想定。若定色界及圣。是名不离色想定。

云何胜入定。若八胜入。是名胜入定。

云何一切入定。若十一切入。是名一切入定。

云何有觉定。若定觉相应共觉生共住共灭。是名有觉定。云何无觉定。若定非觉相应不共觉生不共住不共灭。是名无觉定。

云何有观定。若定观相应共观生共住共灭。是名有观定。云何无观定。若定非观相应不共观生不共住不共灭。是名无观定。

云何有喜定。若定喜相应共喜生共住共灭。是名有喜定。云何无喜定。若定非喜相应不共喜生不共住不共灭。是名无喜定。

云何共味定。若定染污相应。是名共味定。

云何共舍定。若定不苦不乐受相应。是名共舍定。

云何忍相应定。若定忍共生共住共灭。是名忍相应定。云何非忍相应定。若定非忍共生共住共灭。是名非忍相应定。

云何智相应定。若定共智生共住共灭。是名智相应定。云何非智相应定。若定非智共生共住共灭。是名非智相应定。

云何忍始定。若定圣无漏。坚信坚法所修。是名忍始定。云何智始定。若定圣无漏见道人所修。是名智始定。

云何欲终定。若定最后识相应。是名欲终定。云何始生定。若定初识相应。是名始生定。

云何善定。若定修是名善定。云何不善定。若定断是名不善定。云何无记定。若定受非报非报法。是名无记定。

云何学定。若定圣非无学。是名学定。云何无学定。若定圣非学。是名无学定。云何非学非无学定。若定非圣。是名非学非无学定。云何报定。若定受若定善报。是名报定。云何报法定。若定有报。是名报法定。云何非报非报法定。若定无记非我分摄是名非报非报法定。

云何见断定。若定不善非思惟断。是名见断定。云何思惟断定。若定不善非见断。是名思惟断定。云何非见断非思惟断定。若定善无记。无名非见断非思惟断定。

云何见断因定。若定见断若见断法报。是名见断因定。云何思惟断因定。若定思惟断。若思惟断法报。是名思惟断因定。云何非见断非思惟断因定。若定善若善法报。若非报非报法。是名非见断非思惟断因定。

云何下定。若定不善。是名下定。云何中定。若定无记。是名中定。云何上定。若定善。是名上定。复次若定不善无记。是名下定。若定非圣善。是名中定。若定圣无漏。是名上定。

云何粗定。若定欲界系。是名粗定。云何细定。若定色界系若不系。是名细定。云何微定。若定无色界系。是名微定。复次若定欲界系色界系。是名粗定。若定空处系识处系不用处系若不系。是名细定。若定非想非非想处系。是名微定。复次若定欲界系色界系空处系识处系不用处系。是名粗定。若定不系。是名细定。若定非想非非想处系。是名微定。

云何有觉有观定。无觉有观定。无觉无观定。空定无相定无作定。如道品三支道中广说。

云何三愿得定。若愿果得定。若愿得定。若寂静愿得定。若比丘得一二定。若空无相无作定。比丘如是思惟。我应亲近多修学此定。愿欲得四沙门果故。比丘定亲近多修学。愿欲得四沙门果故。比丘定亲近修学。愿得四沙门果。若如是得定。是名愿果得定。若比丘勤进行。或有欲无欲有进无进。比丘如是思惟。我应修此欲及进亲近多修学。比丘欲及进亲近多修学。应勤进定心。若如是得定。是名愿得定。若比丘得一二定。不得定难得难持。比丘如是思惟。我应亲近多修学此定。令我得由力尊自在。比丘定亲近多修学。令我得由力尊自在。若如是得定。是名不寂静愿得定。是名三愿得定。云何非三愿得定。不得果得定。不愿得定。不寂静愿得定。若比丘得一二定。若空无相无作定。比丘不如是思惟。我应亲近多修学此定。不愿欲得四沙门果故。比丘定亲近多修学。不愿欲得沙门果故。比丘定亲近多修学已。得沙门果。若如是得定。是名不愿果得定。若比丘勤进行。或有欲无欲有进无进。比丘不如是思惟。我应修欲及进亲近多修学。比丘欲及进亲近多修学。应勤进定心。若如是得定。是名不愿得定。若比丘近得一二定。不定得难得难持。比丘不如是思惟。我应亲近多修学此定。令我得定由力尊自在。比丘定亲近多修学。令我得定由力尊自在。若如是得定。是名不寂静愿得定。是名非三愿得定。

云何内身观内身定。若比丘一切内四大色身摄法。若一处内四大色身摄法。观无常苦空无我。得定心住正住。是名内身观内身定。

云何外身观外身定。若比丘一切外四大色身摄法。若一处外四大色身摄法。观无常苦空无我。得定心住正住。是名外身观外身定。云何内外身观内外身定。若比丘一切内外四大色身摄法。若一处内外四大色身摄法。观无常苦空无我。得定心住正住。是名内外身观内外身定。云何内受观内受定。若比丘一切内受。若一处内受。观无常苦空无我。得定心住正住。是名内受观内受定。云何外受观外受定。若比丘一切外受。若一处外受。观无常苦空无我。得定心住正住是名外受观外受定。云何内外受观内外受定。若比丘一切内外受若一处内外受。观无常苦空无我。得定心住正住。是名内外受观内外受定。

云何内心观内心定。若比丘一切内心。若一处内心。观无常苦空无我。得定心住正住。是名内心观内心定。云何外心观外心定。若比丘一切外心。若一处外心。观无常苦空无我。得定心住正住。是名外心观外心定。云何内外心观内外心定。若比丘一切内外心。若一处内外心。观无常苦空无我。得定心住正住。是名内外心观内外心定。云何内法观内法定。若比丘除四大色身摄法。及受心余一切内法。若一处内法。观无常苦空无我。得定心住正住。是名内法观内法定。云何外法观外法定。若比丘除四大色身摄法。及受心余一切外法。若一处外法。观无常苦空无我。得定心住正住。是名外法观外法定。云何内外法观内外法定。若比丘除四大色身摄法及受心。余一切内外法。若一处内外法观无常苦空无我。得定心住正住。是名内外法观内外法定。

云何内境界定。思惟内法若定生。是名内境界定。云何外境界定。思惟外法若定生。是名外境界定。云何内外境界定。若思惟内外法若定生。是名内外境界定。

云何众生境界定。无众生境界定。复次若以慈悲喜舍思惟众生若生定。是名众生境界定。

云何色境界定。思惟色法若定生。是名色境界定。云何无色境界定。思惟无色法若定生。是名无色境界定。

云何众生境界定。如上说。云何有为境界定。思惟有为法若定生。是名有为境界定。云何无为境界定。思惟无为法若定生。是名无为境界定。

云何众生境界定。如上说。云何法境界定。思惟法若定生。是名法境界定。云何无境界定。无无境界定。复次思惟过去未来法若定生。是名无境界定。

云何少定。若定少少住少间住。是名少定。云何中定。若定中中住中间住。是名中定。云何无量定。若定无量无量住无量间住。是名无量定。复次若定少住少软少境界。是名少定。若定中住中软中境界。是名中定。若定无量住无量胜无量境界。是名无量定。

云何少境界定。若定缘一众生一法一行故生。除如来及涅槃。是名少境界定。云何中境界定。若定缘有量众生有量法故生。除如来及涅槃。是名中境界定。云何无量境界定。若定缘无量众生无量法如来及涅槃故生。是名无量境界定。

云何少定少境界。若定缘少住少软一众生一法一行故生。除如来及涅槃。是名少定少境界。云何少定中境界。若定缘少住少软有量众生有量法故生除如来及涅槃。是名少定中境界。云何少定无量境界。若定缘少住少软无量众生无量法如来及涅槃故生。是名少定无量境界。云何中定少境界。若定缘中住中软一众生一法一行故生。除如来及涅槃。是名中定少境界。云何中定中境界若定缘中住中软有量众生有量法故生。除如来及涅槃。是名中定中境界。云何中定无量境界。若定缘中住中软无量众生无量法如来及涅槃故生。是名中定无量境界。

云何无量定少境界。若定缘无量住无量胜一众生一法一行。除如来及涅槃。是名无量定少境界。云何无量定中境界。若定缘无量住无量胜有量众生有量法故。除如来及涅槃。是名无量定中境界。云何无量定无量境界。若定缘无量住无量胜无量众生无量法如来及涅槃。是名无量定无量境界。

云何少住定。若定少间住。如弹指顷或多。非如构牛顷或多。是名少住定。云何中住定。若定中间住。如构牛顷或多。非七日或多。是名中住定。云何无量住定。若定无量间住七日或多。是名无量住定。云何少定少住。若定少境界少软。若少间住。如弹指顷或多。非如构牛顷或多。是名少定少住。云何少定中住。若定少境界少软。若中间住。如构牛顷或多。非七日或多。是名少定中住。云何少定无量住。若定少境界少软若无量间住。七日或多。是名少定无量住。云何中定少住。若定中境界中软。若少间住。弹指顷或多。非如构牛顷或多。是名中定少住。云何中定中住。若定中境界中软。若中间住。如构牛顷或多。非七日或多。是名中定中住。云何中定无量住。若定中境界中软。若无量间住。七日或多。是名中定无量住。云何无量定少住。若定无量境界无量胜。若少间住。如弹指顷或多。非如构牛顷或多。是名无量定少住。云何无量定中住。若定无量境界无量胜少间住。如构牛顷或多。非七日或多。是名无量定中住。云何无量定无量住。若定无量境界无量胜无量间住。七日或多。是名无量定无量住。

云何过去定。若定生已灭。是名过去定。云何未来定。若定未生未出。是名未来定。云何现在定。若定生未灭。是名现在定。云何过去境界定。思惟过去法若定生。是名过去境界定。云何未来境界定。思惟未来法若定。生是名未来境界定。云何现在境界定。思惟现在法若定生。是名现在境界定。云何非过去非未来非现在境界定。思惟非过去非未来非现在法若定生。是名非过去非未来非现在境界定。

云何欲界系定。若定欲漏有漏。是名欲界系定。云何色界系定。若定色漏有漏。是名色界系定。云何无色界系定。若定无色漏有漏。是名无色界系定。云何不系定。若定圣无漏。是名不系定。

云何作定非离。若定非圣有报。是名作定非离。云何离定非作。若定圣有报能断烦恼。是名离定非作。云何作离定。无一定若作若离。若作定非离。若离定非作。是名作离定。云何非作非离定。除作离定若余定。是名非作非离定。复次作定非离。若定欲界有报。是名作定非离。若定圣有报。能断烦恼。是名离定非作。若修定断欲界烦恼。受色无色界有。是名作离定。若定无报。若定圣有报。非断烦恼。是名非作非离定。取定非出出定。非取出取定。非取非出定。有染定。非离染离染定。非有染有染离染定。非有染非离染定。有扼定。非离扼离扼定。非有扼有扼离扼定。非有扼非离扼定。亦如是。

云何智果定非断果。若修定生智非能断烦恼。是名智果定非断果。云何断果定非智果。若修定断烦恼不生智。是名断果定非智果。云何智果断果定。无一定若智果若断果。若智果定非断果。若断果定非智果。是名智果断果定。云何非智果非断果定。除智果断果定。若余定。是名非智果非断果定。复次智果定非断果。若修定得非圣五通。或一或二。是名智果定非断果。若修定得斯陀含果。是名断果定非智果。若修定得须陀洹果阿那含果阿罗汉果。是名智果断果定。若定无报若定有报。非生智非能断烦恼。是名非智果非断果定。智果定非得果定。得果定非智。果智果得果定。非智果非得果定。亦如是。

云何尽定非觉。若修定断烦恼不生智。是名尽定非觉。云何觉定非尽。若修定生智不断烦恼。是名觉定非尽。云何尽觉定。无一定若尽若觉。若尽定非觉若觉定非尽。是名尽觉定。云何非尽非觉定。除尽觉定若余定。是名非尽非觉定。复次若修定得斯陀含果。是名尽定非觉。若修定得非圣五通或一或二。是名觉定非尽。若修定得须陀洹果阿那含果阿罗汉果。是名尽觉定。若定非报若定有报。非能断烦恼非生智。是名非尽非觉定。射定非解。解定非射。射解定。非射解定亦如是。

云何退分定。若定不善。是名退分定。云何住分定。若定无记。是名住分定。云何增长分定。若定非圣善。是名增长分定。云何射分定。若定圣有报能断烦恼。是名射分定。复次若修定退非圣善法非住不增长。是名退分定。若修定非圣善法住不退不增长。是名住分定。若定共射相应。是名射分定。云何退分定。非住分。若定有退非住。是名退分定非住分。云何住分定非退分。若定住非有退。是名住分定非退分。云何退分住分定。无一定退分住分。若退分非住分若住分非退分。是名退分住分定。云何非退分非住分定。除退分住分定若余定。是名非退分非住分定。云何退分定非增长分。若定有退非增长。是名退分定非增长分。云何增长分定非退分。若定增长非退。是名增长分定非退分。云何退分增长分定。无一定退分增长分。若退分非增长分。若增长分非退分。是名退分增长分定。云何非退分非增长分定。除退分增长分若余定。是名非退分非增长分定。云何退分定非射分。若定有退非射。是名退分定非射分。云何射分定非退分。若定有射非退。是名射分定非退分。云何退分射分定。无一定退分射分。若退分定非射分定。若射分定非退分。是名退分射分定。云何非退分非射分定。除退分射分定若余定。是名非退分非射分定。云何住分定非增长分。若定有住非增长。是名住分定非增长分。

云何增长分定非住分。若定有增长。是名增长分定非住分。云何住分增长分定。无一定住分增长分。若住分定非增长分定。若增长分非住分。是名住分增长分定。云何非住分非增长分定。除住分增长分定若余定。是名非住分非增长分定。云何有住分定非射分。若定有住非射。是名住分定非射分。云何射分定非住分定。若射非住。是名射分定非住分。云何住分射分定。无一定若住分射分。若住分定非射分。若射分定非住分。是名住分射分定。云何非住分非射分定。除住分射分定。若余定。是名非住分非射分定。云何增长分定非射分。若定有增长非射。是名增长分定非射分。云何射分定非增长分。若定有射非增长。是名射分定非增长分。云何增长分射分定。无一定若增长分射分。若增长分定非射分。若射分定非增长分。是名增长分射分定。云何非增长分非射分定。除增长分射分定。若余定。是名非增长分非射分定。四念处。四正勤。四神足。四禅。四无量心。四无色定。四向四果。四修定四断。五根五力五解脱入。五出界五观定。五生解脱法。六念六空六出界。六明分法。六悦根法。六无喜正觉。七觉七想七定所须。八圣道八解脱八胜处。九灭九次第灭定九想。十想十正法。十一切入十一解脱入。如上道品广说。