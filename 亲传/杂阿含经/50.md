## 杂阿含经卷第五十

宋天竺三藏求那跋陀罗译

### （一三二五）

如是我闻。

一时。佛住王舍城迦兰陀竹园。

时。有优婆夷子。受八支斋。寻即犯戒。即为鬼神所持。

尔时。优婆夷即说偈言。

&nbsp;&nbsp;&nbsp;&nbsp;十四十五日&nbsp;&nbsp;&nbsp;&nbsp;及月分八日

&nbsp;&nbsp;&nbsp;&nbsp;神通瑞应月&nbsp;&nbsp;&nbsp;&nbsp;八支善正受

&nbsp;&nbsp;&nbsp;&nbsp;受持于斋戒&nbsp;&nbsp;&nbsp;&nbsp;不为鬼所持

&nbsp;&nbsp;&nbsp;&nbsp;我昔数咨问&nbsp;&nbsp;&nbsp;&nbsp;世尊作是说

尔时。彼鬼即说偈言。

&nbsp;&nbsp;&nbsp;&nbsp;十四十五日&nbsp;&nbsp;&nbsp;&nbsp;及月分八日

&nbsp;&nbsp;&nbsp;&nbsp;神足瑞应月&nbsp;&nbsp;&nbsp;&nbsp;八支修正受

&nbsp;&nbsp;&nbsp;&nbsp;斋肃清净住&nbsp;&nbsp;&nbsp;&nbsp;戒德善守护

&nbsp;&nbsp;&nbsp;&nbsp;不为鬼戏弄&nbsp;&nbsp;&nbsp;&nbsp;善哉从佛闻

&nbsp;&nbsp;&nbsp;&nbsp;汝当说言放&nbsp;&nbsp;&nbsp;&nbsp;我当放汝子

&nbsp;&nbsp;&nbsp;&nbsp;诸有慢缓业&nbsp;&nbsp;&nbsp;&nbsp;染污行苦行

&nbsp;&nbsp;&nbsp;&nbsp;梵行不清净&nbsp;&nbsp;&nbsp;&nbsp;终不得大果

&nbsp;&nbsp;&nbsp;&nbsp;譬如拔菅草&nbsp;&nbsp;&nbsp;&nbsp;执缓则伤手

&nbsp;&nbsp;&nbsp;&nbsp;沙门行恶触&nbsp;&nbsp;&nbsp;&nbsp;当堕地狱中

&nbsp;&nbsp;&nbsp;&nbsp;譬如拔菅草&nbsp;&nbsp;&nbsp;&nbsp;急捉不伤手

&nbsp;&nbsp;&nbsp;&nbsp;沙门善摄持&nbsp;&nbsp;&nbsp;&nbsp;则到般涅槃

时。彼鬼神即放优婆夷子。尔时。优婆夷说偈告子言。

&nbsp;&nbsp;&nbsp;&nbsp;子汝今听我&nbsp;&nbsp;&nbsp;&nbsp;说彼鬼神说

&nbsp;&nbsp;&nbsp;&nbsp;若有慢缓业&nbsp;&nbsp;&nbsp;&nbsp;秽污修苦行

&nbsp;&nbsp;&nbsp;&nbsp;不清净梵行&nbsp;&nbsp;&nbsp;&nbsp;彼不得大果

&nbsp;&nbsp;&nbsp;&nbsp;譬如拔葌草&nbsp;&nbsp;&nbsp;&nbsp;执缓则伤手

&nbsp;&nbsp;&nbsp;&nbsp;沙门起恶触&nbsp;&nbsp;&nbsp;&nbsp;当堕地狱中

&nbsp;&nbsp;&nbsp;&nbsp;如急执葌草&nbsp;&nbsp;&nbsp;&nbsp;则不伤其手

&nbsp;&nbsp;&nbsp;&nbsp;沙门善执护&nbsp;&nbsp;&nbsp;&nbsp;逮得般涅槃

时。彼优婆夷子如是觉悟已。剃除须发。著袈裟衣。正信．非家．出家学道。心不得乐。还归自家。母遥见子。而说偈言。

&nbsp;&nbsp;&nbsp;&nbsp;迈世而出家&nbsp;&nbsp;&nbsp;&nbsp;何为还聚落

&nbsp;&nbsp;&nbsp;&nbsp;烧舍急出财&nbsp;&nbsp;&nbsp;&nbsp;岂还投火中

其子比丘说偈答言。

&nbsp;&nbsp;&nbsp;&nbsp;但念母命终&nbsp;&nbsp;&nbsp;&nbsp;存亡不相见

&nbsp;&nbsp;&nbsp;&nbsp;故来还瞻视&nbsp;&nbsp;&nbsp;&nbsp;何见子不欢

时。母优婆夷说偈答言。

&nbsp;&nbsp;&nbsp;&nbsp;舍欲而出家&nbsp;&nbsp;&nbsp;&nbsp;还欲服食之

&nbsp;&nbsp;&nbsp;&nbsp;是故我忧悲&nbsp;&nbsp;&nbsp;&nbsp;恐随魔自在

是时。优婆夷如是．如是发悟其子。如是。其子还空闲处。精勤思惟。断除一切烦恼结缚。得阿罗汉果证。

### （一三二六）

如是我闻。

一时。佛在摩竭提国人间游行。到阿腊鬼住处夜宿。

时。阿腊鬼集会诸鬼神。时。有竭昙鬼见世尊在阿腊鬼住处夜宿。见已。至阿腊鬼所。语阿腊鬼言。聚落主。汝获大利。如来宿汝住处。

阿腊鬼言。生人今日在我舍住耶。今当令知。为是如来。为非如来。

时。阿腊鬼诸鬼神聚会毕。还归自家。语世尊曰。出去。沙门。

尔时。世尊以他家故。即出其舍。

阿腊鬼复言。沙门。来入。佛即还入。以灭慢故。如是再三。

时。阿腊鬼第四复语世尊言。沙门。出去。

尔时。世尊语阿腊鬼言。聚落主。已三见请。今不复出。

阿腊鬼言。今问沙门。沙门答我。能令我喜者善。不能令我喜者。我当坏其心。裂其胸。亦令热血从其面出。执持两手掷著恒水彼岸。

世尊告言。聚落主。我不见诸天．魔．梵．沙门．婆罗门．天神．世人。有能坏我心。裂我胸。令我热血从面而出。执持两手掷著恒水彼岸者。然。聚落主。汝今但问。当为汝说。令汝心喜。

时。阿腊鬼说偈问佛。

&nbsp;&nbsp;&nbsp;&nbsp;说何等名为&nbsp;&nbsp;&nbsp;&nbsp;胜士夫事物

&nbsp;&nbsp;&nbsp;&nbsp;行于何等法&nbsp;&nbsp;&nbsp;&nbsp;得安乐果报

&nbsp;&nbsp;&nbsp;&nbsp;何等为美味&nbsp;&nbsp;&nbsp;&nbsp;云何寿中胜

尔时。世尊说偈答言。

&nbsp;&nbsp;&nbsp;&nbsp;净信为最胜&nbsp;&nbsp;&nbsp;&nbsp;士夫之事物

&nbsp;&nbsp;&nbsp;&nbsp;行法得乐果&nbsp;&nbsp;&nbsp;&nbsp;解脱味中上

&nbsp;&nbsp;&nbsp;&nbsp;智慧除老死&nbsp;&nbsp;&nbsp;&nbsp;是为寿中胜

时。阿腊鬼复说偈言。

&nbsp;&nbsp;&nbsp;&nbsp;云何得名称&nbsp;&nbsp;&nbsp;&nbsp;如上所说偈

尔时。世尊说偈答言。

&nbsp;&nbsp;&nbsp;&nbsp;持戒名称流&nbsp;&nbsp;&nbsp;&nbsp;如上所说偈

时。阿腊鬼复说偈言。

&nbsp;&nbsp;&nbsp;&nbsp;几法起世间&nbsp;&nbsp;&nbsp;&nbsp;几法相顺可

&nbsp;&nbsp;&nbsp;&nbsp;世几法取受&nbsp;&nbsp;&nbsp;&nbsp;世几法损减

尔时。世尊以偈答言。

&nbsp;&nbsp;&nbsp;&nbsp;世六法等起&nbsp;&nbsp;&nbsp;&nbsp;六法相顺可

&nbsp;&nbsp;&nbsp;&nbsp;世六法取受&nbsp;&nbsp;&nbsp;&nbsp;世六法损减

阿腊鬼复说偈问佛。

&nbsp;&nbsp;&nbsp;&nbsp;谁能度诸流&nbsp;&nbsp;&nbsp;&nbsp;昼夜勤方便

&nbsp;&nbsp;&nbsp;&nbsp;无攀无住处&nbsp;&nbsp;&nbsp;&nbsp;孰能不沉没

尔时。世尊说偈答言。

&nbsp;&nbsp;&nbsp;&nbsp;一切戒具足&nbsp;&nbsp;&nbsp;&nbsp;智慧善正受

&nbsp;&nbsp;&nbsp;&nbsp;正念内思惟&nbsp;&nbsp;&nbsp;&nbsp;能度难度流

&nbsp;&nbsp;&nbsp;&nbsp;不乐于五欲&nbsp;&nbsp;&nbsp;&nbsp;亦超度色爱

&nbsp;&nbsp;&nbsp;&nbsp;无攀无住处&nbsp;&nbsp;&nbsp;&nbsp;是能不没溺

时。阿腊鬼复说偈问佛。

&nbsp;&nbsp;&nbsp;&nbsp;以何法度流&nbsp;&nbsp;&nbsp;&nbsp;以何度大海

&nbsp;&nbsp;&nbsp;&nbsp;以何舍离苦&nbsp;&nbsp;&nbsp;&nbsp;以何得清净

尔时。世尊说偈答言。

&nbsp;&nbsp;&nbsp;&nbsp;以信度河流&nbsp;&nbsp;&nbsp;&nbsp;不放逸度海

&nbsp;&nbsp;&nbsp;&nbsp;精进能除苦&nbsp;&nbsp;&nbsp;&nbsp;以慧得清净

&nbsp;&nbsp;&nbsp;&nbsp;汝当更问余&nbsp;&nbsp;&nbsp;&nbsp;沙门梵志法

&nbsp;&nbsp;&nbsp;&nbsp;其法无有过&nbsp;&nbsp;&nbsp;&nbsp;真谛施调伏

时。阿腊鬼复说偈问佛。

&nbsp;&nbsp;&nbsp;&nbsp;何烦更问余&nbsp;&nbsp;&nbsp;&nbsp;沙门梵志法

&nbsp;&nbsp;&nbsp;&nbsp;即曰最胜士&nbsp;&nbsp;&nbsp;&nbsp;以显大法炬

&nbsp;&nbsp;&nbsp;&nbsp;于彼竭昙摩&nbsp;&nbsp;&nbsp;&nbsp;常当报其恩

&nbsp;&nbsp;&nbsp;&nbsp;告我等正觉&nbsp;&nbsp;&nbsp;&nbsp;无上导御师

&nbsp;&nbsp;&nbsp;&nbsp;我即日当行&nbsp;&nbsp;&nbsp;&nbsp;从村而至村

&nbsp;&nbsp;&nbsp;&nbsp;亲侍等正觉&nbsp;&nbsp;&nbsp;&nbsp;听受所说法

佛说此经已。阿腊鬼欢喜随喜。作礼而去。

### （一三二七）

如是我闻。

一时。佛住王舍城迦兰陀竹园。

时。有叔迦罗比丘尼住王园比丘尼众中。为王舍城诸人恭敬供养。如阿罗汉。

又于一时。王舍城人于一吉星日欢集大会。即于是日阙不供养。有一鬼神。敬重彼比丘尼故。至王舍城里巷之中。家家说偈。

&nbsp;&nbsp;&nbsp;&nbsp;王舍城人民&nbsp;&nbsp;&nbsp;&nbsp;醉酒眠睡卧

&nbsp;&nbsp;&nbsp;&nbsp;不勤供养彼&nbsp;&nbsp;&nbsp;&nbsp;叔迦比丘尼

&nbsp;&nbsp;&nbsp;&nbsp;善修诸根故&nbsp;&nbsp;&nbsp;&nbsp;名曰叔迦罗

&nbsp;&nbsp;&nbsp;&nbsp;善说离垢法&nbsp;&nbsp;&nbsp;&nbsp;涅槃清凉处

&nbsp;&nbsp;&nbsp;&nbsp;随顺听所说&nbsp;&nbsp;&nbsp;&nbsp;终日乐无厌

&nbsp;&nbsp;&nbsp;&nbsp;乘听法智慧&nbsp;&nbsp;&nbsp;&nbsp;得度生死流

&nbsp;&nbsp;&nbsp;&nbsp;犹如海商人&nbsp;&nbsp;&nbsp;&nbsp;依附力马王

时。一优婆塞以衣布施叔迦罗比丘尼。复有优婆塞以食供养。

时。彼鬼神即说偈言。

&nbsp;&nbsp;&nbsp;&nbsp;智慧优婆塞&nbsp;&nbsp;&nbsp;&nbsp;获福利丰多

&nbsp;&nbsp;&nbsp;&nbsp;施叔迦罗衣&nbsp;&nbsp;&nbsp;&nbsp;离诸烦恼故

&nbsp;&nbsp;&nbsp;&nbsp;智慧优婆塞&nbsp;&nbsp;&nbsp;&nbsp;获福利丰多

&nbsp;&nbsp;&nbsp;&nbsp;施叔迦罗食&nbsp;&nbsp;&nbsp;&nbsp;离诸积聚故

时。彼鬼神说斯偈已。即没不现。

### （一三二八）

如是我闻。

一时。佛住王舍城迦兰陀竹园。

时。毗罗比丘尼住王舍城王园比丘尼众中。为王舍城诸人民。于吉星日集聚大会。当斯之日。毗罗比丘尼无人供养。

时。有鬼神敬重毗罗比丘尼。即入王舍城。处处里巷四衢道头而说偈言。

&nbsp;&nbsp;&nbsp;&nbsp;王舍城人民&nbsp;&nbsp;&nbsp;&nbsp;醉酒惛睡卧

&nbsp;&nbsp;&nbsp;&nbsp;毗罗比丘尼&nbsp;&nbsp;&nbsp;&nbsp;无人供养者

&nbsp;&nbsp;&nbsp;&nbsp;毗罗比丘尼&nbsp;&nbsp;&nbsp;&nbsp;勇猛修诸根

&nbsp;&nbsp;&nbsp;&nbsp;善说离垢尘&nbsp;&nbsp;&nbsp;&nbsp;涅槃清凉法

&nbsp;&nbsp;&nbsp;&nbsp;皆随顺所说&nbsp;&nbsp;&nbsp;&nbsp;终日乐无厌

&nbsp;&nbsp;&nbsp;&nbsp;乘听法智慧&nbsp;&nbsp;&nbsp;&nbsp;得度生死流

时。有一优婆塞持衣布施毗罗比丘尼。复有一优婆塞以食供养。

时。彼鬼神而说偈言。

&nbsp;&nbsp;&nbsp;&nbsp;智慧优婆塞&nbsp;&nbsp;&nbsp;&nbsp;今获多福利

&nbsp;&nbsp;&nbsp;&nbsp;以衣施断缚&nbsp;&nbsp;&nbsp;&nbsp;毗罗比丘尼

&nbsp;&nbsp;&nbsp;&nbsp;智慧优婆塞&nbsp;&nbsp;&nbsp;&nbsp;今获多福利

&nbsp;&nbsp;&nbsp;&nbsp;食施毗罗尼&nbsp;&nbsp;&nbsp;&nbsp;离诸和合故

时。彼鬼神说偈已。即没不现。

### （一三二九）

如是我闻。

一时。佛住王舍城迦兰陀竹园。

时。有娑多耆利天神．醯魔波低天神共作约誓。若其宫中有宝物出者。必当相语。不相语者。得违约罪。

时。醯魔波低天神宫中有未曾有宝。波昙摩华出。华有千叶。大如车轮。金色宝茎。

时。醯魔波低天神遣使告语娑多耆利。聚落主。今我宫中忽生未曾有宝。波昙摩花。华有千叶。大如车轮。金色宝茎。可来观看。

娑多耆利天神遣使诣醯魔波低舍。告言。聚落主。用是波昙摩百千为。今我宫中有未曾有宝。大波昙摩出。所谓如来．应．等正觉．明行足．善逝．世间解．无上士．调御丈夫．天人师．佛．世尊。汝便可来奉事供养。

时。醯魔波低天神即与五百眷属往诣娑多耆利天神所。说偈问言。

&nbsp;&nbsp;&nbsp;&nbsp;十五日良时&nbsp;&nbsp;&nbsp;&nbsp;天夜遇欢会

&nbsp;&nbsp;&nbsp;&nbsp;当说受何斋&nbsp;&nbsp;&nbsp;&nbsp;从阿罗汉受

时。娑多耆利说偈答言。

&nbsp;&nbsp;&nbsp;&nbsp;今日佛世尊&nbsp;&nbsp;&nbsp;&nbsp;在摩竭胜国

&nbsp;&nbsp;&nbsp;&nbsp;住于王舍城&nbsp;&nbsp;&nbsp;&nbsp;迦兰陀竹园

&nbsp;&nbsp;&nbsp;&nbsp;演说微妙法&nbsp;&nbsp;&nbsp;&nbsp;灭除众生苦

&nbsp;&nbsp;&nbsp;&nbsp;苦苦及苦集&nbsp;&nbsp;&nbsp;&nbsp;苦灭尽作证

&nbsp;&nbsp;&nbsp;&nbsp;八圣出苦道&nbsp;&nbsp;&nbsp;&nbsp;安隐趣涅槃

&nbsp;&nbsp;&nbsp;&nbsp;当往设供养&nbsp;&nbsp;&nbsp;&nbsp;我罗汉世尊

醯魔波低说偈问言。

&nbsp;&nbsp;&nbsp;&nbsp;彼有心愿乐&nbsp;&nbsp;&nbsp;&nbsp;慈济众生不

&nbsp;&nbsp;&nbsp;&nbsp;彼于受不受&nbsp;&nbsp;&nbsp;&nbsp;心想平等不

娑多耆利说偈答言。

&nbsp;&nbsp;&nbsp;&nbsp;彼妙愿慈心&nbsp;&nbsp;&nbsp;&nbsp;度一切众生

&nbsp;&nbsp;&nbsp;&nbsp;于诸受不受&nbsp;&nbsp;&nbsp;&nbsp;心想常平等

时。醯魔波低说偈问言。

&nbsp;&nbsp;&nbsp;&nbsp;为具足明达&nbsp;&nbsp;&nbsp;&nbsp;已行成就不

&nbsp;&nbsp;&nbsp;&nbsp;诸漏永灭尽&nbsp;&nbsp;&nbsp;&nbsp;不受后有耶

娑多耆利说偈答言。

&nbsp;&nbsp;&nbsp;&nbsp;明达善具足&nbsp;&nbsp;&nbsp;&nbsp;正行已成就

&nbsp;&nbsp;&nbsp;&nbsp;诸漏永已尽&nbsp;&nbsp;&nbsp;&nbsp;不复受后有

醯摩波低说偈问言。
&nbsp;&nbsp;&nbsp;&nbsp;牟尼意行满&nbsp;&nbsp;&nbsp;&nbsp;及身口业耶

&nbsp;&nbsp;&nbsp;&nbsp;明行悉具足&nbsp;&nbsp;&nbsp;&nbsp;以法赞叹耶

娑多耆利说偈答言。

&nbsp;&nbsp;&nbsp;&nbsp;具足牟尼心&nbsp;&nbsp;&nbsp;&nbsp;及业身口满

&nbsp;&nbsp;&nbsp;&nbsp;明行悉具足&nbsp;&nbsp;&nbsp;&nbsp;以法而赞叹

醯摩波低说偈问言。

&nbsp;&nbsp;&nbsp;&nbsp;远离于害生&nbsp;&nbsp;&nbsp;&nbsp;不与不取不

&nbsp;&nbsp;&nbsp;&nbsp;为远于放荡&nbsp;&nbsp;&nbsp;&nbsp;不离禅思不

娑多耆利复说偈言。

&nbsp;&nbsp;&nbsp;&nbsp;常不害众生&nbsp;&nbsp;&nbsp;&nbsp;不与不妄取

&nbsp;&nbsp;&nbsp;&nbsp;远离于放荡&nbsp;&nbsp;&nbsp;&nbsp;日夜常思禅

醯魔波低复说偈问言。

&nbsp;&nbsp;&nbsp;&nbsp;为不乐五欲&nbsp;&nbsp;&nbsp;&nbsp;心不浊乱不

&nbsp;&nbsp;&nbsp;&nbsp;有清净法眼&nbsp;&nbsp;&nbsp;&nbsp;灭尽愚痴不

娑多耆利说偈答言。

&nbsp;&nbsp;&nbsp;&nbsp;心常不乐欲&nbsp;&nbsp;&nbsp;&nbsp;亦无浊乱心

&nbsp;&nbsp;&nbsp;&nbsp;佛法眼清净&nbsp;&nbsp;&nbsp;&nbsp;愚痴尽无余

醯魔波低复说偈问言。

&nbsp;&nbsp;&nbsp;&nbsp;至诚不妄语&nbsp;&nbsp;&nbsp;&nbsp;粗涩言无有

&nbsp;&nbsp;&nbsp;&nbsp;得无别离说&nbsp;&nbsp;&nbsp;&nbsp;无不诚说不

娑多耆利说偈答言。

&nbsp;&nbsp;&nbsp;&nbsp;至诚不妄语&nbsp;&nbsp;&nbsp;&nbsp;亦无粗涩言

&nbsp;&nbsp;&nbsp;&nbsp;不离他亲厚&nbsp;&nbsp;&nbsp;&nbsp;常说如法言

醯摩波低复说偈问言。

&nbsp;&nbsp;&nbsp;&nbsp;为持清净戒&nbsp;&nbsp;&nbsp;&nbsp;正念寂灭不

&nbsp;&nbsp;&nbsp;&nbsp;具足等解脱&nbsp;&nbsp;&nbsp;&nbsp;如来大智不

娑多耆利说偈答言。

&nbsp;&nbsp;&nbsp;&nbsp;净戒悉具足&nbsp;&nbsp;&nbsp;&nbsp;正念常寂静

&nbsp;&nbsp;&nbsp;&nbsp;等解脱成就&nbsp;&nbsp;&nbsp;&nbsp;得如来大智

醯魔波低复说偈问言。

&nbsp;&nbsp;&nbsp;&nbsp;明达悉具足&nbsp;&nbsp;&nbsp;&nbsp;正行已清净

&nbsp;&nbsp;&nbsp;&nbsp;所有诸漏尽&nbsp;&nbsp;&nbsp;&nbsp;不复受后有

娑多耆利说偈答言。

&nbsp;&nbsp;&nbsp;&nbsp;明达悉具足&nbsp;&nbsp;&nbsp;&nbsp;正行已清净

&nbsp;&nbsp;&nbsp;&nbsp;一切诸漏尽&nbsp;&nbsp;&nbsp;&nbsp;无复后生有

醯魔波低复说偈言。

&nbsp;&nbsp;&nbsp;&nbsp;牟尼善心具&nbsp;&nbsp;&nbsp;&nbsp;及身口业迹

&nbsp;&nbsp;&nbsp;&nbsp;明行悉成就&nbsp;&nbsp;&nbsp;&nbsp;故赞叹其法

娑多耆利说偈答言。

&nbsp;&nbsp;&nbsp;&nbsp;牟尼善心具&nbsp;&nbsp;&nbsp;&nbsp;及身口业迹

&nbsp;&nbsp;&nbsp;&nbsp;明行悉成就&nbsp;&nbsp;&nbsp;&nbsp;赞叹于其法

醯魔波低复说偈言。

&nbsp;&nbsp;&nbsp;&nbsp;伊尼延鹿[跳-兆 專]&nbsp;&nbsp;&nbsp;&nbsp;仙人之胜相

&nbsp;&nbsp;&nbsp;&nbsp;少食舍身贪&nbsp;&nbsp;&nbsp;&nbsp;牟尼处林禅

&nbsp;&nbsp;&nbsp;&nbsp;汝今当共行&nbsp;&nbsp;&nbsp;&nbsp;敬礼彼瞿昙

时。有百千鬼神眷属围绕。娑多耆利．醯魔波低速至佛前礼拜供养。整衣服。偏袒右肩。合掌敬礼。而说偈言。

&nbsp;&nbsp;&nbsp;&nbsp;伊尼延鹿[跳-兆 專]&nbsp;&nbsp;&nbsp;&nbsp;仙人之胜相

&nbsp;&nbsp;&nbsp;&nbsp;少食无贪嗜&nbsp;&nbsp;&nbsp;&nbsp;牟尼乐林禅

&nbsp;&nbsp;&nbsp;&nbsp;我等今故来&nbsp;&nbsp;&nbsp;&nbsp;请问于瞿昙

&nbsp;&nbsp;&nbsp;&nbsp;师子独游步&nbsp;&nbsp;&nbsp;&nbsp;大龙无恐畏

&nbsp;&nbsp;&nbsp;&nbsp;今故来请问&nbsp;&nbsp;&nbsp;&nbsp;牟尼愿决疑

&nbsp;&nbsp;&nbsp;&nbsp;云何得出苦&nbsp;&nbsp;&nbsp;&nbsp;云何苦解脱

&nbsp;&nbsp;&nbsp;&nbsp;唯愿说解脱&nbsp;&nbsp;&nbsp;&nbsp;苦于何所灭

尔时。世尊说偈答言。

&nbsp;&nbsp;&nbsp;&nbsp;世五欲功德&nbsp;&nbsp;&nbsp;&nbsp;及说第六意

&nbsp;&nbsp;&nbsp;&nbsp;于彼欲无贪&nbsp;&nbsp;&nbsp;&nbsp;解脱一切苦

&nbsp;&nbsp;&nbsp;&nbsp;如是从苦出&nbsp;&nbsp;&nbsp;&nbsp;如是解脱苦

&nbsp;&nbsp;&nbsp;&nbsp;今答汝所问&nbsp;&nbsp;&nbsp;&nbsp;苦从此而灭

娑多耆利．醯魔波低复说偈问佛。

&nbsp;&nbsp;&nbsp;&nbsp;泉从何转还&nbsp;&nbsp;&nbsp;&nbsp;恶道何不转

&nbsp;&nbsp;&nbsp;&nbsp;世间诸苦乐&nbsp;&nbsp;&nbsp;&nbsp;于何而灭尽

尔时。世尊说偈答言。

&nbsp;&nbsp;&nbsp;&nbsp;眼耳鼻舌身&nbsp;&nbsp;&nbsp;&nbsp;及以意入处

&nbsp;&nbsp;&nbsp;&nbsp;于彼名及色&nbsp;&nbsp;&nbsp;&nbsp;永灭尽无余

&nbsp;&nbsp;&nbsp;&nbsp;于彼泉转还&nbsp;&nbsp;&nbsp;&nbsp;于彼道不转

&nbsp;&nbsp;&nbsp;&nbsp;于彼苦及乐&nbsp;&nbsp;&nbsp;&nbsp;得无余灭尽

娑多耆利．醯魔波低复说偈问佛。

&nbsp;&nbsp;&nbsp;&nbsp;世间几法起&nbsp;&nbsp;&nbsp;&nbsp;几法世和合

&nbsp;&nbsp;&nbsp;&nbsp;几法取受世&nbsp;&nbsp;&nbsp;&nbsp;几法令世灭

尔时。世尊说偈答言。

&nbsp;&nbsp;&nbsp;&nbsp;六法起世间&nbsp;&nbsp;&nbsp;&nbsp;六法世和合

&nbsp;&nbsp;&nbsp;&nbsp;六法取受世&nbsp;&nbsp;&nbsp;&nbsp;六法世损灭

娑多耆利．醯魔波低复说偈问。

&nbsp;&nbsp;&nbsp;&nbsp;云何度诸流&nbsp;&nbsp;&nbsp;&nbsp;日夜勤方便

&nbsp;&nbsp;&nbsp;&nbsp;无攀无住处&nbsp;&nbsp;&nbsp;&nbsp;而不溺深渊

尔时。世尊说偈答言。

&nbsp;&nbsp;&nbsp;&nbsp;一切戒具足&nbsp;&nbsp;&nbsp;&nbsp;智慧善正受

&nbsp;&nbsp;&nbsp;&nbsp;如思惟系念&nbsp;&nbsp;&nbsp;&nbsp;是能度深渊

&nbsp;&nbsp;&nbsp;&nbsp;不乐诸欲想&nbsp;&nbsp;&nbsp;&nbsp;亦超色诸结

&nbsp;&nbsp;&nbsp;&nbsp;无攀无住处&nbsp;&nbsp;&nbsp;&nbsp;不溺于深渊

娑多耆利．醯魔波低复说偈问佛。

&nbsp;&nbsp;&nbsp;&nbsp;何法度诸流&nbsp;&nbsp;&nbsp;&nbsp;以何度大海

&nbsp;&nbsp;&nbsp;&nbsp;云何舍离苦&nbsp;&nbsp;&nbsp;&nbsp;云何得清净

尔时。世尊说偈答言。

&nbsp;&nbsp;&nbsp;&nbsp;正信度河流&nbsp;&nbsp;&nbsp;&nbsp;不放逸度海

&nbsp;&nbsp;&nbsp;&nbsp;精进能断苦&nbsp;&nbsp;&nbsp;&nbsp;智慧得清净

尔时。世尊复说偈言。

&nbsp;&nbsp;&nbsp;&nbsp;汝可更问余&nbsp;&nbsp;&nbsp;&nbsp;沙门梵志法

&nbsp;&nbsp;&nbsp;&nbsp;真实施调伏&nbsp;&nbsp;&nbsp;&nbsp;除此更无法

醯魔波低复说偈言。

&nbsp;&nbsp;&nbsp;&nbsp;更余何所问&nbsp;&nbsp;&nbsp;&nbsp;沙门梵志法

&nbsp;&nbsp;&nbsp;&nbsp;大精进今日&nbsp;&nbsp;&nbsp;&nbsp;已具善开导

&nbsp;&nbsp;&nbsp;&nbsp;我今当报彼&nbsp;&nbsp;&nbsp;&nbsp;娑多耆利恩

&nbsp;&nbsp;&nbsp;&nbsp;能以导御师&nbsp;&nbsp;&nbsp;&nbsp;告语于我等

&nbsp;&nbsp;&nbsp;&nbsp;我当诣村村&nbsp;&nbsp;&nbsp;&nbsp;家家而随佛

&nbsp;&nbsp;&nbsp;&nbsp;承事礼供养&nbsp;&nbsp;&nbsp;&nbsp;从佛闻正法

&nbsp;&nbsp;&nbsp;&nbsp;此百千鬼神&nbsp;&nbsp;&nbsp;&nbsp;悉合掌恭敬

&nbsp;&nbsp;&nbsp;&nbsp;一切归依佛&nbsp;&nbsp;&nbsp;&nbsp;牟尼之大师

&nbsp;&nbsp;&nbsp;&nbsp;得无上之名&nbsp;&nbsp;&nbsp;&nbsp;必见真实义

&nbsp;&nbsp;&nbsp;&nbsp;成就大智慧&nbsp;&nbsp;&nbsp;&nbsp;于欲不染着

&nbsp;&nbsp;&nbsp;&nbsp;慧者当观察&nbsp;&nbsp;&nbsp;&nbsp;救护世间者

&nbsp;&nbsp;&nbsp;&nbsp;得贤圣道迹&nbsp;&nbsp;&nbsp;&nbsp;是则大仙人

佛说是经已。娑多耆利．醯魔波低及诸眷属五百鬼神闻佛所说。皆大欢喜。随喜礼佛而去。

### （一三三○）

如是我闻。

一时。佛住王舍城迦兰陀竹园。

尔时。尊者舍利弗．尊者大目揵连住耆阇崛山中。

时。尊者舍利弗新剃须发。时。有伽吒及优波伽吒鬼。优波伽吒鬼见尊者舍利弗新剃须发。语伽吒鬼言。我今当往打彼沙门头。

伽吒鬼言。汝优波伽吒。莫作是语。此沙门大德大力。汝莫长夜得大不饶益苦。如是再三说。

时。优波伽吒鬼再三不用伽吒鬼语。即以手打尊者舍利弗头。打已。寻自唤言。烧我。伽吒。煮我。伽吒。再三唤已。陷入地中。堕阿毗地狱。

尊者大目揵连闻尊者舍利弗为鬼所打声已。即往诣尊者舍利弗所。问尊者舍利弗言。云何。尊者。苦痛可忍不。

尊者舍利弗答言。尊者大目揵连。虽复苦痛。意能堪忍。不至大苦。

尊者大目揵连语尊者舍利弗言。奇哉。尊者舍利弗。真为大德大力。此鬼若以手打耆阇崛山者。能令碎如糠糟。况复打人而不苦痛。

尔时。尊者舍利弗语尊者大目揵连。我实不大苦痛。

时。尊者舍利弗．大目揵连共相慰劳。

时。世尊以天耳闻其语声。闻已。即说偈言。

&nbsp;&nbsp;&nbsp;&nbsp;其心如刚石&nbsp;&nbsp;&nbsp;&nbsp;坚住不倾动

&nbsp;&nbsp;&nbsp;&nbsp;染著心已离&nbsp;&nbsp;&nbsp;&nbsp;嗔者不反报

&nbsp;&nbsp;&nbsp;&nbsp;若如此修心&nbsp;&nbsp;&nbsp;&nbsp;何有苦痛忧

佛说此经已。诸比丘闻佛所说。欢喜奉行。

### （一三三一）

如是我闻。

一时。佛住舍卫国祇树给孤独园。

时。有众多比丘于拘萨罗国人间游行。住一林中夏安居。彼林中有天神住。知十五日诸比丘受岁。极生忧戚。

有余天神语彼天神言。汝何卒生愁忧苦恼。汝当欢喜诸比丘持戒清净。今日受岁。

林中天神答言。我知比丘今日受岁。不同无羞外道受岁。然精进比丘受岁。持衣钵。明日至余处去。此林当空。

比丘去后。林中天神而说偈言。

&nbsp;&nbsp;&nbsp;&nbsp;今我心不乐&nbsp;&nbsp;&nbsp;&nbsp;但见空林树

&nbsp;&nbsp;&nbsp;&nbsp;清净心说法&nbsp;&nbsp;&nbsp;&nbsp;多闻诸比丘

&nbsp;&nbsp;&nbsp;&nbsp;瞿昙之弟子&nbsp;&nbsp;&nbsp;&nbsp;今悉何处去

时。有异天子而说偈言。

&nbsp;&nbsp;&nbsp;&nbsp;有至摩伽陀&nbsp;&nbsp;&nbsp;&nbsp;有至拘萨罗

&nbsp;&nbsp;&nbsp;&nbsp;亦至金刚地&nbsp;&nbsp;&nbsp;&nbsp;处处修远离

&nbsp;&nbsp;&nbsp;&nbsp;犹如野禽兽&nbsp;&nbsp;&nbsp;&nbsp;随所乐而游

### （一三三二）

如是我闻。

一时。佛住舍卫国祇树给孤独园。

尔时。有异比丘在拘萨罗国人间。止住一林中。入昼正受。身体疲极。夜则睡眠。

时。彼林中止住天神作是念。此非比丘法。于空林中入昼正受。夜著睡眠。我今当往觉悟之。

尔时。天神往至比丘前。而说偈言。

&nbsp;&nbsp;&nbsp;&nbsp;比丘汝起起&nbsp;&nbsp;&nbsp;&nbsp;何以著睡眠

&nbsp;&nbsp;&nbsp;&nbsp;睡眠有何利&nbsp;&nbsp;&nbsp;&nbsp;病时何不眠

&nbsp;&nbsp;&nbsp;&nbsp;利刺刺身时&nbsp;&nbsp;&nbsp;&nbsp;云何得睡眠

&nbsp;&nbsp;&nbsp;&nbsp;汝本舍非家&nbsp;&nbsp;&nbsp;&nbsp;出家之所欲

&nbsp;&nbsp;&nbsp;&nbsp;当如本所欲&nbsp;&nbsp;&nbsp;&nbsp;日夜求增进

&nbsp;&nbsp;&nbsp;&nbsp;莫得堕睡眠&nbsp;&nbsp;&nbsp;&nbsp;令心不自在

&nbsp;&nbsp;&nbsp;&nbsp;无常不恒欲&nbsp;&nbsp;&nbsp;&nbsp;迷醉于愚夫

&nbsp;&nbsp;&nbsp;&nbsp;余人悉被缚&nbsp;&nbsp;&nbsp;&nbsp;汝今已解脱

&nbsp;&nbsp;&nbsp;&nbsp;正信而出家&nbsp;&nbsp;&nbsp;&nbsp;何以著睡眠

&nbsp;&nbsp;&nbsp;&nbsp;已调伏贪欲&nbsp;&nbsp;&nbsp;&nbsp;其心得解脱

&nbsp;&nbsp;&nbsp;&nbsp;具足胜妙智&nbsp;&nbsp;&nbsp;&nbsp;出家何故眠

&nbsp;&nbsp;&nbsp;&nbsp;勤精进正受&nbsp;&nbsp;&nbsp;&nbsp;常修坚固力

&nbsp;&nbsp;&nbsp;&nbsp;专求般涅槃&nbsp;&nbsp;&nbsp;&nbsp;云何而睡眠

&nbsp;&nbsp;&nbsp;&nbsp;起明断无明&nbsp;&nbsp;&nbsp;&nbsp;灭尽诸有漏

&nbsp;&nbsp;&nbsp;&nbsp;调彼后边身&nbsp;&nbsp;&nbsp;&nbsp;云何著睡眠

时。彼天神说是偈时。彼比丘闻其所说。专精思惟。得阿罗汉。

### （一三三三）

如是我闻。

一时。佛住舍卫国祇树给孤独园。

时。有异比丘在拘萨罗住林中。入昼正受。心起不善觉。依于恶贪。

时。彼林中住止天神作是念。非比丘法。止住林中。入昼正受。心生不善觉。依于恶贪。我今当往开悟之。

时。彼天神即说偈言。

&nbsp;&nbsp;&nbsp;&nbsp;其心欲远离&nbsp;&nbsp;&nbsp;&nbsp;正于空闲林

&nbsp;&nbsp;&nbsp;&nbsp;放心随外缘&nbsp;&nbsp;&nbsp;&nbsp;乱想而流驰

&nbsp;&nbsp;&nbsp;&nbsp;调伏乐世心&nbsp;&nbsp;&nbsp;&nbsp;常乐心解脱

&nbsp;&nbsp;&nbsp;&nbsp;当舍不乐心&nbsp;&nbsp;&nbsp;&nbsp;执受安乐住

&nbsp;&nbsp;&nbsp;&nbsp;思非于正念&nbsp;&nbsp;&nbsp;&nbsp;莫著我我所

&nbsp;&nbsp;&nbsp;&nbsp;如以尘头染&nbsp;&nbsp;&nbsp;&nbsp;是著极难遣

&nbsp;&nbsp;&nbsp;&nbsp;莫令染乐著&nbsp;&nbsp;&nbsp;&nbsp;欲心所浊乱

&nbsp;&nbsp;&nbsp;&nbsp;如释君驰象&nbsp;&nbsp;&nbsp;&nbsp;奋迅去尘秽

&nbsp;&nbsp;&nbsp;&nbsp;比丘于自身&nbsp;&nbsp;&nbsp;&nbsp;正念除尘垢

&nbsp;&nbsp;&nbsp;&nbsp;尘者谓贪欲&nbsp;&nbsp;&nbsp;&nbsp;非世间尘土

&nbsp;&nbsp;&nbsp;&nbsp;黠慧明智者&nbsp;&nbsp;&nbsp;&nbsp;当悟彼诸尘

&nbsp;&nbsp;&nbsp;&nbsp;于如来法律&nbsp;&nbsp;&nbsp;&nbsp;持心莫放逸

&nbsp;&nbsp;&nbsp;&nbsp;尘垢谓嗔恚&nbsp;&nbsp;&nbsp;&nbsp;非世间尘土

&nbsp;&nbsp;&nbsp;&nbsp;黠慧明智者&nbsp;&nbsp;&nbsp;&nbsp;当悟彼诸尘

&nbsp;&nbsp;&nbsp;&nbsp;于如来法律&nbsp;&nbsp;&nbsp;&nbsp;持心莫放逸

&nbsp;&nbsp;&nbsp;&nbsp;尘垢谓愚痴&nbsp;&nbsp;&nbsp;&nbsp;非世间尘土

&nbsp;&nbsp;&nbsp;&nbsp;明智黠慧者&nbsp;&nbsp;&nbsp;&nbsp;当舍彼诸尘

&nbsp;&nbsp;&nbsp;&nbsp;于如来法律&nbsp;&nbsp;&nbsp;&nbsp;持心莫放逸

时。彼天神说是偈已。彼比丘闻其所说。专精思惟。断诸烦恼心。得阿罗汉。

### （一三三四）

如是我闻。

一时。佛住舍卫国祇树给孤独园。

时。有异比丘在拘萨罗人间。住一林中。入昼正受。起不正思惟。

时。彼林中止住天神作是念。此非比丘法。止住林中。入昼正受。而起不正思惟。我今当往方便善觉悟之。

时。彼天神而说偈言。

&nbsp;&nbsp;&nbsp;&nbsp;何不正思惟&nbsp;&nbsp;&nbsp;&nbsp;觉观所寝食

&nbsp;&nbsp;&nbsp;&nbsp;当舍不正念&nbsp;&nbsp;&nbsp;&nbsp;专修于正受

&nbsp;&nbsp;&nbsp;&nbsp;遵崇佛法僧&nbsp;&nbsp;&nbsp;&nbsp;及自持净戒

&nbsp;&nbsp;&nbsp;&nbsp;常生随喜心&nbsp;&nbsp;&nbsp;&nbsp;喜乐转胜进

&nbsp;&nbsp;&nbsp;&nbsp;以心欢喜故&nbsp;&nbsp;&nbsp;&nbsp;速究竟苦边

时。彼天神说偈劝发已。彼比丘专精思惟。尽诸烦恼。得阿罗汉。

### （一三三五）

如是我闻。

一时。佛住舍卫国祇树给孤独园。

时。有异比丘于拘萨罗人间。住一林中。入昼正受。时。彼比丘日中时。不乐心生。而说偈言。

&nbsp;&nbsp;&nbsp;&nbsp;于此日中时&nbsp;&nbsp;&nbsp;&nbsp;众鸟悉静默

&nbsp;&nbsp;&nbsp;&nbsp;空野忽有声&nbsp;&nbsp;&nbsp;&nbsp;令我心恐怖

时。彼林中住止天神而说偈言。

&nbsp;&nbsp;&nbsp;&nbsp;于今日中时&nbsp;&nbsp;&nbsp;&nbsp;众鸟悉寂静

&nbsp;&nbsp;&nbsp;&nbsp;空野忽有声&nbsp;&nbsp;&nbsp;&nbsp;应汝不乐心

&nbsp;&nbsp;&nbsp;&nbsp;汝当舍不乐&nbsp;&nbsp;&nbsp;&nbsp;专乐修正受

时。彼天子说偈觉悟彼比丘已。时。彼比丘专精思惟。舍除烦恼。得阿罗汉。

### （一三三六）

如是我闻。

一时。佛住舍卫国祇树给孤独园。

尔时。尊者阿那律陀在拘萨罗人间。住一林中。

时。有天神名阇邻尼。是尊者阿那律陀本善知识。往诣尊者阿那律陀所。到阿那律所。说偈言。

&nbsp;&nbsp;&nbsp;&nbsp;汝今可发愿&nbsp;&nbsp;&nbsp;&nbsp;愿还生本处

&nbsp;&nbsp;&nbsp;&nbsp;三十三天上&nbsp;&nbsp;&nbsp;&nbsp;五欲乐悉备

&nbsp;&nbsp;&nbsp;&nbsp;百种诸音乐&nbsp;&nbsp;&nbsp;&nbsp;常以自欢娱

&nbsp;&nbsp;&nbsp;&nbsp;每至睡眠时&nbsp;&nbsp;&nbsp;&nbsp;音乐以觉悟

&nbsp;&nbsp;&nbsp;&nbsp;诸天玉女众&nbsp;&nbsp;&nbsp;&nbsp;昼夜侍左右

尊者阿那律陀说偈答言。

&nbsp;&nbsp;&nbsp;&nbsp;诸天玉女众&nbsp;&nbsp;&nbsp;&nbsp;此皆大苦聚

&nbsp;&nbsp;&nbsp;&nbsp;以彼颠倒想&nbsp;&nbsp;&nbsp;&nbsp;系著有身见

&nbsp;&nbsp;&nbsp;&nbsp;诸求生彼者&nbsp;&nbsp;&nbsp;&nbsp;斯亦是大苦

&nbsp;&nbsp;&nbsp;&nbsp;阇邻尼当知&nbsp;&nbsp;&nbsp;&nbsp;我不愿生彼

&nbsp;&nbsp;&nbsp;&nbsp;生死已永尽&nbsp;&nbsp;&nbsp;&nbsp;不受后有故

尊者阿那律说是语时。阇邻尼天子闻尊者阿那律所说。欢喜随喜。即没不现。

### （一三三七）

如是我闻。

一时。佛住舍卫国祇树给孤独园。

时。有比丘在拘萨罗人间。林中止住。勤诵经．勤讲说。精勤思惟。得阿罗汉果。证已。不复精勤诵说。

时。有天神。止彼林中者。而说偈言。

&nbsp;&nbsp;&nbsp;&nbsp;比丘汝先时&nbsp;&nbsp;&nbsp;&nbsp;昼夜勤诵习

&nbsp;&nbsp;&nbsp;&nbsp;常为诸比丘&nbsp;&nbsp;&nbsp;&nbsp;共论决定义

&nbsp;&nbsp;&nbsp;&nbsp;汝今于法句&nbsp;&nbsp;&nbsp;&nbsp;寂然无所说

&nbsp;&nbsp;&nbsp;&nbsp;不与诸比丘&nbsp;&nbsp;&nbsp;&nbsp;共论决定义

时。彼比丘说偈答言。

&nbsp;&nbsp;&nbsp;&nbsp;本未应离欲&nbsp;&nbsp;&nbsp;&nbsp;心常乐法句

&nbsp;&nbsp;&nbsp;&nbsp;既离欲相应&nbsp;&nbsp;&nbsp;&nbsp;诵说事已毕

&nbsp;&nbsp;&nbsp;&nbsp;先知道已备&nbsp;&nbsp;&nbsp;&nbsp;用闻见道为

&nbsp;&nbsp;&nbsp;&nbsp;世间诸闻见&nbsp;&nbsp;&nbsp;&nbsp;无知悉放舍

时。彼天神闻比丘所说。欢喜随喜。即没不现。

### （一三三八）

如是我闻。

一时。佛住舍卫国祇树给孤独园。

时。有异比丘在拘萨罗人间。止一林中。时。彼比丘有眼患。受师教。应嗅钵昙摩花。时。彼比丘受师教已。往至钵昙摩池侧。于池岸边。迎风而坐。随风嗅香。

时。有天神。主此池者。语比丘言。何以盗华。汝今便是盗香贼也。

尔时。比丘说偈答言。

&nbsp;&nbsp;&nbsp;&nbsp;不坏亦不夺&nbsp;&nbsp;&nbsp;&nbsp;远住随嗅香

&nbsp;&nbsp;&nbsp;&nbsp;汝今何故言&nbsp;&nbsp;&nbsp;&nbsp;我是盗香贼

尔时。天神复说偈言。

&nbsp;&nbsp;&nbsp;&nbsp;不求而不舍&nbsp;&nbsp;&nbsp;&nbsp;世间名为贼

&nbsp;&nbsp;&nbsp;&nbsp;汝今人不与&nbsp;&nbsp;&nbsp;&nbsp;而自一向取

&nbsp;&nbsp;&nbsp;&nbsp;是则名世间&nbsp;&nbsp;&nbsp;&nbsp;真实盗香贼

时。有一士夫取彼藕根。重负而去。

尔时。比丘为彼天神而说偈言。

&nbsp;&nbsp;&nbsp;&nbsp;如今彼士夫&nbsp;&nbsp;&nbsp;&nbsp;断截分陀利

&nbsp;&nbsp;&nbsp;&nbsp;拔根重负去&nbsp;&nbsp;&nbsp;&nbsp;便是奸狡人

&nbsp;&nbsp;&nbsp;&nbsp;汝何故不遮&nbsp;&nbsp;&nbsp;&nbsp;而言我盗香

时。彼天神说偈答言。

&nbsp;&nbsp;&nbsp;&nbsp;狂乱奸狡人&nbsp;&nbsp;&nbsp;&nbsp;犹如乳母衣

&nbsp;&nbsp;&nbsp;&nbsp;何足加其言&nbsp;&nbsp;&nbsp;&nbsp;宜堪与汝语

&nbsp;&nbsp;&nbsp;&nbsp;袈裟污不现&nbsp;&nbsp;&nbsp;&nbsp;黑衣墨不污

&nbsp;&nbsp;&nbsp;&nbsp;奸狡凶恶人&nbsp;&nbsp;&nbsp;&nbsp;世间不与语

&nbsp;&nbsp;&nbsp;&nbsp;蝇脚污素帛&nbsp;&nbsp;&nbsp;&nbsp;明者小过现

&nbsp;&nbsp;&nbsp;&nbsp;如墨点珂贝&nbsp;&nbsp;&nbsp;&nbsp;虽小悉皆现

&nbsp;&nbsp;&nbsp;&nbsp;常从彼求净&nbsp;&nbsp;&nbsp;&nbsp;无结离烦恼

&nbsp;&nbsp;&nbsp;&nbsp;如毛发之恶&nbsp;&nbsp;&nbsp;&nbsp;人见如泰山

时。彼比丘复说偈言。

&nbsp;&nbsp;&nbsp;&nbsp;善哉善哉说&nbsp;&nbsp;&nbsp;&nbsp;以义安慰我

&nbsp;&nbsp;&nbsp;&nbsp;汝可常为我&nbsp;&nbsp;&nbsp;&nbsp;数数说斯偈

时。彼天神复说偈言。

&nbsp;&nbsp;&nbsp;&nbsp;我非汝买奴&nbsp;&nbsp;&nbsp;&nbsp;亦非人与汝

&nbsp;&nbsp;&nbsp;&nbsp;何为常随汝&nbsp;&nbsp;&nbsp;&nbsp;数数相告语

&nbsp;&nbsp;&nbsp;&nbsp;汝今自当知&nbsp;&nbsp;&nbsp;&nbsp;彼彼饶益事

时。彼天子说是偈已。彼比丘闻其所说。欢喜随喜。从座起去。独一静处。专精思惟。断诸烦恼。得阿罗汉。

### （一三三九）

如是我闻。

一时。佛住王舍城迦兰陀竹园。

尔时。尊者十力迦叶住王舍城仙人窟中。时。有猎师名曰尺只。去十力迦叶不远。张网捕鹿。尔时。十力迦叶为彼猎师哀愍说法。时。彼猎师不解所说。时。十力迦叶即以神力。指端火然。彼犹不悟。

尔时。仙人窟中住止天神而说偈言。

&nbsp;&nbsp;&nbsp;&nbsp;深山中猎师&nbsp;&nbsp;&nbsp;&nbsp;少智盲无目

&nbsp;&nbsp;&nbsp;&nbsp;何为非时说&nbsp;&nbsp;&nbsp;&nbsp;薄德无辩慧

&nbsp;&nbsp;&nbsp;&nbsp;所闻亦不解&nbsp;&nbsp;&nbsp;&nbsp;明中亦无见

&nbsp;&nbsp;&nbsp;&nbsp;于诸善胜法&nbsp;&nbsp;&nbsp;&nbsp;愚痴莫能了

&nbsp;&nbsp;&nbsp;&nbsp;正使烧十指&nbsp;&nbsp;&nbsp;&nbsp;彼终不见谛

时。彼天神说是偈已。尊者十力迦叶即默然住。

### （一三四○）

如是我闻。

一时。佛住王舍城迦兰陀竹园。

时。有尊者金刚子。住巴连弗邑一处林中。时。巴连弗邑人民夏四月过。作憍牟尼大会。

时。尊者金刚子闻世间大会。生不乐心。而说偈言。

&nbsp;&nbsp;&nbsp;&nbsp;独一处空林&nbsp;&nbsp;&nbsp;&nbsp;犹如弃枯木

&nbsp;&nbsp;&nbsp;&nbsp;夏时四月满&nbsp;&nbsp;&nbsp;&nbsp;世间乐庄严

&nbsp;&nbsp;&nbsp;&nbsp;普观诸世间&nbsp;&nbsp;&nbsp;&nbsp;其苦无过我

尔时。林中住止天神即说偈言。

&nbsp;&nbsp;&nbsp;&nbsp;独一处空林&nbsp;&nbsp;&nbsp;&nbsp;犹如弃枯木

&nbsp;&nbsp;&nbsp;&nbsp;为三十三天&nbsp;&nbsp;&nbsp;&nbsp;心常所愿乐

&nbsp;&nbsp;&nbsp;&nbsp;犹如地狱中&nbsp;&nbsp;&nbsp;&nbsp;仰思生人道

时。金刚子为彼天神所劝发已。专精思惟。断诸烦恼。得阿罗汉。

### （一三四一）

如是我闻。

一时。佛住舍卫国祇树给孤独园。

时。有异比丘在拘萨罗人间。住一林中。唯好乐持戒。不能增长上进功德。

时。彼林中止住天神作是念。此非比丘法。住于林中。唯乐持戒。不能增修上进功德。今我当作方便而发悟之。即说偈言。

&nbsp;&nbsp;&nbsp;&nbsp;非一向持戒&nbsp;&nbsp;&nbsp;&nbsp;及修习多闻

&nbsp;&nbsp;&nbsp;&nbsp;独静禅三昧&nbsp;&nbsp;&nbsp;&nbsp;闲居修远离

&nbsp;&nbsp;&nbsp;&nbsp;比丘偏倚息&nbsp;&nbsp;&nbsp;&nbsp;终不得漏尽

&nbsp;&nbsp;&nbsp;&nbsp;平等正觉乐&nbsp;&nbsp;&nbsp;&nbsp;远非凡夫辈

时。彼比丘天神劝进已。专精思惟。断诸烦恼。得阿罗汉。

### （一三四二）

如是我闻。

一时。佛住舍卫国祇树给孤独园。

有尊者那迦达多在拘萨罗人间。住一林中。有在家．出家常相亲近。

时。彼林中止住天神作是念。此非比丘法。住于林中。与诸在家．出家周旋亲数。我今当往方便发悟。而说偈言。

&nbsp;&nbsp;&nbsp;&nbsp;比丘旦早出&nbsp;&nbsp;&nbsp;&nbsp;迫暮而还林

&nbsp;&nbsp;&nbsp;&nbsp;道俗相习近&nbsp;&nbsp;&nbsp;&nbsp;苦乐必同安

&nbsp;&nbsp;&nbsp;&nbsp;恐起家放逸&nbsp;&nbsp;&nbsp;&nbsp;而随魔自在

时。那迦达多比丘为彼天神如是．如是开觉已。如是．如是专精思惟。断诸烦恼。得阿罗汉。

### （一三四三）

如是我闻。

一时。佛住舍卫国祇树给孤独园。

时。有众多比丘在拘萨罗人间。住一林中。言语嬉戏。终日散乱。心不得定。纵诸根门。驰骋六境。

时。彼林中止住天神见是比丘不摄威仪。心不欣悦。而说偈言。

&nbsp;&nbsp;&nbsp;&nbsp;此先有瞿昙&nbsp;&nbsp;&nbsp;&nbsp;正命弟子众

&nbsp;&nbsp;&nbsp;&nbsp;无常心乞食&nbsp;&nbsp;&nbsp;&nbsp;无常受床卧

&nbsp;&nbsp;&nbsp;&nbsp;观世无常故&nbsp;&nbsp;&nbsp;&nbsp;得究竟苦边

&nbsp;&nbsp;&nbsp;&nbsp;今有难养众&nbsp;&nbsp;&nbsp;&nbsp;沙门所居止

&nbsp;&nbsp;&nbsp;&nbsp;处处求饮食&nbsp;&nbsp;&nbsp;&nbsp;遍游于他家

&nbsp;&nbsp;&nbsp;&nbsp;望财而出家&nbsp;&nbsp;&nbsp;&nbsp;无真沙门欲

&nbsp;&nbsp;&nbsp;&nbsp;垂著僧伽梨&nbsp;&nbsp;&nbsp;&nbsp;如老牛曳尾

尔时。比丘语天神言。汝欲厌我耶。

时。彼天神复说偈言。

&nbsp;&nbsp;&nbsp;&nbsp;不指其名姓&nbsp;&nbsp;&nbsp;&nbsp;不非称其人

&nbsp;&nbsp;&nbsp;&nbsp;而总向彼众&nbsp;&nbsp;&nbsp;&nbsp;说其不善者

&nbsp;&nbsp;&nbsp;&nbsp;疏漏相现者&nbsp;&nbsp;&nbsp;&nbsp;方便说其过

&nbsp;&nbsp;&nbsp;&nbsp;勤修精进者&nbsp;&nbsp;&nbsp;&nbsp;归依恭敬礼

彼诸比丘为天神劝发已。专精思惟。断诸烦恼。得阿罗汉。

### （一三四四）

如是我闻。

一时。佛在舍卫国祇树给孤独园。

时。有异比丘在拘萨罗人间。住一林中。时。彼比丘与长者妇女嬉戏。起恶名声。

时。彼比丘作是念。我今不类。共他妇女起恶名声。我今欲于此林中自杀。

时。彼林中止住天神作是思念。不善不类。此比丘不坏．无过。而于林中欲自杀身。我今当作方便开悟。

时。彼天神化作长者女身。语比丘言。于诸巷路四衢道中。世间诸人为我及汝起恶名声。言我与汝共相习近。作不正事。已有恶名。今可还俗。共相娱乐。

比丘答言。以彼里巷四衢道中。为我与汝起恶名声。共相习近。为不正事。我今且自杀身。

时。彼天神还复天身。而说偈言。

&nbsp;&nbsp;&nbsp;&nbsp;虽闻多恶名&nbsp;&nbsp;&nbsp;&nbsp;苦行者忍之

&nbsp;&nbsp;&nbsp;&nbsp;不应苦自苦&nbsp;&nbsp;&nbsp;&nbsp;亦不应起恼

&nbsp;&nbsp;&nbsp;&nbsp;闻声恐怖者&nbsp;&nbsp;&nbsp;&nbsp;是则林中兽

&nbsp;&nbsp;&nbsp;&nbsp;是轻躁众生&nbsp;&nbsp;&nbsp;&nbsp;不成出家法

&nbsp;&nbsp;&nbsp;&nbsp;仁者当堪耐&nbsp;&nbsp;&nbsp;&nbsp;不中住恶声

&nbsp;&nbsp;&nbsp;&nbsp;执心坚住者&nbsp;&nbsp;&nbsp;&nbsp;是则出家法

&nbsp;&nbsp;&nbsp;&nbsp;不由他人语&nbsp;&nbsp;&nbsp;&nbsp;令汝成劫贼

&nbsp;&nbsp;&nbsp;&nbsp;亦不由他语&nbsp;&nbsp;&nbsp;&nbsp;令汝得罗汉

&nbsp;&nbsp;&nbsp;&nbsp;如汝自知已&nbsp;&nbsp;&nbsp;&nbsp;诸天亦复知

尔时。比丘为彼天神所开悟已。专精思惟。断除烦恼。得阿罗汉。

### （一三四五）

如是我闻。

一时。佛住舍卫国祇树给孤独园。

时。有尊者见多比丘在拘萨罗人间。住一林中。著粪扫衣。时。梵天王与七百梵天乘其宫殿。来诣尊者见多比丘所。恭敬礼事。

时。有天神。住彼林中者。而说偈言。

&nbsp;&nbsp;&nbsp;&nbsp;观彼寂诸根&nbsp;&nbsp;&nbsp;&nbsp;能感善供养

&nbsp;&nbsp;&nbsp;&nbsp;具足三明达&nbsp;&nbsp;&nbsp;&nbsp;得不倾动法

&nbsp;&nbsp;&nbsp;&nbsp;度一切方便&nbsp;&nbsp;&nbsp;&nbsp;少事粪扫衣

&nbsp;&nbsp;&nbsp;&nbsp;七百梵天子&nbsp;&nbsp;&nbsp;&nbsp;乘宫来奉诣

&nbsp;&nbsp;&nbsp;&nbsp;见生死有边&nbsp;&nbsp;&nbsp;&nbsp;今礼度有岸

时。彼天神说偈赞叹见多比丘已。即没不现。

### （一三四六）

如是我闻。

一时。佛住舍卫国祇树给孤独园。

时。有异比丘在拘萨罗人间。住一林中。时。彼比丘身体疲极。夜著睡眠。

时。有天神。住彼林中者。而觉悟之。即说偈言。


&nbsp;&nbsp;&nbsp;&nbsp;可起起比丘&nbsp;&nbsp;&nbsp;&nbsp;何故著睡眠

&nbsp;&nbsp;&nbsp;&nbsp;睡眠有何义&nbsp;&nbsp;&nbsp;&nbsp;修禅莫睡眠

时。彼比丘说偈答言。

&nbsp;&nbsp;&nbsp;&nbsp;不肯当云何&nbsp;&nbsp;&nbsp;&nbsp;懈怠少方便

&nbsp;&nbsp;&nbsp;&nbsp;缘尽四体羸&nbsp;&nbsp;&nbsp;&nbsp;夜则著睡眠

时。彼天神复说偈言。

&nbsp;&nbsp;&nbsp;&nbsp;且汝当执守&nbsp;&nbsp;&nbsp;&nbsp;勿声而大呼

&nbsp;&nbsp;&nbsp;&nbsp;汝已得修闲&nbsp;&nbsp;&nbsp;&nbsp;莫令其退没

时。彼比丘说偈答言。

&nbsp;&nbsp;&nbsp;&nbsp;我当用汝语&nbsp;&nbsp;&nbsp;&nbsp;精勤修方便

&nbsp;&nbsp;&nbsp;&nbsp;不为彼睡眠&nbsp;&nbsp;&nbsp;&nbsp;数数覆其心

时。彼天神如是．如是觉悟彼比丘。时。彼比丘专精方便。断诸烦恼。得阿罗汉。时。彼天神复说偈言。

&nbsp;&nbsp;&nbsp;&nbsp;汝岂能自起&nbsp;&nbsp;&nbsp;&nbsp;专精勤方便

&nbsp;&nbsp;&nbsp;&nbsp;不为众魔军&nbsp;&nbsp;&nbsp;&nbsp;厌汝令睡眠

时。彼比丘说偈答言。

&nbsp;&nbsp;&nbsp;&nbsp;从今当七夜&nbsp;&nbsp;&nbsp;&nbsp;常坐正思惟

&nbsp;&nbsp;&nbsp;&nbsp;其身生喜乐&nbsp;&nbsp;&nbsp;&nbsp;无一处不满

&nbsp;&nbsp;&nbsp;&nbsp;初夜观宿命&nbsp;&nbsp;&nbsp;&nbsp;中夜天眼净

&nbsp;&nbsp;&nbsp;&nbsp;后夜除无明&nbsp;&nbsp;&nbsp;&nbsp;见众生苦乐

&nbsp;&nbsp;&nbsp;&nbsp;上中下形类&nbsp;&nbsp;&nbsp;&nbsp;善色及恶色

&nbsp;&nbsp;&nbsp;&nbsp;知何业因缘&nbsp;&nbsp;&nbsp;&nbsp;而受斯果报

&nbsp;&nbsp;&nbsp;&nbsp;若士夫所作&nbsp;&nbsp;&nbsp;&nbsp;所作还自见

&nbsp;&nbsp;&nbsp;&nbsp;善者见其善&nbsp;&nbsp;&nbsp;&nbsp;恶者自见恶

时。彼天神复说偈言。

&nbsp;&nbsp;&nbsp;&nbsp;我知先一切&nbsp;&nbsp;&nbsp;&nbsp;比丘十四人

&nbsp;&nbsp;&nbsp;&nbsp;皆是须陀洹&nbsp;&nbsp;&nbsp;&nbsp;悉得禅正受

&nbsp;&nbsp;&nbsp;&nbsp;来到此林中&nbsp;&nbsp;&nbsp;&nbsp;当得阿罗汉

&nbsp;&nbsp;&nbsp;&nbsp;见汝一懈怠&nbsp;&nbsp;&nbsp;&nbsp;仰卧著睡眠

&nbsp;&nbsp;&nbsp;&nbsp;莫令住凡夫&nbsp;&nbsp;&nbsp;&nbsp;故方便觉悟

尔时。比丘复说偈言。

&nbsp;&nbsp;&nbsp;&nbsp;善哉汝天神&nbsp;&nbsp;&nbsp;&nbsp;以义安慰我

&nbsp;&nbsp;&nbsp;&nbsp;至诚见开觉&nbsp;&nbsp;&nbsp;&nbsp;令我尽诸漏

时。彼天神复说偈言。

&nbsp;&nbsp;&nbsp;&nbsp;比丘应如是&nbsp;&nbsp;&nbsp;&nbsp;信非家出家

&nbsp;&nbsp;&nbsp;&nbsp;抱愚而出家&nbsp;&nbsp;&nbsp;&nbsp;逮得见清净

&nbsp;&nbsp;&nbsp;&nbsp;我今摄受法&nbsp;&nbsp;&nbsp;&nbsp;当尽寿命思

&nbsp;&nbsp;&nbsp;&nbsp;若汝疾病时&nbsp;&nbsp;&nbsp;&nbsp;我当与良药

时。彼天神说是偈已。即没不现。

### （一三四七）

如是我闻。

一时。佛住舍卫国祇树给孤独园。

时。尊者舍利弗在拘萨罗人间。依一聚落。止住田侧。时。尊者舍利弗于晨朝时著衣持钵。入村乞食。

时。有一尼揵子饮酒狂醉。持一瓶酒从聚落出。见尊者舍利弗。而说偈言。

&nbsp;&nbsp;&nbsp;&nbsp;米膏熏我身&nbsp;&nbsp;&nbsp;&nbsp;持米膏一瓶

&nbsp;&nbsp;&nbsp;&nbsp;山地草树木&nbsp;&nbsp;&nbsp;&nbsp;视之一金色

尔时。尊者舍利弗作是念。作此恶声。是恶邪物。而说是偈。我岂不能以偈答之。时。尊者舍利弗即说偈言。

&nbsp;&nbsp;&nbsp;&nbsp;无想味所熏&nbsp;&nbsp;&nbsp;&nbsp;持空三昧瓶

&nbsp;&nbsp;&nbsp;&nbsp;山地草树木&nbsp;&nbsp;&nbsp;&nbsp;视之如涕唾

### （一三四八）

如是我闻。

一时。佛住舍卫国祇树给孤独园。

时。有异比丘在拘萨罗人间。住一林中。得他心智。烦恼有余。去林不远有井。有饮野干罐拘钩颈。

时。彼野干作诸方便求脱。而自念言。天遂欲明。田夫或出。当恐怖我。汝汲水罐怖我已久。可令我脱。

时。彼比丘知彼野干心之所念。而说偈言。

&nbsp;&nbsp;&nbsp;&nbsp;如来慧日出&nbsp;&nbsp;&nbsp;&nbsp;离林说空法

&nbsp;&nbsp;&nbsp;&nbsp;心久恐怖我&nbsp;&nbsp;&nbsp;&nbsp;今可放令去

时。彼比丘自教授已。一切结尽。得阿罗汉。

### （一三四九）

如是我闻。

一时。佛在拘萨罗国人间游行。住一林中。

时。有天神。依彼林者。见佛行迹。低头谛观。修于佛念。时。有优楼鸟住于道中。行欲蹈佛足迹。

尔时。天神即说偈言。

&nbsp;&nbsp;&nbsp;&nbsp;汝今优楼鸟&nbsp;&nbsp;&nbsp;&nbsp;团目栖树间

&nbsp;&nbsp;&nbsp;&nbsp;莫乱如来迹&nbsp;&nbsp;&nbsp;&nbsp;坏我念佛境

时。彼天神说此偈已。默然念佛。

### （一三五○）

如是我闻。

一时。佛在拘萨罗人间。住一林中。依波吒利树下住止。

时。有天神依彼林中住。即说偈言。

&nbsp;&nbsp;&nbsp;&nbsp;今日风卒起&nbsp;&nbsp;&nbsp;&nbsp;吹波吒利树

&nbsp;&nbsp;&nbsp;&nbsp;落波吒利花&nbsp;&nbsp;&nbsp;&nbsp;供养于如来

时。彼天神说偈已。默然而住。

### （一三五一）

如是我闻。

一时。佛住王舍城迦兰陀竹园。

时。有众多比丘住支提山侧。皆是阿练若比丘。著粪扫衣。常行乞食。

时。山神。依彼山住者。而说偈言。

&nbsp;&nbsp;&nbsp;&nbsp;孔雀文绣身&nbsp;&nbsp;&nbsp;&nbsp;处鞞提醯山

&nbsp;&nbsp;&nbsp;&nbsp;随时出妙声&nbsp;&nbsp;&nbsp;&nbsp;觉乞食比丘

&nbsp;&nbsp;&nbsp;&nbsp;孔雀文绣身&nbsp;&nbsp;&nbsp;&nbsp;处鞞提醯山

&nbsp;&nbsp;&nbsp;&nbsp;随时出妙声&nbsp;&nbsp;&nbsp;&nbsp;觉粪扫衣者

&nbsp;&nbsp;&nbsp;&nbsp;孔雀文绣身&nbsp;&nbsp;&nbsp;&nbsp;处鞞提醯山

&nbsp;&nbsp;&nbsp;&nbsp;随时出妙声&nbsp;&nbsp;&nbsp;&nbsp;觉依树坐者

时。彼天神说此偈已。即默然住。

### （一三五二）

如是我闻。

一时。佛住王舍城迦兰陀竹园。

时。有众多比丘住支提山。一切皆修阿练若行。著粪扫衣。常行乞食。尔时。那娑佉多河岸崩。杀三营事比丘。

时。支提山住天神而说偈言。

&nbsp;&nbsp;&nbsp;&nbsp;乞食阿兰若&nbsp;&nbsp;&nbsp;&nbsp;慎莫营造立

&nbsp;&nbsp;&nbsp;&nbsp;不见佉多河&nbsp;&nbsp;&nbsp;&nbsp;傍岸卒崩倒

&nbsp;&nbsp;&nbsp;&nbsp;压杀彼造立&nbsp;&nbsp;&nbsp;&nbsp;营事三比丘

&nbsp;&nbsp;&nbsp;&nbsp;粪扫衣比丘&nbsp;&nbsp;&nbsp;&nbsp;慎莫营造立

&nbsp;&nbsp;&nbsp;&nbsp;不见佉多河&nbsp;&nbsp;&nbsp;&nbsp;傍岸卒崩倒

&nbsp;&nbsp;&nbsp;&nbsp;压杀彼造立&nbsp;&nbsp;&nbsp;&nbsp;营事三比丘

&nbsp;&nbsp;&nbsp;&nbsp;依树下比丘&nbsp;&nbsp;&nbsp;&nbsp;慎莫营造立

&nbsp;&nbsp;&nbsp;&nbsp;不见佉多河&nbsp;&nbsp;&nbsp;&nbsp;傍岸卒崩倒

&nbsp;&nbsp;&nbsp;&nbsp;压杀彼造立&nbsp;&nbsp;&nbsp;&nbsp;营事三比丘

时。彼天神说此偈已。即默然住。

### （一三五三）

如是我闻。

一时。佛住迦兰陀竹园。

时。有异比丘住频陀山。

尔时。山林大火卒起。举山洞然。时。有俗人而说偈言。

&nbsp;&nbsp;&nbsp;&nbsp;今此频陀山&nbsp;&nbsp;&nbsp;&nbsp;大火洞炽然

&nbsp;&nbsp;&nbsp;&nbsp;焚烧彼竹林&nbsp;&nbsp;&nbsp;&nbsp;亦烧竹苑实

时。彼比丘作是念。今彼俗人能说此偈。我今何不说偈答之。即说偈言。

&nbsp;&nbsp;&nbsp;&nbsp;一切有炽然&nbsp;&nbsp;&nbsp;&nbsp;无慧能救灭

&nbsp;&nbsp;&nbsp;&nbsp;焚烧诸受欲&nbsp;&nbsp;&nbsp;&nbsp;亦烧不作苦

时。彼比丘说此偈已。默然而住。

### （一三五四）

如是我闻。

一时。佛住迦兰陀竹园。

时。有异比丘在恒河侧。住一林中。

时。有一族姓女。常为舅姑所责。至恒水岸边。而说偈言。

&nbsp;&nbsp;&nbsp;&nbsp;恒水我今欲&nbsp;&nbsp;&nbsp;&nbsp;随流徐入海

&nbsp;&nbsp;&nbsp;&nbsp;不复令舅姑&nbsp;&nbsp;&nbsp;&nbsp;数数见嫌责

时。彼比丘见族姓女。闻其说偈。作是念。彼族姓女尚能说偈。我今何为不说偈答耶。即说偈言。

&nbsp;&nbsp;&nbsp;&nbsp;净信我今欲&nbsp;&nbsp;&nbsp;&nbsp;随彼八圣水

&nbsp;&nbsp;&nbsp;&nbsp;徐流入涅槃&nbsp;&nbsp;&nbsp;&nbsp;不见魔自在

时。彼比丘说此偈已。默然而住。

### （一三五五）

如是我闻。

一时。佛住舍卫国祇树给孤独园。

时。有异比丘在拘萨罗人间。住一林中。去林不远。有种瓜田。

时。有盗者夜偷其瓜。见月欲出。而说偈言。

&nbsp;&nbsp;&nbsp;&nbsp;明月汝莫出&nbsp;&nbsp;&nbsp;&nbsp;待我断其瓜

&nbsp;&nbsp;&nbsp;&nbsp;我持瓜去已&nbsp;&nbsp;&nbsp;&nbsp;任汝现不现

时。彼比丘作是念。彼盗瓜者尚能说偈。我岂不能说偈答耶。即说偈言。

&nbsp;&nbsp;&nbsp;&nbsp;恶魔汝莫出&nbsp;&nbsp;&nbsp;&nbsp;待我断烦恼

&nbsp;&nbsp;&nbsp;&nbsp;断彼烦恼已&nbsp;&nbsp;&nbsp;&nbsp;任汝出不出

时。彼比丘说此偈已。默然而住。

### （一三五六）

如是我闻。

一时。佛住舍卫国祇树给孤独园。

时。有异比丘在拘萨罗人间。住一林中。

时。有沙弥而说偈言。


&nbsp;&nbsp;&nbsp;&nbsp;云何名为常&nbsp;&nbsp;&nbsp;&nbsp;乞食则为常

&nbsp;&nbsp;&nbsp;&nbsp;云何为无常&nbsp;&nbsp;&nbsp;&nbsp;僧食为无常

&nbsp;&nbsp;&nbsp;&nbsp;云何名为直&nbsp;&nbsp;&nbsp;&nbsp;唯因陀罗幢

&nbsp;&nbsp;&nbsp;&nbsp;云何名为曲&nbsp;&nbsp;&nbsp;&nbsp;曲者唯见钩

时。彼比丘作是念。此沙弥能说斯偈。我今何不说偈而答。即说偈言。

&nbsp;&nbsp;&nbsp;&nbsp;云何名为常&nbsp;&nbsp;&nbsp;&nbsp;常者唯涅槃

&nbsp;&nbsp;&nbsp;&nbsp;云何为无常&nbsp;&nbsp;&nbsp;&nbsp;谓诸有为法

&nbsp;&nbsp;&nbsp;&nbsp;云何名为直&nbsp;&nbsp;&nbsp;&nbsp;谓圣八正道

&nbsp;&nbsp;&nbsp;&nbsp;云何名为曲&nbsp;&nbsp;&nbsp;&nbsp;曲者唯恶径

时。彼比丘说此偈已。默然而住。

### （一三五七）

如是我闻。

一时。佛住舍卫国祇树给孤独园。

时。有舍利弗弟子。服药已。寻即食粥。

时。尊者舍利弗到瓦师舍。从乞瓦瓯。时。彼瓦师即说偈言。


&nbsp;&nbsp;&nbsp;&nbsp;云何得名胜&nbsp;&nbsp;&nbsp;&nbsp;而不施一钱

&nbsp;&nbsp;&nbsp;&nbsp;云何胜实德&nbsp;&nbsp;&nbsp;&nbsp;于财无所减

尔时。舍利弗说偈答言。

&nbsp;&nbsp;&nbsp;&nbsp;若不食肉者&nbsp;&nbsp;&nbsp;&nbsp;而施彼以肉

&nbsp;&nbsp;&nbsp;&nbsp;诸修梵行者&nbsp;&nbsp;&nbsp;&nbsp;施之以女色

&nbsp;&nbsp;&nbsp;&nbsp;不坐高床者&nbsp;&nbsp;&nbsp;&nbsp;施以高广床

&nbsp;&nbsp;&nbsp;&nbsp;于彼临行者&nbsp;&nbsp;&nbsp;&nbsp;施以息止处

&nbsp;&nbsp;&nbsp;&nbsp;如是等施与&nbsp;&nbsp;&nbsp;&nbsp;于财不损减

&nbsp;&nbsp;&nbsp;&nbsp;是则有名誉&nbsp;&nbsp;&nbsp;&nbsp;而不舍一钱

&nbsp;&nbsp;&nbsp;&nbsp;实德名称流&nbsp;&nbsp;&nbsp;&nbsp;于财无所减

时。彼瓦师复说偈言。

&nbsp;&nbsp;&nbsp;&nbsp;汝今舍利弗&nbsp;&nbsp;&nbsp;&nbsp;所说实为善

&nbsp;&nbsp;&nbsp;&nbsp;今施汝百瓯&nbsp;&nbsp;&nbsp;&nbsp;非余亦不得

尊者舍利弗说偈答言。

&nbsp;&nbsp;&nbsp;&nbsp;彼三十三天&nbsp;&nbsp;&nbsp;&nbsp;炎魔兜率陀

&nbsp;&nbsp;&nbsp;&nbsp;化乐诸天人&nbsp;&nbsp;&nbsp;&nbsp;及他化自在

&nbsp;&nbsp;&nbsp;&nbsp;瓦钵信以得&nbsp;&nbsp;&nbsp;&nbsp;而汝不生信

尊者舍利弗说此偈已。于瓦师舍默然出去。

### （一三五八）

如是我闻。

一时。佛住舍卫国祇树给孤独园。

时。有异比丘在拘萨罗人间。住一林中。

时。有贫士夫在于林侧。作如是悕望思惟。而说偈言。

&nbsp;&nbsp;&nbsp;&nbsp;若得猪一头&nbsp;&nbsp;&nbsp;&nbsp;美酒满一瓶

&nbsp;&nbsp;&nbsp;&nbsp;盛持瓯一枚&nbsp;&nbsp;&nbsp;&nbsp;人数数持与

&nbsp;&nbsp;&nbsp;&nbsp;若得如是者&nbsp;&nbsp;&nbsp;&nbsp;当复何所忧

时。彼比丘作是念。此贫士夫尚能说偈。我今何以不说。即说偈言。

&nbsp;&nbsp;&nbsp;&nbsp;若得佛法僧&nbsp;&nbsp;&nbsp;&nbsp;比丘善说法

&nbsp;&nbsp;&nbsp;&nbsp;我不病常闻&nbsp;&nbsp;&nbsp;&nbsp;不畏众魔怨

时。彼比丘说此偈已。默然而住。

### （一三五九）

如是我闻。

一时。佛住舍卫国祇树给孤独园。

时。有异比丘在拘萨罗人间。住一林中。

时。彼比丘作如是思惟。若得好劫贝。长七肘。广二肘。作衣已。乐修善法。

时。有天神。依彼林者。作是念。此非比丘法。住于林中。作是思惟。悕望好衣。

时。天神化作全身骨锁。于彼比丘前舞。而说偈言。

&nbsp;&nbsp;&nbsp;&nbsp;比丘思劫贝&nbsp;&nbsp;&nbsp;&nbsp;七肘广六尺

&nbsp;&nbsp;&nbsp;&nbsp;昼则如是想&nbsp;&nbsp;&nbsp;&nbsp;知夜何所思

时。彼比丘即生恐怖。其身战悚。而说偈言。

&nbsp;&nbsp;&nbsp;&nbsp;止止不须[疊\*毛]&nbsp;&nbsp;&nbsp;&nbsp;今著粪扫衣

&nbsp;&nbsp;&nbsp;&nbsp;昼见骨锁舞&nbsp;&nbsp;&nbsp;&nbsp;知夜复何见

时。彼比丘心惊怖已。即正思惟。专精修习。断诸烦恼。得阿罗汉。

### （一三六○）

如是我闻。

一时。佛住舍卫国祇树给孤独园。

时。有异比丘在拘萨罗人间。住一林中。得阿罗汉。诸漏已尽。所作已作。已舍重担。断诸有结。正智心善解脱。

时。有一女人于夜闇中。天时微雨。电光睒照。于林中过。欲诣他男子。倒深泥中。环钏断坏。华璎散落。时。彼女人而说偈言。

&nbsp;&nbsp;&nbsp;&nbsp;头发悉散解&nbsp;&nbsp;&nbsp;&nbsp;花璎落深泥

&nbsp;&nbsp;&nbsp;&nbsp;镮钏悉破坏&nbsp;&nbsp;&nbsp;&nbsp;丈夫何所著

时。彼比丘作是念。女人尚能说偈。我岂不能说偈答之。

&nbsp;&nbsp;&nbsp;&nbsp;烦恼悉断坏&nbsp;&nbsp;&nbsp;&nbsp;度生死淤泥

&nbsp;&nbsp;&nbsp;&nbsp;著缠悉散落&nbsp;&nbsp;&nbsp;&nbsp;十方尊见我

时。彼比丘说偈已。即默然而住。

### （一三六一）

如是我闻。

一时。佛住舍卫国祇树给孤独园。

时。有异比丘在拘萨罗人间。住于河侧一林树间。

时。有丈夫与妇相随。度河住于岸边。弹琴嬉戏。而说偈言。

&nbsp;&nbsp;&nbsp;&nbsp;爱念而放逸&nbsp;&nbsp;&nbsp;&nbsp;逍遥青树间

&nbsp;&nbsp;&nbsp;&nbsp;流水流且清&nbsp;&nbsp;&nbsp;&nbsp;琴声极和美

&nbsp;&nbsp;&nbsp;&nbsp;春气调适游&nbsp;&nbsp;&nbsp;&nbsp;快乐何是过

时。彼比丘作是念。彼士夫尚能说偈。我岂不能说偈答之。

&nbsp;&nbsp;&nbsp;&nbsp;受持清净戒&nbsp;&nbsp;&nbsp;&nbsp;爱念等正觉

&nbsp;&nbsp;&nbsp;&nbsp;沐浴三解脱&nbsp;&nbsp;&nbsp;&nbsp;善以极清凉

&nbsp;&nbsp;&nbsp;&nbsp;人道具庄严&nbsp;&nbsp;&nbsp;&nbsp;快乐岂过是

时。彼比丘说此偈已。即默然而住。

### （一三六二）

如是我闻。

一时佛住舍卫国祇树给孤独园。

时。有异比丘在拘萨罗人间。住一林中。

时。有天神见诸鸽鸟而说偈言。

&nbsp;&nbsp;&nbsp;&nbsp;鸽鸟当积聚&nbsp;&nbsp;&nbsp;&nbsp;胡麻米粟等

&nbsp;&nbsp;&nbsp;&nbsp;于山顶树上&nbsp;&nbsp;&nbsp;&nbsp;高显作巢窟

&nbsp;&nbsp;&nbsp;&nbsp;若当天雨时&nbsp;&nbsp;&nbsp;&nbsp;安极饮食宿

时。彼比丘作是念。彼亦觉悟我。即说偈言。

&nbsp;&nbsp;&nbsp;&nbsp;凡夫积善法&nbsp;&nbsp;&nbsp;&nbsp;恭敬于三宝

&nbsp;&nbsp;&nbsp;&nbsp;身坏命终时&nbsp;&nbsp;&nbsp;&nbsp;资神心安乐

时。彼比丘说此偈已。以即觉悟。专精思惟。除诸烦恼。得阿罗汉。
