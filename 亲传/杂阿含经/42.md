## 杂阿含经卷第四十二

宋天竺三藏求那跋陀罗译

### （一一四五）

如是我闻。

一时。佛住舍卫国祇树给孤独园。

时。波斯匿王来诣佛所。稽首佛足。退坐一面。白佛言。世尊。应施何等人。

佛言。大王。随心所乐处。

波斯匿王复白佛言。应施何处。得大果报。

佛言。大王。此是异问。所问应施何处。此问则异。复问施何处。应得大果。此问复异。我今问汝。随意答我。大王。譬如此国临阵战斗。集诸战士。而有一婆罗门子。从东方来。年少幼稚。柔弱端正。肤白发黑。不习武艺。不学术策。恐怖退弱。不能自安。不忍敌观。若刺若射。无有方便。不能伤彼。云何。大王。如此士夫。王当赏不。

王白佛言。不赏。世尊。

如是。大王。有刹利童子从南方来。鞞舍童子从西方来。首陀罗童子从北方来。无有伎术。皆如东方婆罗门子。王当赏不。

王白佛言。不赏。世尊。

佛告大王。此国集军临战斗时。有婆罗门童子从东方来。年少端正。肤白发黑。善学武艺。知斗术法。勇健无畏。苦战不退。安住谛观。运戈能伤。能破巨敌。云何。大王。如此战士。加重赏不。

王白佛言。重赏。世尊。

如是。刹利童子从南方来。鞞舍童子从西方来。首陀罗童子从北方来。年少端正。善诸术艺。勇健堪能。苦战却敌。皆如东方婆罗门子。如是战士。王当赏不。

王白佛言。重赏。世尊。

佛言。大王。如是沙门．婆罗门远离五支。成就五支。建立福田。施此田者。得大福利。得大果报。何等为舍离五支。所谓贪欲盖。嗔恚．睡眠．掉悔．疑盖。已断已知。是名舍离五支。何等为成就五支。谓无学戒身成就。无学定身．慧身．解脱身．解脱知见身。是名成就五支。大王。如是舍离五支。成就五支。建立福田。施此田者。得大果报。尔时。世尊复说偈言。

&nbsp;&nbsp;&nbsp;&nbsp;运戈猛战斗&nbsp;&nbsp;&nbsp;&nbsp;堪能勇士夫

&nbsp;&nbsp;&nbsp;&nbsp;为其战斗故&nbsp;&nbsp;&nbsp;&nbsp;随功重加赏

&nbsp;&nbsp;&nbsp;&nbsp;不赏名族胄&nbsp;&nbsp;&nbsp;&nbsp;怯劣无勇者

&nbsp;&nbsp;&nbsp;&nbsp;忍辱修贤良&nbsp;&nbsp;&nbsp;&nbsp;见谛建福田

&nbsp;&nbsp;&nbsp;&nbsp;贤圣律仪备&nbsp;&nbsp;&nbsp;&nbsp;成就深妙智

&nbsp;&nbsp;&nbsp;&nbsp;族胄虽卑微&nbsp;&nbsp;&nbsp;&nbsp;堪为施福田

&nbsp;&nbsp;&nbsp;&nbsp;衣食钱财宝&nbsp;&nbsp;&nbsp;&nbsp;床卧等众具

&nbsp;&nbsp;&nbsp;&nbsp;悉应以敬施&nbsp;&nbsp;&nbsp;&nbsp;为持净戒故

&nbsp;&nbsp;&nbsp;&nbsp;人表林野际&nbsp;&nbsp;&nbsp;&nbsp;穿井给行人

&nbsp;&nbsp;&nbsp;&nbsp;溪涧施桥梁&nbsp;&nbsp;&nbsp;&nbsp;迥路造房舍

&nbsp;&nbsp;&nbsp;&nbsp;戒德多闻众&nbsp;&nbsp;&nbsp;&nbsp;行路得止息

&nbsp;&nbsp;&nbsp;&nbsp;譬如重云起&nbsp;&nbsp;&nbsp;&nbsp;雷电声振耀

&nbsp;&nbsp;&nbsp;&nbsp;普雨于壤土&nbsp;&nbsp;&nbsp;&nbsp;百卉悉扶疏

&nbsp;&nbsp;&nbsp;&nbsp;禽兽皆欢喜&nbsp;&nbsp;&nbsp;&nbsp;田夫并欣乐

&nbsp;&nbsp;&nbsp;&nbsp;如是净信心&nbsp;&nbsp;&nbsp;&nbsp;闻慧舍悭垢

&nbsp;&nbsp;&nbsp;&nbsp;钱财丰饮食&nbsp;&nbsp;&nbsp;&nbsp;常施良福田

&nbsp;&nbsp;&nbsp;&nbsp;高唱增欢爱&nbsp;&nbsp;&nbsp;&nbsp;如雷雨良田

&nbsp;&nbsp;&nbsp;&nbsp;功德注流泽&nbsp;&nbsp;&nbsp;&nbsp;沾洽施主心

&nbsp;&nbsp;&nbsp;&nbsp;财富名称流&nbsp;&nbsp;&nbsp;&nbsp;及涅槃大果

佛说此经已。波斯匿王闻佛所说。欢喜随喜。作礼而去。

### （一一四六）

如是我闻。

一时。佛住舍卫国祇树给孤独园。

时。波斯匿王来诣佛所。稽首佛足。退坐一面。白佛言。云何。世尊。为婆罗门死还生自姓婆罗门家。刹利．鞞舍．首陀罗家耶。

佛言。大王。何得如是。大王当知。有四种人。何等为四。有一种人。从冥入冥。有一种人。从冥入明。有一种人。从明入冥。有一种人。从明入明。

大王。云何为一种人从冥入冥。谓有人生卑姓家。若生旃陀罗家．鱼猎家．竹作家．车师家。及余种种下贱工巧业家。贫穷短命。形体憔悴。而复修行卑贱之家。亦复为人下贱作使。是名为冥。处斯冥中。复行身恶行．行口恶行．行意恶行。以是因缘。身坏命终。当生恶趣。堕泥梨中。犹如有人从闇入闇。从厕入厕。以血洗血。舍恶受恶。从冥入冥者亦复如是。是故名为从冥入冥。

云何名为从冥入明。谓有世人生卑姓家。乃至为人作诸鄙业。是名为冥。然其彼人于此冥中。行身善行．行口善行．行意善行。以是因缘。身坏命终。生于善趣。受天化生。譬如有人登床跨马。从马升象。从冥入明亦复如是。是名有人从冥入明。

云何有人从明入冥。谓有世人生富乐家。若刹利大姓．婆罗门大姓家．长者大姓家。及余种种富乐家生。多诸钱财。奴婢．客使。广集知识。受身端正。聪明黠慧。是名为明。于此明中。行身恶行．行口恶行．行意恶行。以是因缘。身坏命终。生于恶趣。堕泥梨中。譬如有人从高楼下乘于大象。下象乘马。下马乘舆。下舆坐床．下床堕地。从地落坑。从明入冥者亦复如是。

云何有人从明入明。谓有世人生富乐家。乃至形相端严。是名为明。于此明中。行身善行．行口善行．行意善行。以是因缘。身坏命终。生于善趣。受天化生。譬如有人从楼观至楼观。如是。乃至从床至床。从明入明者亦复如是。是名有人从明入明。尔时。世尊复说偈言。

&nbsp;&nbsp;&nbsp;&nbsp;贫穷困苦者&nbsp;&nbsp;&nbsp;&nbsp;不信增嗔恨

&nbsp;&nbsp;&nbsp;&nbsp;悭贪恶邪想&nbsp;&nbsp;&nbsp;&nbsp;痴惑不恭敬

&nbsp;&nbsp;&nbsp;&nbsp;见沙门道士&nbsp;&nbsp;&nbsp;&nbsp;持戒多闻者

&nbsp;&nbsp;&nbsp;&nbsp;毁呰而不誉&nbsp;&nbsp;&nbsp;&nbsp;障他施及受

&nbsp;&nbsp;&nbsp;&nbsp;如斯等士夫&nbsp;&nbsp;&nbsp;&nbsp;从此至他世

&nbsp;&nbsp;&nbsp;&nbsp;当堕泥梨中&nbsp;&nbsp;&nbsp;&nbsp;从冥入于冥

&nbsp;&nbsp;&nbsp;&nbsp;若有贫穷人&nbsp;&nbsp;&nbsp;&nbsp;信心少嗔恨

&nbsp;&nbsp;&nbsp;&nbsp;常生惭愧心&nbsp;&nbsp;&nbsp;&nbsp;惠施离悭垢

&nbsp;&nbsp;&nbsp;&nbsp;见沙门梵志&nbsp;&nbsp;&nbsp;&nbsp;持戒多闻者

&nbsp;&nbsp;&nbsp;&nbsp;谦虚而问讯&nbsp;&nbsp;&nbsp;&nbsp;随宜善供给

&nbsp;&nbsp;&nbsp;&nbsp;劝人令施与&nbsp;&nbsp;&nbsp;&nbsp;叹施及受者

&nbsp;&nbsp;&nbsp;&nbsp;如是修善人&nbsp;&nbsp;&nbsp;&nbsp;从此至他世

&nbsp;&nbsp;&nbsp;&nbsp;善趣上生天&nbsp;&nbsp;&nbsp;&nbsp;从冥而入明

&nbsp;&nbsp;&nbsp;&nbsp;有富乐士夫&nbsp;&nbsp;&nbsp;&nbsp;不信多嗔恨

&nbsp;&nbsp;&nbsp;&nbsp;悭贪疾恶想&nbsp;&nbsp;&nbsp;&nbsp;邪惑不恭敬

&nbsp;&nbsp;&nbsp;&nbsp;见沙门梵志&nbsp;&nbsp;&nbsp;&nbsp;毁呰而不誉

&nbsp;&nbsp;&nbsp;&nbsp;障他人施惠&nbsp;&nbsp;&nbsp;&nbsp;亦断受施者

&nbsp;&nbsp;&nbsp;&nbsp;如是恶士夫&nbsp;&nbsp;&nbsp;&nbsp;从此至他世

&nbsp;&nbsp;&nbsp;&nbsp;当生苦地狱&nbsp;&nbsp;&nbsp;&nbsp;从明入冥中

&nbsp;&nbsp;&nbsp;&nbsp;若有富士夫&nbsp;&nbsp;&nbsp;&nbsp;信心不嗔恨

&nbsp;&nbsp;&nbsp;&nbsp;常起惭愧心&nbsp;&nbsp;&nbsp;&nbsp;惠施离嗔姤

&nbsp;&nbsp;&nbsp;&nbsp;见沙门梵志&nbsp;&nbsp;&nbsp;&nbsp;持戒多闻者

&nbsp;&nbsp;&nbsp;&nbsp;先奉迎问讯&nbsp;&nbsp;&nbsp;&nbsp;随宜给所须

&nbsp;&nbsp;&nbsp;&nbsp;劝人令供养&nbsp;&nbsp;&nbsp;&nbsp;叹施及受者

&nbsp;&nbsp;&nbsp;&nbsp;如是等士夫&nbsp;&nbsp;&nbsp;&nbsp;从此至他世

&nbsp;&nbsp;&nbsp;&nbsp;生三十三天&nbsp;&nbsp;&nbsp;&nbsp;从明而入明

佛说此经已。波斯匿王闻佛所说。欢喜随喜。作礼而去。

### （一一四七）

如是我闻。

一时。佛住舍卫国祇树给孤独园。

时。波斯匿王日日身蒙尘土。来诣佛所。稽首佛足。退坐一面。

佛言。大王。从何所来。

波斯匿王白佛言。世尊。彼灌顶王法。人中自在。精勤方便。王领大地。统理王事。周行观察。而来至此。

佛告大王。今问大王。随意答我。譬如有人从东方来。有信有缘。未曾虚妄。而白王言。我东方来。见一石山。极方广大。不穿不坏。亦无缺坏。磨地而来。一切众生草木之类悉磨令碎。南．西．北方亦有人来。有信有缘。亦不虚妄。而白王言。我见石山。方广高大。不断不坏。亦不缺坏。磨地而来。众生草木悉皆磨碎。大王。于意云何。如是像貌大恐怖事。险恶相杀。众生运尽。人道难得。当作何计。

王白佛言。若如是者。更无余计。唯当修善。于佛法．律专心方便。

佛告大王。何故说言。险恶恐怖于世卒起。众生运尽。人身难得。唯当行法．行义．行福。于佛法教。专精方便。何以不言。灌顶王位众人人首。堪能自在。王于大地。事务众人。当须营理耶。

王白佛言。世尊。为复闲时言。灌顶王位为众人首。王于大地。多所经营。以言斗言。以财斗财。以象斗象。以车斗车。以步斗步。

当于尔时。无有自在。若胜若伏。是故我说。险恶恐怖卒起之时。众生运尽。人身难得。无有余计。唯有行义．行法．行福。于佛法教专心归依。

佛告大王。如是。如是。经常磨迮。谓恶劫．老．病．苦。磨迮众生。当作何计。正当修义．修法．修福．修善．修慈。于佛法中精勤方便。尔时。世尊而说偈言。

&nbsp;&nbsp;&nbsp;&nbsp;如有大石山&nbsp;&nbsp;&nbsp;&nbsp;高广无缺坏

&nbsp;&nbsp;&nbsp;&nbsp;周遍四方来&nbsp;&nbsp;&nbsp;&nbsp;磨迮此大地

&nbsp;&nbsp;&nbsp;&nbsp;非兵马咒术&nbsp;&nbsp;&nbsp;&nbsp;力所能防御

&nbsp;&nbsp;&nbsp;&nbsp;恶劫老病死&nbsp;&nbsp;&nbsp;&nbsp;常磨迮众生

&nbsp;&nbsp;&nbsp;&nbsp;四种大族姓&nbsp;&nbsp;&nbsp;&nbsp;栴陀罗猎师

&nbsp;&nbsp;&nbsp;&nbsp;在家及出家&nbsp;&nbsp;&nbsp;&nbsp;持戒犯戒者

&nbsp;&nbsp;&nbsp;&nbsp;一切皆磨迮&nbsp;&nbsp;&nbsp;&nbsp;无能救护者

&nbsp;&nbsp;&nbsp;&nbsp;是故慧士夫&nbsp;&nbsp;&nbsp;&nbsp;观察自己利

&nbsp;&nbsp;&nbsp;&nbsp;建立清净信&nbsp;&nbsp;&nbsp;&nbsp;信佛法僧宝

&nbsp;&nbsp;&nbsp;&nbsp;身口心清净&nbsp;&nbsp;&nbsp;&nbsp;随顺于正法

&nbsp;&nbsp;&nbsp;&nbsp;现世名称流&nbsp;&nbsp;&nbsp;&nbsp;终则生天上

佛说此经已。波斯匿王闻佛所说。欢喜随喜。作礼而去。

### （一一四八）

如是我闻。

一时。佛住舍卫国祇树给孤独园。

时。波斯匿王来诣佛所。稽首佛足。退坐一面。时。有尼乾子七人．阇只罗七人．一舍罗七人。身皆粗大。彷徉行住祇洹门外。

时。波斯匿王遥见斯等彷徉门外。即从座起。往至其前。合掌问讯。三自称名言。我是波斯匿王．拘萨罗王。

尔时。世尊告波斯匿王。汝今何故恭敬斯等。三称姓名。合掌问讯。

王白佛言。我作是念。世间若有阿罗汉者。斯等则是。

佛告波斯匿王。汝今且止。汝亦不知是阿罗汉．非阿罗汉。不得他心智故。且当亲近观其戒行。久而可知。勿速自决。审谛观察。勿但洛莫。当用智慧。不以不智。经诸苦难。堪能自辩。交契计挍。真伪则分。见说知明。久而则知。非可卒识。当须思惟。智慧观察。

王白佛言。奇哉。世尊。善说斯理。言。久相习。观其戒行。乃至见说知明。我有家人。亦复出家。作斯等形相。周流他国。而复来还。舍其被服。还受五欲。是故当知世尊善说。应与同止。观其戒行。乃至言说知有智慧。

尔时。世尊而说偈言。

&nbsp;&nbsp;&nbsp;&nbsp;不以见形相&nbsp;&nbsp;&nbsp;&nbsp;知人之善恶

&nbsp;&nbsp;&nbsp;&nbsp;不应暂相见&nbsp;&nbsp;&nbsp;&nbsp;而与同心志

&nbsp;&nbsp;&nbsp;&nbsp;有现身口密&nbsp;&nbsp;&nbsp;&nbsp;俗心不敛摄

&nbsp;&nbsp;&nbsp;&nbsp;犹如鍮石铜&nbsp;&nbsp;&nbsp;&nbsp;涂以真金色

&nbsp;&nbsp;&nbsp;&nbsp;内怀鄙杂心&nbsp;&nbsp;&nbsp;&nbsp;外现圣威仪

&nbsp;&nbsp;&nbsp;&nbsp;游行诸国土&nbsp;&nbsp;&nbsp;&nbsp;欺诳于世人

佛说此经已。波斯匿王闻佛所说。欢喜随喜。作礼而去。

### （一一四九）

如是我闻。

一时。佛住舍卫国祇树给孤独园。

时。波斯匿王为首。并七国王及诸大臣悉共集会。作如是论议。五欲之中。何者第一。有一人言。色最第一。又复有称声．香．味．触为第一者。中有人言。我等人人各说第一。竟无定判。当诣世尊。问如此义。如世尊说。当共忆持。

尔时。波斯匿王为首。与七国王．大臣．眷属来诣佛所。稽首佛足。退坐一面。白佛言。世尊。我等七王与诸大臣如是论议。五欲功德。何者为胜。其中有言色胜．有言声胜．有言香胜．有言味胜．有言触胜。竟无决定。来问世尊。竟何者胜。

佛告诸王。各随意适。我悉有余说。以是因缘。我说五欲功德。然自有人于色适意。止爱一色。满其志愿。正使过上有诸胜色。非其所爱。不触不视。言己所爱最为第一。无过其上。如爱色者。声．香．味．触亦皆如是。当其所爱。辄言最胜。欢喜乐著。虽更有胜过其上者。非其所欲。不触不视。唯我爱者最胜最妙。无比无上。

尔时。座中有一优婆塞。名曰栴檀。从座起。整衣服。偏袒右肩。合掌白佛。

善说。世尊。善说。善逝。

佛告优婆塞。善说。栴檀。快说。栴檀。

时。栴檀优婆塞即说偈言。

&nbsp;&nbsp;&nbsp;&nbsp;央伽族姓王&nbsp;&nbsp;&nbsp;&nbsp;服珠璎珞铠

&nbsp;&nbsp;&nbsp;&nbsp;摩竭众庆集&nbsp;&nbsp;&nbsp;&nbsp;如来出其国

&nbsp;&nbsp;&nbsp;&nbsp;名闻普流布&nbsp;&nbsp;&nbsp;&nbsp;犹如雪山王

&nbsp;&nbsp;&nbsp;&nbsp;如净水莲华&nbsp;&nbsp;&nbsp;&nbsp;清净无瑕秽

&nbsp;&nbsp;&nbsp;&nbsp;随日光开敷&nbsp;&nbsp;&nbsp;&nbsp;芬香熏其国

&nbsp;&nbsp;&nbsp;&nbsp;央耆国明显&nbsp;&nbsp;&nbsp;&nbsp;犹如空中日

&nbsp;&nbsp;&nbsp;&nbsp;观如来慧力&nbsp;&nbsp;&nbsp;&nbsp;如夜然炬火

&nbsp;&nbsp;&nbsp;&nbsp;为眼为大明&nbsp;&nbsp;&nbsp;&nbsp;来者为决疑

时。诸国王叹言。善说。栴檀优婆塞。

尔时。七王脱七宝上衣。奉优婆塞。

时。彼七王闻佛所说。欢喜随喜。从座起去。

尔时。栴檀优婆塞知诸王去已。从座起。整衣服。偏袒右肩。合掌白佛。今七国王遗我七领上衣。唯愿世尊受此七衣。以哀愍故。

尔时。世尊为哀愍故。受其七衣。栴檀优婆塞欢喜随喜。作礼而去。

### （一一五○）

如是我闻。

一时。佛住舍卫国祇树给孤独园。

时。波斯匿王其体肥大。举体流汗。来诣佛所。稽首佛足。退坐一面。气息长喘。

尔时。世尊告波斯匿王。大王身体极肥盛。

大王白佛言。如是。世尊。患身肥大。常以此身极肥大故。惭耻厌苦。

尔时。世尊即说偈言。

&nbsp;&nbsp;&nbsp;&nbsp;人当自系念&nbsp;&nbsp;&nbsp;&nbsp;每食知节量

&nbsp;&nbsp;&nbsp;&nbsp;是则诸受薄&nbsp;&nbsp;&nbsp;&nbsp;安消而保寿

时。有一年少。名郁多罗。于会中坐。时。波斯匿王告郁多罗。汝能从世尊受向所说偈。每至食时。为我诵不。若能尔者。赐金钱十万。亦常与食。

郁多罗白王。奉教当诵。

时。波斯匿王闻佛所说。欢喜随喜。作礼而去。

时。郁多罗知王去已。至世尊前。受所说偈。于王食时。食食为诵。白言大王。如佛．世尊．如来．应．等正觉所知所见。而说斯偈。

&nbsp;&nbsp;&nbsp;&nbsp;人当自系念&nbsp;&nbsp;&nbsp;&nbsp;每食知节量

&nbsp;&nbsp;&nbsp;&nbsp;是则诸受薄&nbsp;&nbsp;&nbsp;&nbsp;安消而保寿

如是。波斯匿王渐至后时。身体佣细。容貌端正。处楼阁上。向佛住处合掌恭敬。右膝著地。三说是言。南无敬礼世尊．如来．应．等正觉。南无敬礼世尊．如来．应．等正觉。与我现法利益．后世利益．现法后世利益。以其饭食知节量故。

### （一一五一）

如是我闻。

一时。佛住舍卫国。

时。有年少阿修罗来诣佛所。于佛面前粗恶不善语。嗔骂呵责。

尔时。世尊即说偈言。

&nbsp;&nbsp;&nbsp;&nbsp;不怒胜嗔恚&nbsp;&nbsp;&nbsp;&nbsp;不善以善伏

&nbsp;&nbsp;&nbsp;&nbsp;惠施伏悭贪&nbsp;&nbsp;&nbsp;&nbsp;真言坏妄语

&nbsp;&nbsp;&nbsp;&nbsp;不骂亦不虐&nbsp;&nbsp;&nbsp;&nbsp;常住贤圣心

&nbsp;&nbsp;&nbsp;&nbsp;恶人住嗔恨&nbsp;&nbsp;&nbsp;&nbsp;不动如山石

&nbsp;&nbsp;&nbsp;&nbsp;起嗔恚能持&nbsp;&nbsp;&nbsp;&nbsp;胜制狂马车

&nbsp;&nbsp;&nbsp;&nbsp;我说善御士&nbsp;&nbsp;&nbsp;&nbsp;非彼摄绳者

时。年少阿修罗白佛言。瞿昙。我今悔过。如愚如痴。不辩不善。于瞿昙面前诃骂毁辱。如是忏悔已。时。阿修罗闻佛所说。欢喜随喜。作礼而去。

### （一一五二）

如是我闻。

一时。佛住舍卫国祇树给孤独园。

时。有年少宾耆迦婆罗门来诣佛所。于世尊面前作粗恶不善语。嗔骂呵责。

尔时。世尊告年少宾耆迦。若于一时吉星之日。汝当会诸宗亲眷属耶。

宾耆白佛。如是。瞿昙。

佛告宾耆。若汝宗亲不受食者。当如之何。

宾耆白佛。不受食者。食还属我。

佛告宾耆。汝亦如是。如来面前作粗恶不善语。骂辱呵责。我竟不受。如此骂者。应当属谁。

宾耆白佛。如是。瞿昙。彼虽不受。且以相赠。则便是与。

佛告宾耆。如是不名更相赠遗。何得便为相与。

宾耆白佛。云何名为更相赠遗。名为相与。云何名不受相赠遗。不名相与。

佛告宾耆。若当如是骂则报骂。嗔则报嗔。打则报打。斗则报斗。名相赠遗。名为相与。若复。宾耆。骂不报骂。嗔不报嗔。打不报打。斗不报斗。若如是者。非相赠遗。不名相与。

宾耆白佛。瞿昙。我闻古昔婆罗门长老宿重行道大师所说。如来．应．等正觉。面前骂辱。嗔恚诃责。不嗔不怒。而今瞿昙有嗔恚耶。

尔时。世尊即说偈言。

&nbsp;&nbsp;&nbsp;&nbsp;无嗔何有嗔&nbsp;&nbsp;&nbsp;&nbsp;正命以调伏

&nbsp;&nbsp;&nbsp;&nbsp;正智心解脱&nbsp;&nbsp;&nbsp;&nbsp;慧者无有嗔

&nbsp;&nbsp;&nbsp;&nbsp;以嗔报嗔者&nbsp;&nbsp;&nbsp;&nbsp;是则为恶人

&nbsp;&nbsp;&nbsp;&nbsp;不以嗔报嗔&nbsp;&nbsp;&nbsp;&nbsp;临敌伏难伏

&nbsp;&nbsp;&nbsp;&nbsp;不嗔胜于嗔&nbsp;&nbsp;&nbsp;&nbsp;三偈如前说

尔时。年少宾耆白佛言。悔过。瞿昙。如愚如痴。不辩不善。而于沙门瞿昙面前粗恶不善语。嗔骂呵责。闻佛所说。欢喜随喜。作礼而去。

### （一一五三）

如是我闻。

一时。佛住舍卫国东园鹿子母讲堂。

尔时。世尊晡时从禅觉。诣讲堂东荫荫中。露地经行。

时。有健骂婆罗豆婆遮婆罗门来诣佛所。世尊面前作粗恶不善语。骂詈呵责。世尊经行。彼随世尊后行。世尊经行已竟。住于一处。彼婆罗门言。瞿昙伏耶。

尔时。世尊即说偈言。

&nbsp;&nbsp;&nbsp;&nbsp;胜者更增怨&nbsp;&nbsp;&nbsp;&nbsp;伏者卧不安

&nbsp;&nbsp;&nbsp;&nbsp;胜伏二俱舍&nbsp;&nbsp;&nbsp;&nbsp;是得安隐眠

婆罗门白言。瞿昙。我今悔过。如愚如痴。不辩不善。何于瞿昙面前作粗恶不善语。骂詈呵责。

时。婆罗门闻佛所说。欢喜随喜。复道而去。

### （一一五四）

如是我闻。

一时。佛住舍卫国东园鹿子母讲堂。世尊晨朝著衣持钵。入舍卫城乞食。时。健骂婆罗豆婆遮婆罗门遥见世尊。作粗恶不善语。嗔骂呵责。把土坌佛。时。有逆风。还吹其土。反自坌身。

尔时。世尊即说偈言。

&nbsp;&nbsp;&nbsp;&nbsp;若人无嗔恨&nbsp;&nbsp;&nbsp;&nbsp;骂辱以加者

&nbsp;&nbsp;&nbsp;&nbsp;清净无结垢&nbsp;&nbsp;&nbsp;&nbsp;彼恶还归己

&nbsp;&nbsp;&nbsp;&nbsp;犹如土坌彼&nbsp;&nbsp;&nbsp;&nbsp;逆风还自污

时。彼婆罗门白佛言。悔过。瞿昙。如愚如痴。不善不辩。何于瞿昙面前粗恶不善语。嗔骂呵责。

时。婆罗门闻佛所说。欢喜随喜。复道而去。

### （一一五五）

如是我闻。

一时。佛在拘萨罗人间游行。至舍卫国祇树给孤独园。

时。有婆罗门名曰违义。闻沙门瞿昙从拘萨罗国人间游行。至舍卫国祇树给孤独园。闻已。作是念。我当往诣沙门瞿昙所。闻所说法。当反其义。作是念已。往诣精舍。至世尊所。

尔时。世尊无量眷属围绕说法。世尊遥见违义婆罗门来。即默然住。

违义婆罗门白佛言。瞿昙说法。乐欲闻之。

尔时。世尊即说偈言。

&nbsp;&nbsp;&nbsp;&nbsp;违义婆罗门&nbsp;&nbsp;&nbsp;&nbsp;未能解深义

&nbsp;&nbsp;&nbsp;&nbsp;内怀嫉恚心&nbsp;&nbsp;&nbsp;&nbsp;欲为法留难

&nbsp;&nbsp;&nbsp;&nbsp;调伏违反心&nbsp;&nbsp;&nbsp;&nbsp;诸不信乐意

&nbsp;&nbsp;&nbsp;&nbsp;息诸障碍垢&nbsp;&nbsp;&nbsp;&nbsp;则解深妙说

时。违义婆罗门作是念。沙门瞿昙已知我心。闻佛所说。欢喜随喜。从座起而去。

### （一一五六）

如是我闻。

一时。佛住舍卫国祇树给孤独园。世尊晨朝著衣持钵。入舍卫城乞食。

时。有不害婆罗门来诣佛所。白佛言。世尊。我名不害。为称实不。

佛告婆罗门。如是称实者。若身不害。若口不害。若心不害。则为称实。尔时。世尊即说偈言。

&nbsp;&nbsp;&nbsp;&nbsp;若心不杀害&nbsp;&nbsp;&nbsp;&nbsp;口意亦俱然

&nbsp;&nbsp;&nbsp;&nbsp;是则为离害&nbsp;&nbsp;&nbsp;&nbsp;不恐怖众生

佛说此经已。不害婆罗门闻佛所说。欢喜随喜。复道而去。

### （一一五七）

如是我闻。

一时。佛住王舍城迦兰陀竹园。世尊晨朝著衣持钵。入王舍城乞食。次第行乞至火与婆罗门舍。

火与婆罗门遥见佛来。即具众美饮食。满钵与之。

如是二日．三日。乞食复至其舍。

火与婆罗门遥见佛来。作是念。秃头沙门何故数来。贪美食耶。

尔时。世尊知火与婆罗门心念已。即说偈言。

&nbsp;&nbsp;&nbsp;&nbsp;王天日日雨&nbsp;&nbsp;&nbsp;&nbsp;田夫日夜耕

&nbsp;&nbsp;&nbsp;&nbsp;数数殖种子&nbsp;&nbsp;&nbsp;&nbsp;是田数收谷

&nbsp;&nbsp;&nbsp;&nbsp;如人数怀妊&nbsp;&nbsp;&nbsp;&nbsp;乳牛数怀犊

&nbsp;&nbsp;&nbsp;&nbsp;数数有求者&nbsp;&nbsp;&nbsp;&nbsp;则能数惠施

&nbsp;&nbsp;&nbsp;&nbsp;数数惠施故&nbsp;&nbsp;&nbsp;&nbsp;常得大名称

&nbsp;&nbsp;&nbsp;&nbsp;数数弃死尸&nbsp;&nbsp;&nbsp;&nbsp;数数哭悲恋

&nbsp;&nbsp;&nbsp;&nbsp;数数生数死&nbsp;&nbsp;&nbsp;&nbsp;数数忧悲苦

&nbsp;&nbsp;&nbsp;&nbsp;数数以火烧&nbsp;&nbsp;&nbsp;&nbsp;数数诸虫食

&nbsp;&nbsp;&nbsp;&nbsp;若得贤圣道&nbsp;&nbsp;&nbsp;&nbsp;不数受诸有

&nbsp;&nbsp;&nbsp;&nbsp;亦不数生死&nbsp;&nbsp;&nbsp;&nbsp;不数忧悲苦

&nbsp;&nbsp;&nbsp;&nbsp;不数数火烧&nbsp;&nbsp;&nbsp;&nbsp;不数诸虫食

时。火与婆罗门闻佛说偈。还得信心。复以种种饮食满钵与之。世尊不受。以因说偈而施故。复说偈言。

&nbsp;&nbsp;&nbsp;&nbsp;因为说偈法&nbsp;&nbsp;&nbsp;&nbsp;不应受饮食

&nbsp;&nbsp;&nbsp;&nbsp;当观察自法&nbsp;&nbsp;&nbsp;&nbsp;说法不受食

&nbsp;&nbsp;&nbsp;&nbsp;婆罗门当知&nbsp;&nbsp;&nbsp;&nbsp;斯则净命活

&nbsp;&nbsp;&nbsp;&nbsp;应以余供养&nbsp;&nbsp;&nbsp;&nbsp;纯净大仙人

&nbsp;&nbsp;&nbsp;&nbsp;已尽诸有漏&nbsp;&nbsp;&nbsp;&nbsp;秽法悉已断

&nbsp;&nbsp;&nbsp;&nbsp;供养以饮食&nbsp;&nbsp;&nbsp;&nbsp;于其良福田

&nbsp;&nbsp;&nbsp;&nbsp;欲求福德者&nbsp;&nbsp;&nbsp;&nbsp;则我田为良

火与婆罗门白佛。今以此食。应著何所。

佛告婆罗门。我不见诸天．魔．梵．沙门．婆罗门．天神．世人有能食此信施。令身安乐。汝持是食去弃于无虫水中。及少生草地。

时。婆罗门即以此食持著无虫水中。水即烟出。沸声啾啾。譬如铁丸烧令火色。掷著水中。水即烟起。沸声啾啾。亦复如是。婆罗门持此饮食著水中。水即烟出。沸声啾啾。于时火与婆罗门叹言。甚奇。瞿昙。大德大力。能令此食而作神变。

时。火与婆罗门因此饭食神变。得信敬心。稽首佛足。退住一面。白佛言。世尊。我今可得于正法中出家．受具足。修梵行不。

佛告婆罗门。汝今可得于正法中出家．受具足。

彼即出家已。作是思惟。所以族姓子剃除发须。著袈裟衣。正信．非家．出家学道。乃至得阿罗汉。心善解脱。

### （一一五八）

如是我闻。

一时。佛住舍卫国祇树给孤独园。

时。舍卫国中婆肆吒婆罗门女信佛．法．僧。归佛．归法．归比丘僧。于佛．法．僧已离狐疑。于苦习尽道亦离疑惑。见谛得果。得无间慧。其夫是婆罗豆婆遮种姓婆罗门。每至左右所为作时。有小得失。即称南无佛。向如来所住方面。随方合掌。三说是言。南无多陀阿伽度．阿罗呵．三藐三佛陀。身纯金色。圆光一寻。方身圆满。如尼拘律树。善说妙法。牟尼之尊。仙人上首。是我大师。

时。夫婆罗门闻之。嗔恚不喜。语其妇言。为鬼著耶。无有此义。舍诸三明大德婆罗门。而称叹彼秃头沙门。黑闇之分。世所不称。我今当往共汝大师论议。足知胜如。

妇语夫言。不见诸天．魔．梵．沙门．婆罗门．诸神．世人能共世尊．如来．应．等正觉。金色之身。圆光一寻。如尼拘律树圆满之身。言说微妙。仙人上首。我之大师共论议者。然今婆罗门且往。自可知之。

时。婆罗门即往诣佛。面相问讯慰劳已。退坐一面。而说偈言。

&nbsp;&nbsp;&nbsp;&nbsp;为杀于何等&nbsp;&nbsp;&nbsp;&nbsp;而得安隐眠

&nbsp;&nbsp;&nbsp;&nbsp;为杀于何等&nbsp;&nbsp;&nbsp;&nbsp;令心得无忧

&nbsp;&nbsp;&nbsp;&nbsp;为杀于何等&nbsp;&nbsp;&nbsp;&nbsp;瞿昙所称叹

尔时。世尊知婆罗门心之所念。而说偈言。

&nbsp;&nbsp;&nbsp;&nbsp;杀于嗔恨者&nbsp;&nbsp;&nbsp;&nbsp;而得安隐眠

&nbsp;&nbsp;&nbsp;&nbsp;杀于嗔恚者&nbsp;&nbsp;&nbsp;&nbsp;而心得无忧

&nbsp;&nbsp;&nbsp;&nbsp;嗔恚为毒本&nbsp;&nbsp;&nbsp;&nbsp;能害甘种子

&nbsp;&nbsp;&nbsp;&nbsp;能害于彼者&nbsp;&nbsp;&nbsp;&nbsp;贤圣所称叹

&nbsp;&nbsp;&nbsp;&nbsp;若能害彼者&nbsp;&nbsp;&nbsp;&nbsp;其心得无忧

时。婆罗豆婆遮婆罗门闻佛所说。示教照喜。次第说法。谓说施。说戒。说生天法。说欲味著为灾患烦恼。清净出要。远离随顺。福利清净。分别广说。譬如清净白[疊\*毛]。易为染色。如是。婆罗豆婆遮婆罗门即于座上。于四圣谛得无阂等。所谓苦．集．灭．道。

是婆罗门见法．得法．知法．入法。度诸疑惑。不由他度。于正法．律得无所畏。即从座起。偏露右肩。合掌白佛。已度。世尊。已度。善逝。我今归佛．归法．归比丘僧已。尽其寿命。为优婆塞。证知我。

时。婆罗豆婆遮婆罗门闻佛所说。欢喜随喜。作礼而去。还归自家。

其妇优婆夷遥见夫来。见已。白言。已与如来．应．等正觉。纯金色身。圆光一寻。如尼拘律树圆满之身。妙说之上。仙人之首。大牟尼尊。为我大师共论议耶。

其夫答言。我未尝见诸天．魔．梵．沙门．婆罗门．诸神．世人有能与如来．应．等正觉。真金色身。圆光一寻。如尼拘律树圆满之身。妙说之上。诸仙之首。牟尼之尊。汝之大师共论议也。汝今与我作好法衣。我持至世尊所出家学道。

时。妇悉以鲜洁白[疊\*毛]。令作法衣。

时。婆罗门持衣往诣世尊所。稽首礼足。退住一面。白言。世尊。我今可得于世尊法中出家学道。修梵行不。

佛告婆罗门。汝今可得于此法．律出家学道。修诸梵行。

即出家已。独静思惟。所以善男子剃除须发。著袈裟衣。出家学道。乃至得阿罗汉。心善解脱。

### （一一五九）

如是我闻。

一时。佛住舍卫国祇树给孤独园。

时。有魔瞿婆罗门来诣佛所。与世尊面相问讯慰劳已。退坐一面。白佛言。瞿昙。我于家中常行布施。若一人来。施于一人。若二人．三人。乃至百千。悉皆施与。我如是施。得多福不。

佛告婆罗门。汝如是施。实得大福。所以者何。以于家中常行布施。一人来乞。即施一人。二人．三人。乃至百千。悉皆施与故。即得大福。

时。魔瞿婆罗门即说偈言。

&nbsp;&nbsp;&nbsp;&nbsp;在家所为作&nbsp;&nbsp;&nbsp;&nbsp;布施复大会

&nbsp;&nbsp;&nbsp;&nbsp;因此惠施故&nbsp;&nbsp;&nbsp;&nbsp;欲求大功德

&nbsp;&nbsp;&nbsp;&nbsp;今问于牟尼&nbsp;&nbsp;&nbsp;&nbsp;我之所应知

&nbsp;&nbsp;&nbsp;&nbsp;同梵天所见&nbsp;&nbsp;&nbsp;&nbsp;为我分别说

&nbsp;&nbsp;&nbsp;&nbsp;云何为解脱&nbsp;&nbsp;&nbsp;&nbsp;胜妙之善趣

&nbsp;&nbsp;&nbsp;&nbsp;云何修方便&nbsp;&nbsp;&nbsp;&nbsp;得生于梵世

&nbsp;&nbsp;&nbsp;&nbsp;云何随乐施&nbsp;&nbsp;&nbsp;&nbsp;生明胜梵天

尔时。世尊说偈答言。

&nbsp;&nbsp;&nbsp;&nbsp;施者设大会&nbsp;&nbsp;&nbsp;&nbsp;随彼爱乐施

&nbsp;&nbsp;&nbsp;&nbsp;欢喜净信心&nbsp;&nbsp;&nbsp;&nbsp;攀缘善功德

&nbsp;&nbsp;&nbsp;&nbsp;以其所建立&nbsp;&nbsp;&nbsp;&nbsp;求离诸过恶

&nbsp;&nbsp;&nbsp;&nbsp;远离于贪欲&nbsp;&nbsp;&nbsp;&nbsp;其心善解脱

&nbsp;&nbsp;&nbsp;&nbsp;修习于慈心&nbsp;&nbsp;&nbsp;&nbsp;其功德无量

&nbsp;&nbsp;&nbsp;&nbsp;况复加至诚&nbsp;&nbsp;&nbsp;&nbsp;广施设大会

&nbsp;&nbsp;&nbsp;&nbsp;若于其中间&nbsp;&nbsp;&nbsp;&nbsp;所得诸善心

&nbsp;&nbsp;&nbsp;&nbsp;正向善解脱&nbsp;&nbsp;&nbsp;&nbsp;或余纯善趣

&nbsp;&nbsp;&nbsp;&nbsp;如是胜因缘&nbsp;&nbsp;&nbsp;&nbsp;得生于梵世

&nbsp;&nbsp;&nbsp;&nbsp;如是之惠施&nbsp;&nbsp;&nbsp;&nbsp;其心平等故

&nbsp;&nbsp;&nbsp;&nbsp;得生于梵世&nbsp;&nbsp;&nbsp;&nbsp;其寿命延长

时。魔瞿婆罗门闻佛所说。欢喜随喜。从座起而去。

### （一一六○）

如是我闻。

一时。佛住舍卫国祇树给孤独园。

时。有持金盖．著舍勒导从婆罗门来诣佛所。与世尊面相问讯慰劳已。退坐一面。而说偈言。

&nbsp;&nbsp;&nbsp;&nbsp;无非婆罗门&nbsp;&nbsp;&nbsp;&nbsp;所行为清净

&nbsp;&nbsp;&nbsp;&nbsp;刹利修苦行&nbsp;&nbsp;&nbsp;&nbsp;于静亦复乖

&nbsp;&nbsp;&nbsp;&nbsp;三典婆罗门&nbsp;&nbsp;&nbsp;&nbsp;是则为清净

&nbsp;&nbsp;&nbsp;&nbsp;如是清净者&nbsp;&nbsp;&nbsp;&nbsp;不在余众生

尔时。世尊说偈答言。

&nbsp;&nbsp;&nbsp;&nbsp;不知清净道&nbsp;&nbsp;&nbsp;&nbsp;及诸无上净

&nbsp;&nbsp;&nbsp;&nbsp;于余求静者&nbsp;&nbsp;&nbsp;&nbsp;至竟无净时

婆罗门白佛。瞿昙说清净道及无上清净耶。何等为清净道。何等为无上清净。

佛告婆罗门。正见者为清净道。正见修习多修习。断贪欲．断嗔恚．断愚痴。若婆罗门贪欲永断。嗔恚．愚痴永断。一切烦恼永断。是名无上清净。正志．正语．正业．正命．正方便．正念．正定。是名清净道。正定修习多修习已。断贪欲．断嗔恚．断愚痴。若婆罗门贪欲永断。嗔恚．愚痴永断。一切烦恼永断。是名无上清净。

婆罗门白佛言。瞿昙说清净道．无上清净耶。瞿昙。世务多事。今且辞还。

佛告婆罗门。宜知是时。

持华盖著舍勒导从婆罗门闻佛所说。欢喜随喜。从座起去。

### （一一六一）

如是我闻。

一时。佛住舍卫国祇树给孤独园。

尔时。有异婆罗门来诣佛所。与世尊面相问讯慰劳已。退坐一面。而说偈言。

&nbsp;&nbsp;&nbsp;&nbsp;云何为尸罗&nbsp;&nbsp;&nbsp;&nbsp;云何正威仪

&nbsp;&nbsp;&nbsp;&nbsp;云何为功德&nbsp;&nbsp;&nbsp;&nbsp;云何名为业

&nbsp;&nbsp;&nbsp;&nbsp;成就何等法&nbsp;&nbsp;&nbsp;&nbsp;罗汉婆罗门

尔时。世尊说偈答言。

&nbsp;&nbsp;&nbsp;&nbsp;宿命忆念智&nbsp;&nbsp;&nbsp;&nbsp;见生天恶趣

&nbsp;&nbsp;&nbsp;&nbsp;得诸受生尽&nbsp;&nbsp;&nbsp;&nbsp;牟尼明决定

&nbsp;&nbsp;&nbsp;&nbsp;知心善解脱&nbsp;&nbsp;&nbsp;&nbsp;解脱一切贪

&nbsp;&nbsp;&nbsp;&nbsp;具足于三明&nbsp;&nbsp;&nbsp;&nbsp;三明婆罗门

佛说此经已。异婆罗门闻佛所说。欢喜随喜。从座起而去。

### （一一六二）

如是我闻。

一时。佛住舍卫国祇树给孤独园。

世尊晨朝著衣持钵。入舍卫城乞食。尊者阿难从世尊后。

时。有二老男女。是其夫妇。年耆根熟。偻背如钩。诸里巷头。烧粪扫处。俱蹲向火。

世尊见彼二老夫妇。年耆愚老。偻背如钩。俱蹲向火。犹如老鹄。欲心相视。见已。告尊者阿难。汝见彼夫妇二人。年耆愚老。偻背如钩。俱蹲向火。犹如老鹄。欲心相视不。

阿难白佛。如是。世尊。

佛告阿难。此二老夫妇。于年少时盛壮之身。勤求财物者。亦可得为舍卫城中第一富长者。若复剃除须发。著袈裟衣。正信．非家．出家学道。精勤修习者。亦可得阿罗汉第一上果。于第二分盛壮之身。勤求财物。亦可得为舍卫城中第二富者。若复剃除须发。著袈裟衣。正信．非家．出家学道者。亦可得阿那含果证。若于第三分中年之身。勤求财物。亦可得为舍卫城中第三富者。若剃须发。著袈裟衣。正信．非家．出家学道者。亦可得为斯陀含果证。彼于今日。年耆根熟。无有钱财。无有方便。无所堪能。不复堪能。若觅钱财。亦不能得胜过人法。

尔时。世尊复说偈言。

&nbsp;&nbsp;&nbsp;&nbsp;不行梵行故&nbsp;&nbsp;&nbsp;&nbsp;不得年少财

&nbsp;&nbsp;&nbsp;&nbsp;思惟古昔事&nbsp;&nbsp;&nbsp;&nbsp;眠地如曲弓

&nbsp;&nbsp;&nbsp;&nbsp;不修于梵行&nbsp;&nbsp;&nbsp;&nbsp;不得年少财

&nbsp;&nbsp;&nbsp;&nbsp;犹如老鹄鸟&nbsp;&nbsp;&nbsp;&nbsp;守死于空池

佛说此经已。尊者阿难陀闻佛所说。欢喜奉行。

### （一一六三）

如是我闻。

一时。佛住舍卫国祇树给孤独园。如上说。差别者。唯说异偈言。

&nbsp;&nbsp;&nbsp;&nbsp;老死之所坏&nbsp;&nbsp;&nbsp;&nbsp;身及所受灭

&nbsp;&nbsp;&nbsp;&nbsp;唯有惠施福&nbsp;&nbsp;&nbsp;&nbsp;为随己资粮

&nbsp;&nbsp;&nbsp;&nbsp;依于善摄护&nbsp;&nbsp;&nbsp;&nbsp;及修禅功德

&nbsp;&nbsp;&nbsp;&nbsp;随力而行施&nbsp;&nbsp;&nbsp;&nbsp;钱财及饮食

&nbsp;&nbsp;&nbsp;&nbsp;于群则眠觉&nbsp;&nbsp;&nbsp;&nbsp;非为空自活

佛说此经已。彼婆罗门闻佛所说。欢喜随喜。作礼而去。