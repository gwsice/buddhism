## 杂阿含经卷第二十三

宋天竺三藏求那跋陀罗译

### （六○四）

如是我闻。

一时。佛住王舍城迦兰陀竹园。

尔时。世尊晨朝著衣持钵。共诸比丘僧入城乞食。如偈所说。

&nbsp;&nbsp;&nbsp;&nbsp;身色如金山&nbsp;&nbsp;&nbsp;&nbsp;端严甚微妙

&nbsp;&nbsp;&nbsp;&nbsp;行步如鹅王&nbsp;&nbsp;&nbsp;&nbsp;面如净满月

世尊与众俱

时。世尊以足践城门限地。作六种震动。如偈所说。

&nbsp;&nbsp;&nbsp;&nbsp;大海及大地&nbsp;&nbsp;&nbsp;&nbsp;城郭并诸山

&nbsp;&nbsp;&nbsp;&nbsp;牟尼足所践&nbsp;&nbsp;&nbsp;&nbsp;动摇如浪舟

佛变现如是神力。时。诸民人高声唱言。奇特未尝有法。变现神力。如佛世尊。入城示现如是种种未曾有法。如偈所说。

&nbsp;&nbsp;&nbsp;&nbsp;地下即成平&nbsp;&nbsp;&nbsp;&nbsp;高地反为下

&nbsp;&nbsp;&nbsp;&nbsp;由佛威神故&nbsp;&nbsp;&nbsp;&nbsp;荆棘诸瓦砾

&nbsp;&nbsp;&nbsp;&nbsp;皆悉不复见&nbsp;&nbsp;&nbsp;&nbsp;聋盲及喑哑

&nbsp;&nbsp;&nbsp;&nbsp;即得见闻语&nbsp;&nbsp;&nbsp;&nbsp;城郭诸乐器

不击妙音出

时。彼世尊光相普照。如千日之焰。如偈所说。

&nbsp;&nbsp;&nbsp;&nbsp;世尊身光明&nbsp;&nbsp;&nbsp;&nbsp;普照城邑中

&nbsp;&nbsp;&nbsp;&nbsp;民人蒙佛光&nbsp;&nbsp;&nbsp;&nbsp;凉若栴檀涂

时。世尊顺邑而行。时。彼有两童子。一者上姓。二者次姓。共在沙中嬉戏。一名阇耶。二名毗阇耶。遥见世尊来。三十二大人相庄严其体。时。阇耶童子心念言。我当以麦麨。仍手捧细沙。著世尊钵中。

时。毗阇耶合掌随喜。如偈所说。

&nbsp;&nbsp;&nbsp;&nbsp;见大悲世尊&nbsp;&nbsp;&nbsp;&nbsp;通身一寻光

&nbsp;&nbsp;&nbsp;&nbsp;勇颜睹世尊&nbsp;&nbsp;&nbsp;&nbsp;心生大敬信

&nbsp;&nbsp;&nbsp;&nbsp;捧沙即奉施&nbsp;&nbsp;&nbsp;&nbsp;得离生老际

时。彼童子而发愿言。以惠施善根功德。令得一天下一伞盖王。即于此生得供养诸佛。如偈所说。

&nbsp;&nbsp;&nbsp;&nbsp;牟尼知彼心&nbsp;&nbsp;&nbsp;&nbsp;及彼意所愿

&nbsp;&nbsp;&nbsp;&nbsp;受果增善根&nbsp;&nbsp;&nbsp;&nbsp;及福田力故

&nbsp;&nbsp;&nbsp;&nbsp;即以大悲心&nbsp;&nbsp;&nbsp;&nbsp;受其奉施沙

时。阇耶以此善根。当得为王。王阎浮提。乃至得成无上正觉。故世尊发微笑。

尔时。阿难见世尊发微笑。即便合掌向佛。而白佛言。世尊。诸佛世尊阿罗诃三藐三佛陀。非无因缘而能发微笑。今佛世尊以何因缘而发微笑。如偈所说。

&nbsp;&nbsp;&nbsp;&nbsp;世尊离调笑&nbsp;&nbsp;&nbsp;&nbsp;无上世中尊

&nbsp;&nbsp;&nbsp;&nbsp;齿白如珂玉&nbsp;&nbsp;&nbsp;&nbsp;最胜今发笑

&nbsp;&nbsp;&nbsp;&nbsp;勇猛勤精进&nbsp;&nbsp;&nbsp;&nbsp;无师而自觉

&nbsp;&nbsp;&nbsp;&nbsp;妙言令乐闻&nbsp;&nbsp;&nbsp;&nbsp;无上柔软音

&nbsp;&nbsp;&nbsp;&nbsp;而记彼童子&nbsp;&nbsp;&nbsp;&nbsp;梵音远清彻

&nbsp;&nbsp;&nbsp;&nbsp;无上两足尊&nbsp;&nbsp;&nbsp;&nbsp;记彼施沙果

尔时。世尊告阿难曰。如是。如是。如汝所说。诸佛无有因缘亦不发笑。我今笑者。其有因缘。阿难当知。于我灭度百年之后。此童子于巴连弗邑统领一方。为转轮王。姓孔雀。名阿育。正法治化。又复广布我舍利。当造八万四千法王之塔。安乐无量众生。如偈所说。

&nbsp;&nbsp;&nbsp;&nbsp;于我灭度后&nbsp;&nbsp;&nbsp;&nbsp;是人当作王

&nbsp;&nbsp;&nbsp;&nbsp;孔雀姓名育&nbsp;&nbsp;&nbsp;&nbsp;譬如顶生王

&nbsp;&nbsp;&nbsp;&nbsp;于此阎浮提&nbsp;&nbsp;&nbsp;&nbsp;独王世所尊

阿难。取此钵中所施之沙。舍著如来经行处。当行彼处。

阿难受教。即取钵沙。舍经行处。

阿难当知。于巴连弗邑。有王名曰月护。彼王当生子。名曰频头娑罗。当治彼国。彼复有子。名曰修师摩。

时。彼瞻婆国有一婆罗门女。极为端正。令人乐见。为国所珍。诸相师辈见彼女相。即记彼女。当为王妃。又生二子。一当领一天下。一当出家学道。当成圣迹。

时。彼婆罗门闻彼相师所说。欢喜无量。即持其女。诣巴连弗邑。种种庄严。庄严其体。欲嫁与修师摩王子。相师云。应嫁与频头娑罗王。彼女当生福德子。子当绍王基。婆罗门即以其女嫁与此王。王见其女。端正有德。即为夫人。前夫人及诸婇女见是夫人来。作是念言。此女极为端正。国中所珍。王若与彼相娱乐者。弃舍我等。乃至目所不视。

诸女辈即使学习剃毛师业。彼悉学已。为王料理鬓发。料理之时。王大欢喜。即问彼女。汝何所求欲。女启王言。唯愿王心爱念我耳。如是三启。

时。王言。我是刹利灌顶王。汝是剃毛师。云何得爱念汝。彼女白王言。我非是下姓生。乃是高族婆罗门之女。相师语我父云。此女应嫁与国王。是故来至此耳。王言。若然者。谁令汝习下劣之业。女启王言。是旧夫人及婇女令我学此。

王即敕言。自今勿复习下业。王即立为第一夫人。王恒与彼自相娱乐。仍便怀体。月满生子。生时安隐。母无忧恼。过七日后。立字无忧。又复生子。名曰离忧。无忧者。身体粗涩。父王不大附捉。情所不念。又王欲试二子。呼宾伽罗阿。语婆罗门言。和上观我诸子。于我灭后。谁当作王。婆罗门言。将此诸子出城金殿园馆中。于彼当观其相。乃至出往彼园。

时。阿育王母语阿育言。承王出金殿园馆中。观诸王子。于我灭后。谁当作王。汝今云何不去。阿育启言。王既不念我。亦复不乐见我。母复言。但往彼所。阿育复启。母复敕令往。今便往去。愿母当送饮食。母言。如是。当出城去。

时。出门逢一大臣。名曰阿[少/兔]罗陀。此臣问阿育言。王子今至何所。阿育答言。闻大王出在金殿园馆。观诸王子。于我灭后。谁当作王。今往诣彼。

王先敕大臣。若阿育来者。当使其乘老钝象来。又复老人为眷属。时。阿育乘是老象。乃至园馆中。于诸王子中地坐。

时。诸王子各下饮食。阿育母以瓦器盛酪饭。送与阿育。如是诸王子各食饮食。时。父王问师言。此中谁有王相。当绍我位。时。彼相师视诸王子。见阿育具有王相。当得绍位。又作是念。此阿育。王所不应。我若语言当作王者。王必愁忧不乐。即语言。我今总记。王报言。如师所教。师言。此中若有乘好乘者。是人当作王。时。诸王子闻彼所说。各念言。我乘好乘。时。阿育言。我乘老宿象。我得作王。

时。王又复语师言。愿更为观授记。师复答言。此中有第一座者。彼当作王。诸王子各相谓言。我坐第一座。阿育言。我今坐地。是我胜座。我当作王。

复语师。更为重观。师又报言。此中上器．上食。此当得王。乃至阿育念言。我有胜乘．胜座．胜食。时。王观子相毕。便即还宫。

时。阿育母问阿育言。谁当作王。婆罗门复记谁耶。阿育启言。上乘．上座．上器．上食。当作王子。自见当作王。老象为乘。以地为坐。素器盛食。粳米杂酪饭。

时。彼婆罗门知阿育当作王。数修敬其母。其母亦重饷婆罗门。即便问言。大王崩后。谁当作王。师答言。此不可说也。如是乃至三问。师言。吾当语汝。慎勿使人知。汝生此子。名曰阿育。是其人也。夫人白言。我闻此语。欢喜踊跃。若王闻者。于师所不生敬信。师今可还本住处。若子作王者。师当一切得吉利。尽形供养。

时。频头罗王边国德叉尸罗反。时。王语阿育。汝将四兵众。平伐彼国。王子去时。都不与兵甲。

时。从者白王子言。今往伐彼国。无有军仗。云何得平。阿育言。我若为王。善根果报者。兵甲自然来。应发是语时。寻声地开。兵甲从地而出。即将四兵。往伐彼国。

时。彼诸国民人闻阿育来。即平治道路。庄严城郭。执持吉瓶之水。及种种供养。奉迎王子。而作是言。我等不反大王及阿育王子。然诸臣辈不利我等。我等是故背违圣化。即以种种供养王子。请入城邑。平此国已。又使至伐佉沙国。

时。彼二大力士为王平治道路。推诸山石。又复诸天宣令此国。阿育当王此天下。汝等勿兴逆意。彼国王即便降伏。如是。乃至平此天下。至于海际。

时。修师摩王子出外游戏。又复遇逢一大臣。臣不修礼法。王子即使人打拍其身。大臣念言。此王子未得王位。用性如是。若得王者。不可而当。又闻阿育得天下。得坏五百大臣。我等相与立阿育为王。领此天下。

又。德叉尸罗国反。诸臣共议。令修师摩王子去。王亦应可。即便往彼国。不能降伏。

时。父王复得重疾。王语诸臣。吾今欲立修师摩为王。令阿育往至彼国。时。诸臣欲令阿育作王。以黄物涂阿育体及面手脚已。诸臣白王言。阿育王子今得重疾。诸臣即便庄严阿育。将至王所。今且立此子为王。我等后徐徐当立修师摩为王。时。王闻此语。甚以不喜。忧愁不乐。默然不对。

时。阿育心念口言。我应正得王位者。诸天自然来。以水灌我顶。素缯系首。寻声诸天即以水灌阿育顶。素缯系首。时。王见此相貌。极生愁恼。即便命终。

阿育王如礼法殡葬父王已。即立阿[少/兔]楼陀为大臣。

时。修师摩王子闻父崩背。今立阿育为王。心生不忍。即集诸兵。而来伐阿育。阿育王四门中。二门安二力士。第三门安大臣。自守东门。

时。阿[少/兔]楼陀大臣机关木象。又作阿育王像。像即骑象。安置东门外。又作无烟火坑聚。以物覆之。修师摩既来到时。阿[少/兔]楼陀大臣语修师摩王子。欲作王者。阿育在东门。可往伐之。能得此王者。自然得作王。时。彼王子即趣东门。即堕火坑。便即死亡。

尔时。有一大力士。名曰跋陀罗由陀。闻修师摩终亡。厌世。将无量眷属。于佛法中出家学道。加勤精进。逮得漏尽。成阿罗汉道。

阿育王正法治化。时。诸臣辈我等共立阿育为王故。轻慢于王。不行君臣之礼。王亦自知诸臣轻慢于我。

时。王语诸臣曰。汝等可伐花果之树。植于刺棘。诸臣答曰。未尝见闻却除华果而植刺树。而见除伐刺树而植果实。乃至王三敕令伐。彼亦不从。

尔时。国王忿诸大臣。即持利剑。杀五百大臣。又时。王将婇女眷属。出外园中游戏。见一无忧树。华极敷盛。王见已。此华树与我同名。心怀欢喜。王形体丑陋。皮肤粗涩。诸婇女辈。心不爱王。憎恶王故。以手毁折无忧华树。王从眠觉。见无忧树华狼藉在地。心生忿怒。系诸婇女。以火烧杀。王行暴恶。故曰暴恶阿育王。

时。阿[少/兔]楼陀大臣白王言。王不应为是法。云何以手自杀人。诸臣婇女。王今当立屠杀之人。应有所杀。以付彼人。王即宣教立屠杀者。彼有一山。名曰耆梨。中有一织师家。织师有一子。亦名耆梨。凶恶挝打系缚小男小女。及捕水陆之生。乃至拒逆父母。是故世人传云凶恶耆梨子。

时。王诸使语彼。汝能为王斩诸凶人不。彼答曰。一切阎浮提有罪者。我能净除。况复此一方。

时。诸使辈还启王言。彼人已得凶恶者。王言。觅将来也。诸使呼彼。彼答言。小忍。先奉辞父母。具说上事。父母言。子不应行是事。如是三敕。彼生不仁之心。即便杀父母已。然后乃至。

诸使问曰。何以经久不速来也。时。彼凶恶具说上事。诸使者以是事具启王。王即敕彼。我所有罪人。事应至死。汝当知之。彼启王言。为我作舍。王乃至为其作舍屋室。极为端严。唯开一门。门亦极精严。于其中间。作治罪之法罗列。状如地狱。彼狱极为胜好。时。彼凶人启王言。今从王乞愿。若人来入此中者。不复得出。王答言。如汝所启乞愿。当以与汝。

时。彼屠主往诣寺中。听诸比丘说地狱事。时。有比丘讲地狱经。有众生生地狱者。地狱即执彼罪人。以热铁钳钳开其口。以热铁丸著其口中。次融铜灌口。次复铁斧斩截其体。次复杻械枷锁检系其身。次复火车炉炭。次复铁镬。次复灰河。次复刀山剑树。具如天五使经所说。彼屠主具闻比丘说是诸事。开其住处。所作治罪之法如彼所说。案此法而治罪人。

又一时。商主将其妇入于大海。入海时。妇便生子。名曰为海。如是在海十有余年。采诸重宝。还到本乡。道中值五百贼。杀于商主。夺彼宝物。

尔时。商主之子见父伤死。及失宝物。厌世间苦故。于如来法中出家学道。还其本土。游行诸国。次至巴连弗邑。过此夜已。晨朝著衣持钵。入城次第乞食。误入屠杀舍中。

时。彼比丘遥见舍里。见火车炉炭等治诸众生。如地狱中。寻生恐怖。衣毛皆竖。便欲出门。时。凶恶即往。执彼比丘言。入此中者。无有得出。汝今于此而死。比丘闻其所说。心生悲毒。泣泪满目。凶主问曰。汝云何如小儿啼。

尔时。比丘以偈答曰。

&nbsp;&nbsp;&nbsp;&nbsp;我不恐畏死&nbsp;&nbsp;&nbsp;&nbsp;志愿求解脱

&nbsp;&nbsp;&nbsp;&nbsp;所求不成果&nbsp;&nbsp;&nbsp;&nbsp;是故我啼泣

&nbsp;&nbsp;&nbsp;&nbsp;人身极难得&nbsp;&nbsp;&nbsp;&nbsp;出家亦复然

&nbsp;&nbsp;&nbsp;&nbsp;遇释师子王&nbsp;&nbsp;&nbsp;&nbsp;自今不重睹

尔时。凶主语比丘曰。汝今必死。何所忧恼。比丘复以哀言答云。乞我少时生命。可至一月。彼凶不听。如是日数渐减。止于七日。彼即听许。

时。此比丘知将死不久。勇猛精进。坐禅息心。终不能得道。至于七日。时。王宫内人有事至死。送付凶恶之人。令治其罪。凶主将是女人著臼中。以杵捣之。令成碎末。

时。比丘见是事。极厌恶此身。呜呼。苦哉。我不久亦当如是。而说偈言。

&nbsp;&nbsp;&nbsp;&nbsp;呜呼大悲师&nbsp;&nbsp;&nbsp;&nbsp;演说正妙法

&nbsp;&nbsp;&nbsp;&nbsp;此身如聚沫&nbsp;&nbsp;&nbsp;&nbsp;于义无有实

&nbsp;&nbsp;&nbsp;&nbsp;向者美女色&nbsp;&nbsp;&nbsp;&nbsp;今将何所在

&nbsp;&nbsp;&nbsp;&nbsp;生死极可舍&nbsp;&nbsp;&nbsp;&nbsp;愚人而贪著

&nbsp;&nbsp;&nbsp;&nbsp;系心缘彼处&nbsp;&nbsp;&nbsp;&nbsp;今当脱锁木

&nbsp;&nbsp;&nbsp;&nbsp;令度三有海&nbsp;&nbsp;&nbsp;&nbsp;毕竟不复生

&nbsp;&nbsp;&nbsp;&nbsp;如是勤方便&nbsp;&nbsp;&nbsp;&nbsp;专精修佛法

&nbsp;&nbsp;&nbsp;&nbsp;断除一切结&nbsp;&nbsp;&nbsp;&nbsp;得成阿罗汉

时。彼凶恶人语此比丘。期限已尽。比丘问曰。我不解尔之所说。彼凶答曰。先期七日。今既已满。比丘以偈答曰。

&nbsp;&nbsp;&nbsp;&nbsp;我心得解脱&nbsp;&nbsp;&nbsp;&nbsp;无明大黑闇

&nbsp;&nbsp;&nbsp;&nbsp;断除诸有盖&nbsp;&nbsp;&nbsp;&nbsp;以杀烦恼贼

&nbsp;&nbsp;&nbsp;&nbsp;慧日今已出&nbsp;&nbsp;&nbsp;&nbsp;鉴察心意识

&nbsp;&nbsp;&nbsp;&nbsp;明了见生死&nbsp;&nbsp;&nbsp;&nbsp;今者愍人时

&nbsp;&nbsp;&nbsp;&nbsp;随顺修圣法&nbsp;&nbsp;&nbsp;&nbsp;我今此身骸

&nbsp;&nbsp;&nbsp;&nbsp;任尔之所为&nbsp;&nbsp;&nbsp;&nbsp;无复有吝惜

尔时。彼凶主执彼比丘著铁镬油中。足与薪火。火终不然。假使然者。或复不热。凶主见火不然。打拍使者。而自然火。火即猛盛。久久。开铁镬盖。见彼比丘铁镬中莲华上坐。生希有心。即启国王。王即便严驾。将无量众。来看比丘。

时。彼比丘调伏时至。即身升虚空。犹如雁王。示种种变化。如偈所说。

&nbsp;&nbsp;&nbsp;&nbsp;王见是比丘&nbsp;&nbsp;&nbsp;&nbsp;身升在虚空

&nbsp;&nbsp;&nbsp;&nbsp;心怀大欢喜&nbsp;&nbsp;&nbsp;&nbsp;合掌观彼圣

&nbsp;&nbsp;&nbsp;&nbsp;我今有所白&nbsp;&nbsp;&nbsp;&nbsp;意中所不解

&nbsp;&nbsp;&nbsp;&nbsp;形体无异人&nbsp;&nbsp;&nbsp;&nbsp;神通未曾有

&nbsp;&nbsp;&nbsp;&nbsp;为我分别说&nbsp;&nbsp;&nbsp;&nbsp;修习何等法

&nbsp;&nbsp;&nbsp;&nbsp;令汝得清净&nbsp;&nbsp;&nbsp;&nbsp;为我广敷演

&nbsp;&nbsp;&nbsp;&nbsp;令得胜妙法&nbsp;&nbsp;&nbsp;&nbsp;我了法相已

&nbsp;&nbsp;&nbsp;&nbsp;为汝作弟子&nbsp;&nbsp;&nbsp;&nbsp;毕竟无有悔

时。彼比丘而作是念。我今伏是王。多有所导。摄持佛法。当广分布如来舍利。安乐无量众生。于此阎浮提。尽令信三宝。以是因缘故。自显其德。而向王说偈言。

&nbsp;&nbsp;&nbsp;&nbsp;我是佛弟子&nbsp;&nbsp;&nbsp;&nbsp;逮得诸漏尽

&nbsp;&nbsp;&nbsp;&nbsp;又复是佛子&nbsp;&nbsp;&nbsp;&nbsp;不著一切有

&nbsp;&nbsp;&nbsp;&nbsp;我今已调伏&nbsp;&nbsp;&nbsp;&nbsp;无上两足尊

&nbsp;&nbsp;&nbsp;&nbsp;息心得寂静&nbsp;&nbsp;&nbsp;&nbsp;生死大恐怖

&nbsp;&nbsp;&nbsp;&nbsp;我今悉得脱&nbsp;&nbsp;&nbsp;&nbsp;有离三有缚

&nbsp;&nbsp;&nbsp;&nbsp;如来圣法中&nbsp;&nbsp;&nbsp;&nbsp;获得如是利

时。阿育王闻彼比丘所说。于佛所生大敬信。又白比丘言。佛未灭度时。何所记说。比丘答言。佛记大王。于我灭后。过百岁之时。于巴连弗邑。有三亿家。彼国有王。名曰阿育。当王此阎浮提。为转轮王。正法治化。又复广布我舍利。于阎浮提立八万四千塔。佛如是记大王。然大王今造此大地狱。杀害无量民人。王今宜应慈念一切众生。施其无畏。令得安隐。佛之所记大王者。王当如法修行。而说偈言。

&nbsp;&nbsp;&nbsp;&nbsp;当行哀愍心&nbsp;&nbsp;&nbsp;&nbsp;莫恼诸群生

&nbsp;&nbsp;&nbsp;&nbsp;当修习佛法&nbsp;&nbsp;&nbsp;&nbsp;广布佛舍利

时。彼阿育王于佛所极生敬信。合掌向比丘作礼。我得大罪。今向比丘忏悔。我之所作甚为不可。愿为佛子。受我忏悔。舍心勿复责。我愚人今复归命。而说偈言。

&nbsp;&nbsp;&nbsp;&nbsp;我今归依佛&nbsp;&nbsp;&nbsp;&nbsp;无上胜妙法

&nbsp;&nbsp;&nbsp;&nbsp;比丘诸众尊&nbsp;&nbsp;&nbsp;&nbsp;我今尽命归

&nbsp;&nbsp;&nbsp;&nbsp;我今当勇猛&nbsp;&nbsp;&nbsp;&nbsp;奉受世尊敕

&nbsp;&nbsp;&nbsp;&nbsp;于此阎浮提&nbsp;&nbsp;&nbsp;&nbsp;普立诸佛塔

&nbsp;&nbsp;&nbsp;&nbsp;种种诸供养&nbsp;&nbsp;&nbsp;&nbsp;悬缯及幡幢

&nbsp;&nbsp;&nbsp;&nbsp;庄严世尊塔&nbsp;&nbsp;&nbsp;&nbsp;妙丽世希有

时。彼比丘度阿育王已。乘空而化。

时。王从地狱出。凶主白王言。王不复得去。王曰。汝今欲杀我耶。彼曰。如是。王曰。谁先入此中。答曰。我是。王曰。若然者。汝先应取死。王即敕人。将此凶主著作胶舍里。以火烧之。又敕坏此地狱。施众生无畏。

时。王欲建舍利塔。将四兵众。至王舍城。取阿阇世王佛塔中舍利。还复修治此塔。与本无异。如是取七佛塔中舍利。至罗摩村中。时。诸龙王将是王入龙宫中。王从龙索舍利供养。龙即与之。王从彼而出。如偈所说。

&nbsp;&nbsp;&nbsp;&nbsp;罗摩罗村中&nbsp;&nbsp;&nbsp;&nbsp;所有诸佛塔

&nbsp;&nbsp;&nbsp;&nbsp;龙王所奉事&nbsp;&nbsp;&nbsp;&nbsp;守护而供养

&nbsp;&nbsp;&nbsp;&nbsp;王从龙索分&nbsp;&nbsp;&nbsp;&nbsp;诸龙开怀与

&nbsp;&nbsp;&nbsp;&nbsp;即持此舍利&nbsp;&nbsp;&nbsp;&nbsp;渐进于余方

时。王作八万四千金．银．琉璃．颇梨箧。盛佛舍利。又作八万四千四宝瓶。以盛此箧。又作无量百千幡幢伞盖。使诸鬼神各持舍利供养之具。敕诸鬼神言。于阎浮提。至于海际。城邑聚落满一亿家者。为世尊立舍利塔。

时。有国名著叉尸罗。三十六亿家。彼国人语鬼神言。三十六箧舍利与我等。起立佛塔。王作方便。国中人少者。令分与彼。令满家数。而立为塔。

时。巴连弗邑有上座。名曰耶舍。王诣彼所。白上座曰。我欲一日之中。立八万四千佛塔。遍此阎浮提。意愿如是。如偈赞曰。

&nbsp;&nbsp;&nbsp;&nbsp;大王名阿育&nbsp;&nbsp;&nbsp;&nbsp;于先八塔中

&nbsp;&nbsp;&nbsp;&nbsp;各取其舍利&nbsp;&nbsp;&nbsp;&nbsp;于此阎浮提

&nbsp;&nbsp;&nbsp;&nbsp;建立诸佛塔&nbsp;&nbsp;&nbsp;&nbsp;八万及四千

&nbsp;&nbsp;&nbsp;&nbsp;纵广殊妙胜&nbsp;&nbsp;&nbsp;&nbsp;一日都使毕

时。彼上座白王言。善哉。大王。克后十五日月食时。令此阎浮提起诸佛塔。如是乃至一日之中。立八万四千塔。世间民人。兴庆无量。共号名曰法阿育王。如偈赞曰。

&nbsp;&nbsp;&nbsp;&nbsp;王圣种孔雀&nbsp;&nbsp;&nbsp;&nbsp;安乐世间人

&nbsp;&nbsp;&nbsp;&nbsp;于此阎浮提&nbsp;&nbsp;&nbsp;&nbsp;建立胜妙塔

&nbsp;&nbsp;&nbsp;&nbsp;本名为恶王&nbsp;&nbsp;&nbsp;&nbsp;今造胜妙业

&nbsp;&nbsp;&nbsp;&nbsp;共号名法王&nbsp;&nbsp;&nbsp;&nbsp;相传至于后

王已建八万四千塔。欢喜踊跃。将诸群臣往诣鸡雀精舍。白耶舍上座曰。更有比丘。佛所授记。当作佛事不。我当往诣彼所供养恭敬。

上座答曰。佛临般涅槃时。降伏阿波罗龙王．陶师旃陀罗．瞿波梨龙。诣摩偷罗国。告阿难曰。于我般涅槃后。百世之中。当有长者。名瞿多。其子名曰优波崛多。当出家学道。无相佛教授于人。最为第一。当作佛事。佛告阿难曰。遥见彼山不。阿难白佛。见也。世尊。佛告阿难。此山名优留曼茶。是阿兰若处。名那茶婆低。随顺寂静。而偈赞曰。

&nbsp;&nbsp;&nbsp;&nbsp;优波崛比丘&nbsp;&nbsp;&nbsp;&nbsp;教授最第一

&nbsp;&nbsp;&nbsp;&nbsp;名闻振四方&nbsp;&nbsp;&nbsp;&nbsp;最胜之所记

&nbsp;&nbsp;&nbsp;&nbsp;于我灭度后&nbsp;&nbsp;&nbsp;&nbsp;当得作佛事

&nbsp;&nbsp;&nbsp;&nbsp;度诸众生类&nbsp;&nbsp;&nbsp;&nbsp;其数无有限

时。王问上座曰。尊者优波崛今已出世不。上座答曰。已出世。出家学道。降伏烦恼。是阿罗汉。共诸无量比丘眷属一万八千。住在优留曼茶山中阿兰若处。哀愍众生。如佛说净妙法。度无量诸天及人。令入甘露城。王闻已。欢喜踊跃。即敕群臣。速办严驾。将无量眷属往诣彼所。修敬供养优波崛多。

时。臣白王言。彼圣既在王国。宜当遣信奉迎之。彼自当来。王答臣曰。不宜遣信至彼所。应当自往。彼不宜来也。而说偈曰。

&nbsp;&nbsp;&nbsp;&nbsp;汝得金刚舌&nbsp;&nbsp;&nbsp;&nbsp;那能不断坏

&nbsp;&nbsp;&nbsp;&nbsp;谏我莫往彼&nbsp;&nbsp;&nbsp;&nbsp;亲近田舍人

王即遣信。往彼尊者所言。某日当来尊所。时。尊者思惟。若王来者。无量将从。受诸大苦。逼杀害微虫．聚落人民。作是念已。答使者曰。我当自往诣王所。时。王闻尊者自来。欢喜踊跃。从摩偷罗至巴连弗邑。于其中间。开安舟航。于航悬诸幢盖。

时。尊者优波崛愍念王故。将一万八千阿罗汉众。随于水道径至王国。时。国中人启王言。尊者优波崛将一万八千比丘众来至。

王闻。大欢喜踊跃。即脱璎珞。价直千万。而授与之。王将诸大臣眷属。即出往尊者所。即为下食。五体投地。向彼作礼。长跪合掌。而作是言。我今领此阎浮提。受于王位。不以为喜。今睹尊者。踊跃无量。如来弟子。乃能如是。如睹于佛。而说偈言。

寂灭已度世&nbsp;&nbsp;&nbsp;&nbsp;汝今作佛事
世间愚痴灭&nbsp;&nbsp;&nbsp;&nbsp;如日照佛世
为世作导师&nbsp;&nbsp;&nbsp;&nbsp;说法中第一
众生可依怙&nbsp;&nbsp;&nbsp;&nbsp;我今大欢喜
时。王敕使者宣令国界。尊者优波崛比丘今来此国。如是唱言。

欲得富贵者&nbsp;&nbsp;&nbsp;&nbsp;远离贫穷苦
常处天上乐&nbsp;&nbsp;&nbsp;&nbsp;解脱涅槃者
当值优波崛&nbsp;&nbsp;&nbsp;&nbsp;修敬今供养
未见诸佛者&nbsp;&nbsp;&nbsp;&nbsp;今睹优波崛
时。王严饰国界。平治道路。悬缯幡盖。烧香散华。及诸伎乐。举国人民皆出奉迎尊者优波崛。供养恭敬。

尔时。尊者优波崛白王言。大王。当以正法治化。哀愍众生。三宝难遇。于三宝中。常以供养恭敬。修念赞叹。广为人说。所以者何。如来．应供．等正觉知人见人。常为记说。我之正法。寄在国王。及我比丘僧等。而说偈曰。

&nbsp;&nbsp;&nbsp;&nbsp;世雄人中尊&nbsp;&nbsp;&nbsp;&nbsp;正胜妙大法

&nbsp;&nbsp;&nbsp;&nbsp;寄付于大王&nbsp;&nbsp;&nbsp;&nbsp;及我比丘僧

时。王白优波崛曰。我已建正法。而说偈曰。

&nbsp;&nbsp;&nbsp;&nbsp;我已造诸塔&nbsp;&nbsp;&nbsp;&nbsp;庄严诸国界

&nbsp;&nbsp;&nbsp;&nbsp;种种兴供养&nbsp;&nbsp;&nbsp;&nbsp;幡幢及诸宝

&nbsp;&nbsp;&nbsp;&nbsp;广布佛舍利&nbsp;&nbsp;&nbsp;&nbsp;遍于阎浮提

&nbsp;&nbsp;&nbsp;&nbsp;我兴如是福&nbsp;&nbsp;&nbsp;&nbsp;意愿悉已满

&nbsp;&nbsp;&nbsp;&nbsp;自身及妻儿&nbsp;&nbsp;&nbsp;&nbsp;珍宝及此地

&nbsp;&nbsp;&nbsp;&nbsp;今已悉舍施&nbsp;&nbsp;&nbsp;&nbsp;供养贤圣塔

时。尊者优波崛赞王言。善哉。善哉。大王应行如是法。而说偈言。

&nbsp;&nbsp;&nbsp;&nbsp;舍身及财命&nbsp;&nbsp;&nbsp;&nbsp;世世无所忧

&nbsp;&nbsp;&nbsp;&nbsp;受福无有穷&nbsp;&nbsp;&nbsp;&nbsp;必得无上觉

时。王请尊者优波崛入城。设种种座。请尊者就座。众僧令往鸡雀精舍。白尊者曰。尊者颜貌端正。身体柔软。而我形体丑陋。肌肤粗涩。

尊者说偈曰。

&nbsp;&nbsp;&nbsp;&nbsp;我行布施时&nbsp;&nbsp;&nbsp;&nbsp;净心好财物

&nbsp;&nbsp;&nbsp;&nbsp;不如王行施&nbsp;&nbsp;&nbsp;&nbsp;以沙施于佛

时。王以偈报曰。

&nbsp;&nbsp;&nbsp;&nbsp;我于童子时&nbsp;&nbsp;&nbsp;&nbsp;布施于沙土

&nbsp;&nbsp;&nbsp;&nbsp;今获果如是&nbsp;&nbsp;&nbsp;&nbsp;何况余妙施

尊者复以偈赞曰。

&nbsp;&nbsp;&nbsp;&nbsp;快哉善大王&nbsp;&nbsp;&nbsp;&nbsp;布施诸沙土

&nbsp;&nbsp;&nbsp;&nbsp;无上福田中&nbsp;&nbsp;&nbsp;&nbsp;植果无穷尽

时。阿育王告诸大臣。我以沙布施于佛。获其果报如是。云何而不修敬于世尊。王复白优波崛言。尊者。示我佛所。说法．游行处所。当往供养礼拜。为诸后世众生摄受善根。而说偈言。

&nbsp;&nbsp;&nbsp;&nbsp;示我佛说法&nbsp;&nbsp;&nbsp;&nbsp;诸国及住处

&nbsp;&nbsp;&nbsp;&nbsp;供养当修敬&nbsp;&nbsp;&nbsp;&nbsp;为后众生故

尊者言。善哉。善哉。大王能发妙愿。我当示王处所。为后众生。

时。王将四兵军众。及持种种供养香华．幡幢。及诸伎乐。便将尊者发去。尊者隆频林。此是如来生处。而说偈言。

&nbsp;&nbsp;&nbsp;&nbsp;如来初生处&nbsp;&nbsp;&nbsp;&nbsp;生时行七步

&nbsp;&nbsp;&nbsp;&nbsp;顾视诸四方&nbsp;&nbsp;&nbsp;&nbsp;举手指天上

&nbsp;&nbsp;&nbsp;&nbsp;我今最后生&nbsp;&nbsp;&nbsp;&nbsp;当得无上道

&nbsp;&nbsp;&nbsp;&nbsp;天上及于人&nbsp;&nbsp;&nbsp;&nbsp;我为无上尊

时。王五体投地。供养礼拜。即立佛塔。尊者白王言。大王欲见诸天见佛生时行七步处不。王白言。愿乐欲见。

时。尊者举手。指摩耶夫人所攀树枝。而告彼树神曰。树神。今现。令王见之。生大欢喜。寻声即见。住尊者边。而作是言。何所教敕。我当奉行。尊者语王言。此神见佛生时。

王以偈问神曰。

&nbsp;&nbsp;&nbsp;&nbsp;汝见严饰身&nbsp;&nbsp;&nbsp;&nbsp;生时青莲华

&nbsp;&nbsp;&nbsp;&nbsp;足行于七步&nbsp;&nbsp;&nbsp;&nbsp;口中有所说

神以偈答曰。

&nbsp;&nbsp;&nbsp;&nbsp;我见相好身&nbsp;&nbsp;&nbsp;&nbsp;生时二足尊

&nbsp;&nbsp;&nbsp;&nbsp;举足行七步&nbsp;&nbsp;&nbsp;&nbsp;口中有所说

&nbsp;&nbsp;&nbsp;&nbsp;于诸天人中&nbsp;&nbsp;&nbsp;&nbsp;我为无上尊

时。王问神言。佛生有何瑞应。神答言。我不能宣说妙胜诸事。今略说少分。

&nbsp;&nbsp;&nbsp;&nbsp;光明能彻照&nbsp;&nbsp;&nbsp;&nbsp;身体具相好

&nbsp;&nbsp;&nbsp;&nbsp;令人喜乐见&nbsp;&nbsp;&nbsp;&nbsp;感动于天地

时。王闻神所说欢喜。施十万两珍宝而去。又将王入城里。语言。此处菩萨现三十二相．八十种好。庄严其体紫磨金色。时。王向此处作礼。兴种种供养。

又将王至天寺中。语王言。太子生时。令向彼神礼。时。诸神悉礼菩萨。时。诸民人为菩萨立名。今是天中天。时。王复以种种供养。

又将示处语王言。此处父王以菩萨示诸婆罗门。瞻其相德。王复种种供养。

又示。此处菩萨学堂。此处学乘象。此处学乘马．乘车．弓弩。如是学一切伎术处。此处是菩萨治身。此处菩萨六万夫人游戏处。此处菩萨见老．病．死人。此处菩萨坐阎浮提树下。坐禅得离欲。树影不离身。父王向其作礼。此处菩萨将百千天神。出城而去。此处菩萨脱璎珞。与车匿遣马还国。而说偈曰。

&nbsp;&nbsp;&nbsp;&nbsp;菩萨于此处&nbsp;&nbsp;&nbsp;&nbsp;脱璎珞及冠

&nbsp;&nbsp;&nbsp;&nbsp;授与于车匿&nbsp;&nbsp;&nbsp;&nbsp;遣马还于国

&nbsp;&nbsp;&nbsp;&nbsp;独行无有侣&nbsp;&nbsp;&nbsp;&nbsp;便入学道山

又此处菩萨从猎师。易袈裟衣。被此衣已。而为出家。此处是仙人所稽请处。此处瓶沙王与菩萨半国处。此处问优蓝弗仙人。此处菩萨六年苦行。如偈所说。

&nbsp;&nbsp;&nbsp;&nbsp;苦行于六年&nbsp;&nbsp;&nbsp;&nbsp;极受诸苦恼

&nbsp;&nbsp;&nbsp;&nbsp;知此非真道&nbsp;&nbsp;&nbsp;&nbsp;弃舍所习行

此处二女奉菩萨乳糜。如偈所说。

&nbsp;&nbsp;&nbsp;&nbsp;大圣于此中&nbsp;&nbsp;&nbsp;&nbsp;受二女乳糜

&nbsp;&nbsp;&nbsp;&nbsp;从此而起去&nbsp;&nbsp;&nbsp;&nbsp;往诣菩提树

此处迦梨龙赞叹菩萨。如偈所说。

&nbsp;&nbsp;&nbsp;&nbsp;此处迦梨龙&nbsp;&nbsp;&nbsp;&nbsp;赞叹诸菩萨

&nbsp;&nbsp;&nbsp;&nbsp;当随古时道&nbsp;&nbsp;&nbsp;&nbsp;证无上妙果

时。王向尊者而说偈曰。

&nbsp;&nbsp;&nbsp;&nbsp;我今欲见龙&nbsp;&nbsp;&nbsp;&nbsp;彼龙见佛者

&nbsp;&nbsp;&nbsp;&nbsp;从此趣菩提&nbsp;&nbsp;&nbsp;&nbsp;证得胜妙果

时。尊者以手指龙宫。语曰。迦梨龙王。汝以见佛。今当现身。时。龙王寻声即出。住在尊前。合掌白言。何所教敕。时。尊者语王曰。此龙王见佛。赞叹如来。

时。王合掌向龙。而说偈曰。

&nbsp;&nbsp;&nbsp;&nbsp;汝见金刚身&nbsp;&nbsp;&nbsp;&nbsp;我师无畴匹

&nbsp;&nbsp;&nbsp;&nbsp;面如净满月&nbsp;&nbsp;&nbsp;&nbsp;为我说彼德

&nbsp;&nbsp;&nbsp;&nbsp;十力之功德&nbsp;&nbsp;&nbsp;&nbsp;往诣道场时

时。龙王以偈答曰。

&nbsp;&nbsp;&nbsp;&nbsp;我今当演说&nbsp;&nbsp;&nbsp;&nbsp;足践于地时

&nbsp;&nbsp;&nbsp;&nbsp;大地六种动&nbsp;&nbsp;&nbsp;&nbsp;光耀倍于日

&nbsp;&nbsp;&nbsp;&nbsp;遍照三千界&nbsp;&nbsp;&nbsp;&nbsp;而趣菩提树

时。王如是等处处种种供养。及立塔庙。

时。尊者将王至道树下。语王曰。此树。菩萨摩诃萨以慈悲三昧力破魔兵众。得阿耨多罗三藐三菩提。而说偈言。

&nbsp;&nbsp;&nbsp;&nbsp;牟尼牛王尊&nbsp;&nbsp;&nbsp;&nbsp;于此菩提树

&nbsp;&nbsp;&nbsp;&nbsp;降伏恶魔军&nbsp;&nbsp;&nbsp;&nbsp;得胜菩提果

&nbsp;&nbsp;&nbsp;&nbsp;天人中特尊&nbsp;&nbsp;&nbsp;&nbsp;无能与等者

时。王舍无量珍宝。种种供养。及起大塔庙。

此处四天王各持一钵。奉上于佛。合为一钵。此处于贾客兄弟所受诸饭食。此处如来诣波罗奈国时。阿时婆外道问佛。此处仙人园鹿野苑。如来于中为五比丘三转十二行法轮。而说偈言。

&nbsp;&nbsp;&nbsp;&nbsp;此处鹿野苑&nbsp;&nbsp;&nbsp;&nbsp;如来转法轮

&nbsp;&nbsp;&nbsp;&nbsp;三转十二行&nbsp;&nbsp;&nbsp;&nbsp;五人得道迹

时。王于是处兴种种供养。及立塔庙。

此处如来度优楼频螺迦叶等仙人为道。此处如来为瓶沙王说法。王得见谛。及无量民人．诸天得道。此处如来为天帝释说法。帝释及八万诸天得道。此处如来示大神力。种种变化。此处如来至天上。为母说法。将无量天众。下于人间。

王复种种供养。及立塔庙。

时。尊者语阿育王。至鸠尸那竭国。言。此处如来具足作佛事毕。于无余般涅槃而般涅槃。而说偈言。

&nbsp;&nbsp;&nbsp;&nbsp;度脱诸天人&nbsp;&nbsp;&nbsp;&nbsp;修罗龙夜叉

&nbsp;&nbsp;&nbsp;&nbsp;建立无尽法&nbsp;&nbsp;&nbsp;&nbsp;佛事既已终

&nbsp;&nbsp;&nbsp;&nbsp;于有得寂灭&nbsp;&nbsp;&nbsp;&nbsp;大悲入涅槃

&nbsp;&nbsp;&nbsp;&nbsp;如薪尽火灭&nbsp;&nbsp;&nbsp;&nbsp;毕竟得常住

时。王闻是语。忧恼迷闷擗地。时。诸臣辈以水洗心面。良久得稣。啼泣涕零。如是乃至兴种种供养。立大塔庙。

时。王复白尊者曰。我意愿欲得见佛诸大弟子佛之所记者。欲供养彼舍利。愿为示之。时。尊者白王言。善哉。善哉。大王能发如是妙心。

时。尊者将王至舍卫国。入只桓精舍。以手指塔。此是尊者舍利弗塔。王当供养。王曰。彼有何功德。尊者曰。是第二法王。随转法轮。而说偈言。

&nbsp;&nbsp;&nbsp;&nbsp;一切众生智&nbsp;&nbsp;&nbsp;&nbsp;比于舍利弗

&nbsp;&nbsp;&nbsp;&nbsp;十六之一分&nbsp;&nbsp;&nbsp;&nbsp;以除如来智

&nbsp;&nbsp;&nbsp;&nbsp;如来转法轮&nbsp;&nbsp;&nbsp;&nbsp;是则能随转

&nbsp;&nbsp;&nbsp;&nbsp;彼有无量德&nbsp;&nbsp;&nbsp;&nbsp;谁复能宣说

时。王生大欢喜。舍十万两珍宝。供养其塔。而说偈言。

&nbsp;&nbsp;&nbsp;&nbsp;我礼舍利弗&nbsp;&nbsp;&nbsp;&nbsp;解脱诸恐怖

&nbsp;&nbsp;&nbsp;&nbsp;名称普于世&nbsp;&nbsp;&nbsp;&nbsp;智慧无有等

次。复示大目揵连塔。王应供养此塔。

王复问曰。彼有何功德。尊者答曰。是神足第一。以足指践地。地即震动。至于天宫。降伏难陀跋难陀龙王。而说偈曰。

&nbsp;&nbsp;&nbsp;&nbsp;以足指动地&nbsp;&nbsp;&nbsp;&nbsp;至于帝释宫

&nbsp;&nbsp;&nbsp;&nbsp;神足无与等&nbsp;&nbsp;&nbsp;&nbsp;谁能尽宣说

&nbsp;&nbsp;&nbsp;&nbsp;二龙王凶暴&nbsp;&nbsp;&nbsp;&nbsp;见者莫不怖

&nbsp;&nbsp;&nbsp;&nbsp;彼于神足力&nbsp;&nbsp;&nbsp;&nbsp;降伏息嗔恚

时。王舍十万两珍宝。供养此塔。以偈赞曰。

&nbsp;&nbsp;&nbsp;&nbsp;神足中第一&nbsp;&nbsp;&nbsp;&nbsp;离于老病死

&nbsp;&nbsp;&nbsp;&nbsp;有如是功德&nbsp;&nbsp;&nbsp;&nbsp;今礼目揵连

次。复示摩诃迦叶塔。语王言。此是摩诃迦叶塔。应当供养。王问曰。彼有何功德。答曰。彼少欲知足。头陀第一。如来施以半座及僧伽梨衣。愍念众生。兴立正法。即说偈曰。

&nbsp;&nbsp;&nbsp;&nbsp;功德田第一&nbsp;&nbsp;&nbsp;&nbsp;愍念贫穷类

&nbsp;&nbsp;&nbsp;&nbsp;著佛僧伽梨&nbsp;&nbsp;&nbsp;&nbsp;能建于正法

&nbsp;&nbsp;&nbsp;&nbsp;彼有如是德&nbsp;&nbsp;&nbsp;&nbsp;谁能具宣说

时。王舍十万两珍宝。供养是塔。以偈赞曰。

&nbsp;&nbsp;&nbsp;&nbsp;常乐于寂静&nbsp;&nbsp;&nbsp;&nbsp;依止林薮间

&nbsp;&nbsp;&nbsp;&nbsp;少欲知足富&nbsp;&nbsp;&nbsp;&nbsp;今礼大迦叶

次。复示尊者薄拘罗塔。此是薄拘罗塔。应当供养。王问曰。彼有何功德。尊者答曰。彼无病第一。乃至不为人说一句法。寂然无言。王曰。以一钱供养。诸臣白王。功德既等。何故于此供养一钱。王告之曰。听吾所说。

&nbsp;&nbsp;&nbsp;&nbsp;虽除无明痴&nbsp;&nbsp;&nbsp;&nbsp;智慧能鉴察

&nbsp;&nbsp;&nbsp;&nbsp;虽有薄拘名&nbsp;&nbsp;&nbsp;&nbsp;于世何所益

时。彼一钱还来至王所。时。大臣辈见是希有事。异口同音赞彼。呜呼。尊者。少欲知足。乃至不须一钱。

复示阿难塔。语王言。此是阿难塔。应当供养。王曰。彼有何功德。答曰。此人是侍佛者。多闻第一。撰集佛经。而说偈曰。

&nbsp;&nbsp;&nbsp;&nbsp;奉持牟尼钵&nbsp;&nbsp;&nbsp;&nbsp;念至能决断

&nbsp;&nbsp;&nbsp;&nbsp;多闻之大海&nbsp;&nbsp;&nbsp;&nbsp;辩才柔软音

&nbsp;&nbsp;&nbsp;&nbsp;能悦天人众&nbsp;&nbsp;&nbsp;&nbsp;善知三佛心

&nbsp;&nbsp;&nbsp;&nbsp;一切悉明了&nbsp;&nbsp;&nbsp;&nbsp;功德之宝箧

&nbsp;&nbsp;&nbsp;&nbsp;最胜所称叹&nbsp;&nbsp;&nbsp;&nbsp;降伏烦恼诤

&nbsp;&nbsp;&nbsp;&nbsp;如是等功德&nbsp;&nbsp;&nbsp;&nbsp;应当修供养

王即舍百亿两珍宝。而供养其塔。

时。诸臣白王言。何故于此布施供养皆悉胜前。王曰。听吾所说心中所以。

&nbsp;&nbsp;&nbsp;&nbsp;如来之体身&nbsp;&nbsp;&nbsp;&nbsp;法身性清净

&nbsp;&nbsp;&nbsp;&nbsp;彼悉能奉持&nbsp;&nbsp;&nbsp;&nbsp;是故供养胜

&nbsp;&nbsp;&nbsp;&nbsp;法灯常存世&nbsp;&nbsp;&nbsp;&nbsp;灭此愚痴冥

&nbsp;&nbsp;&nbsp;&nbsp;皆由从彼来&nbsp;&nbsp;&nbsp;&nbsp;是故供养胜

&nbsp;&nbsp;&nbsp;&nbsp;如大海之水&nbsp;&nbsp;&nbsp;&nbsp;牛迹所不容

&nbsp;&nbsp;&nbsp;&nbsp;如是佛智海&nbsp;&nbsp;&nbsp;&nbsp;余人不能持

&nbsp;&nbsp;&nbsp;&nbsp;唯有阿难尊&nbsp;&nbsp;&nbsp;&nbsp;一闻悉受持

&nbsp;&nbsp;&nbsp;&nbsp;终无忘失时&nbsp;&nbsp;&nbsp;&nbsp;是故供养胜

尔时。王如是种种供养。向尊者合掌。而作是言。

&nbsp;&nbsp;&nbsp;&nbsp;我今受此形&nbsp;&nbsp;&nbsp;&nbsp;不复负此身

&nbsp;&nbsp;&nbsp;&nbsp;修无量功德&nbsp;&nbsp;&nbsp;&nbsp;今为人中主

&nbsp;&nbsp;&nbsp;&nbsp;我今取坚实&nbsp;&nbsp;&nbsp;&nbsp;造立诸塔庙

&nbsp;&nbsp;&nbsp;&nbsp;庄严在于世&nbsp;&nbsp;&nbsp;&nbsp;如星庄严月

&nbsp;&nbsp;&nbsp;&nbsp;奉佛弟子法&nbsp;&nbsp;&nbsp;&nbsp;应行诸礼节

&nbsp;&nbsp;&nbsp;&nbsp;我今悉已作&nbsp;&nbsp;&nbsp;&nbsp;稽首尊者足

&nbsp;&nbsp;&nbsp;&nbsp;蒙尊者恩力&nbsp;&nbsp;&nbsp;&nbsp;今见胜妙事

&nbsp;&nbsp;&nbsp;&nbsp;快获大善利&nbsp;&nbsp;&nbsp;&nbsp;从是分别法

尔时。王供养上种种事。恒偏至菩提道场树。此树下如来得阿耨多罗三藐三菩提。世间希有珍宝供养之事。供养菩提树。

时。王夫人名曰低舍罗絺多。夫人作是念。王极爱念于我。我亦念王。王今舍我去。持诸珍宝至菩提树间。我今当作方便杀是菩提树。树既枯死。叶便凋落。王当不复往。彼可与我常相娱乐。即唤咒师。语咒师言。汝能杀菩提树不。彼答曰。能。与我千两金。

时。夫人即与千两金钱。咒师往菩提树间。以咒咒树以綖系树。时。树渐渐枯死。叶即萎落。未即枯死。其叶凋落。白夫人曰。复应以热乳浇树。乃可令枯。夫人白王。我今欲以乳供养菩提树。王曰。随卿意耶。如是乃至以热乳浇之。树即枯燥。

时。诸夫人白王言。菩提树忽然枯死。叶叶变落。而说偈言。

&nbsp;&nbsp;&nbsp;&nbsp;如来所依树&nbsp;&nbsp;&nbsp;&nbsp;名曰菩提者

&nbsp;&nbsp;&nbsp;&nbsp;于是得正觉&nbsp;&nbsp;&nbsp;&nbsp;具足一切智

&nbsp;&nbsp;&nbsp;&nbsp;大王今当知&nbsp;&nbsp;&nbsp;&nbsp;是树今枯死

&nbsp;&nbsp;&nbsp;&nbsp;叶色亦变异&nbsp;&nbsp;&nbsp;&nbsp;不知何以故
时。王闻是语。即迷闷擗地。诸人辈以水浇王心面。良久而稣。即便泣泪言。

&nbsp;&nbsp;&nbsp;&nbsp;我见菩提树&nbsp;&nbsp;&nbsp;&nbsp;便见于如来

&nbsp;&nbsp;&nbsp;&nbsp;今闻彼树死&nbsp;&nbsp;&nbsp;&nbsp;我今亦随没

时。彼夫人见王忧愁不乐。而白王言。主勿忧恼。我当喜悦王心。王曰。若无彼树。我命亦无。如来于彼树得阿耨多罗三藐三菩提。彼树既无。我何用活耶。

夫人闻王决定语。还复以冷乳灌菩提树下。彼树寻复更生。王闻以乳溉灌树还得生。日日送千瓮乳溉灌其本。树还复如先。诸夫人辈白王言。菩提树今复如先。无复有异。

时。王闻已。即生欢喜。诣菩提树下。睹于菩提树。目不暂舍。而说偈言。

&nbsp;&nbsp;&nbsp;&nbsp;诸王所未作&nbsp;&nbsp;&nbsp;&nbsp;瓶沙持国者

&nbsp;&nbsp;&nbsp;&nbsp;我今应供养&nbsp;&nbsp;&nbsp;&nbsp;我今浴菩提

&nbsp;&nbsp;&nbsp;&nbsp;诸乳及香水&nbsp;&nbsp;&nbsp;&nbsp;华香及涂香

&nbsp;&nbsp;&nbsp;&nbsp;当复供养僧&nbsp;&nbsp;&nbsp;&nbsp;贤圣五部众

时。王各办四宝瓮。金．银．琉璃．颇梨。盛诸香乳。及诸香汤。持种种饮食。幡幢．宝盖各有千种。及种种花香伎乐。受持八支斋布萨。著白净衣服。执持香炉。在于殿上。向四方作礼。心念口言。如来贤圣弟子在诸方者。怜愍我故。受我供养。而说偈言。

&nbsp;&nbsp;&nbsp;&nbsp;如来贤圣子&nbsp;&nbsp;&nbsp;&nbsp;正顺寂诸根

&nbsp;&nbsp;&nbsp;&nbsp;离诸三界欲&nbsp;&nbsp;&nbsp;&nbsp;诸天应供养

&nbsp;&nbsp;&nbsp;&nbsp;今当悉来集&nbsp;&nbsp;&nbsp;&nbsp;受我微心惠

&nbsp;&nbsp;&nbsp;&nbsp;哀愍副我意&nbsp;&nbsp;&nbsp;&nbsp;令法种增长

&nbsp;&nbsp;&nbsp;&nbsp;常乐于寂止&nbsp;&nbsp;&nbsp;&nbsp;解脱诸所著

&nbsp;&nbsp;&nbsp;&nbsp;如来之真子&nbsp;&nbsp;&nbsp;&nbsp;从法而化生

&nbsp;&nbsp;&nbsp;&nbsp;诸天所供养&nbsp;&nbsp;&nbsp;&nbsp;哀愍于我故

&nbsp;&nbsp;&nbsp;&nbsp;今当悉来集&nbsp;&nbsp;&nbsp;&nbsp;副我之微意

&nbsp;&nbsp;&nbsp;&nbsp;诸圣在处处&nbsp;&nbsp;&nbsp;&nbsp;罽宾多波婆

&nbsp;&nbsp;&nbsp;&nbsp;大林离波多&nbsp;&nbsp;&nbsp;&nbsp;阿耨大池边

&nbsp;&nbsp;&nbsp;&nbsp;江河山薮间&nbsp;&nbsp;&nbsp;&nbsp;如是一切处

&nbsp;&nbsp;&nbsp;&nbsp;诸圣在中者&nbsp;&nbsp;&nbsp;&nbsp;今当悉来集

&nbsp;&nbsp;&nbsp;&nbsp;哀愍于我故&nbsp;&nbsp;&nbsp;&nbsp;副我之微意

&nbsp;&nbsp;&nbsp;&nbsp;又在于天上&nbsp;&nbsp;&nbsp;&nbsp;尸梨沙宫殿

&nbsp;&nbsp;&nbsp;&nbsp;香山石室中&nbsp;&nbsp;&nbsp;&nbsp;神通具足者

&nbsp;&nbsp;&nbsp;&nbsp;今当悉来集&nbsp;&nbsp;&nbsp;&nbsp;哀愍于我故

时。王如是语时。三十万比丘悉来集。彼大众中十万是阿罗汉。二十万是学人及凡夫比丘。上座之座无人坐。

时。王问诸比丘。上座之座。云何而无人坐。时。彼大众中有一比丘。名曰耶舍。是大阿罗汉。具足六通。白王言。此座。上座之座。余者岂敢于中而坐。

王复问曰。于尊者所。更有上座耶。尊者答曰。更有上座。大王。佛之所说。名曰宾头卢。是上座。应坐此处。

王大欢喜。而作是言。于中有比丘见佛者不。尊者答曰。有也。大王。宾头卢者。犹故在世。

王复白曰。可得见彼比丘不。尊者曰。大王。不久当见。寻当来至。

时。王生大欢喜。而说偈言。

&nbsp;&nbsp;&nbsp;&nbsp;我今快得利&nbsp;&nbsp;&nbsp;&nbsp;摄受于我故

&nbsp;&nbsp;&nbsp;&nbsp;令我自目见&nbsp;&nbsp;&nbsp;&nbsp;尊者宾头卢

时。尊者宾头卢将无量阿罗汉。次第相随。譬如雁王乘虚而来。在于上座处坐。诸比丘僧各修礼敬。次第而坐。

时。王见尊者宾头卢头发皓白。辟支佛体。头面礼足。长跪合掌。睹尊者颜貌。而说偈言。

&nbsp;&nbsp;&nbsp;&nbsp;我今之王位&nbsp;&nbsp;&nbsp;&nbsp;统领阎浮提

&nbsp;&nbsp;&nbsp;&nbsp;不以为欢喜&nbsp;&nbsp;&nbsp;&nbsp;今得见尊者

&nbsp;&nbsp;&nbsp;&nbsp;我今见尊者&nbsp;&nbsp;&nbsp;&nbsp;便是见生佛

&nbsp;&nbsp;&nbsp;&nbsp;心怀大踊跃&nbsp;&nbsp;&nbsp;&nbsp;胜见于王位

复白尊者曰。尊者见世尊耶。三界所尊仰。

时。尊者宾头卢以手举眉毛。视王而言。

&nbsp;&nbsp;&nbsp;&nbsp;我见于如来&nbsp;&nbsp;&nbsp;&nbsp;于世无譬类

&nbsp;&nbsp;&nbsp;&nbsp;身作黄金色&nbsp;&nbsp;&nbsp;&nbsp;三十二相好

&nbsp;&nbsp;&nbsp;&nbsp;面如净满月&nbsp;&nbsp;&nbsp;&nbsp;梵音声柔软

&nbsp;&nbsp;&nbsp;&nbsp;伏诸烦恼诤&nbsp;&nbsp;&nbsp;&nbsp;常处于寂灭

王复问曰。尊者何处见佛。尊者曰。如来将五百阿罗汉。俱初在王舍城安居。我尔时亦复在中。而说偈言。

&nbsp;&nbsp;&nbsp;&nbsp;大牟尼世尊&nbsp;&nbsp;&nbsp;&nbsp;离欲相围绕

&nbsp;&nbsp;&nbsp;&nbsp;在于王舍城&nbsp;&nbsp;&nbsp;&nbsp;结于夏三月

&nbsp;&nbsp;&nbsp;&nbsp;我时在彼众&nbsp;&nbsp;&nbsp;&nbsp;恒住如来边

&nbsp;&nbsp;&nbsp;&nbsp;大王今当知&nbsp;&nbsp;&nbsp;&nbsp;我目见真佛

又复。佛住舍卫国时。如来大作神力。种种变化。作诸佛形。满在诸方。乃至阿迦尼吒天。我尔时亦在于中。见如来种种变化神通之相。而说偈言。

&nbsp;&nbsp;&nbsp;&nbsp;如来神通力&nbsp;&nbsp;&nbsp;&nbsp;降伏诸外道

&nbsp;&nbsp;&nbsp;&nbsp;佛游于十方&nbsp;&nbsp;&nbsp;&nbsp;我亲见彼相

又复。如来在天上与母说法时。我亦在于中。与母说法竟。将诸天众从天上来。下僧迦奢国。时。我见此二事。天人受福乐。优波罗比丘尼化作转轮圣王。将无量眷属。乘空而来。诣世尊所。我亦见此。而说偈言。

&nbsp;&nbsp;&nbsp;&nbsp;如来在天上&nbsp;&nbsp;&nbsp;&nbsp;于彼结夏坐

&nbsp;&nbsp;&nbsp;&nbsp;我亦在于中&nbsp;&nbsp;&nbsp;&nbsp;牟尼之眷属

又复。世尊住舍卫国。五百阿罗汉俱。时。给孤独长者女适在于富楼那跋陀那国。时。彼女请佛及比丘僧。时。诸比丘各乘空而往彼。我尔时以神力合大山。往彼受请。时世尊责我。汝那得现神足如是。我今罚汝。常在于世。不得取涅槃。护持我正法。勿令灭也。而说偈曰。

&nbsp;&nbsp;&nbsp;&nbsp;世尊受彼请&nbsp;&nbsp;&nbsp;&nbsp;五百比丘俱

&nbsp;&nbsp;&nbsp;&nbsp;时我以神力&nbsp;&nbsp;&nbsp;&nbsp;挑大山而去

&nbsp;&nbsp;&nbsp;&nbsp;世尊责罚我&nbsp;&nbsp;&nbsp;&nbsp;住世未灭度

&nbsp;&nbsp;&nbsp;&nbsp;护持我正法&nbsp;&nbsp;&nbsp;&nbsp;勿令法没尽

又复。如来将诸比丘僧入城乞食。时。王共二童子沙土中戏。逢见佛来。捧于尘沙。奉上于佛。时。世尊记彼童子。于我灭度百岁之后。此童子于巴连弗邑当受王位。领阎浮提。名曰阿育。当广布我舍利。一日之中。当造八万四千塔。今王身是也。我尔时亦在于中。而说偈曰。

&nbsp;&nbsp;&nbsp;&nbsp;王于童子时&nbsp;&nbsp;&nbsp;&nbsp;以沙奉上佛

&nbsp;&nbsp;&nbsp;&nbsp;佛记于王时&nbsp;&nbsp;&nbsp;&nbsp;我亦亲在中

时。王白尊者曰。尊者今住在何处。尊者答王曰。在于北山。山名揵陀摩罗。共诸同梵行僧。

王复问曰。有几眷属。尊者答。六万阿罗汉比丘。尊者曰。王何须多问。今当施设供养于僧。食竟。使王欢喜。王言。如是。尊者。然我今先当供养佛念所觉菩提之树。然后香美饮食施设于僧。敕诸群臣。唱令国界。王今舍十万两金。布施众僧。千瓮香汤。溉灌菩提树。集诸五众。

时。王子名曰拘那罗。在王右边。举二指而不言说。意欲二倍供养。大众见之。皆尽发笑。王亦发笑。而语言。呜呼。王子。乃有增益功德供养。

王复言。我复以三十万两金供养众僧。复加千瓮香汤。洗浴菩提树。时。王子复举四指。意在四倍。

时。王嗔恚。语臣曰。谁教王子作是事。与我兴竞。臣启王言。谁敢与王兴竞。然王子聪慧利根。增益功德。故作是事耳。

时。王右顾视王子。白上座曰。除我库藏之物。余一切物。阎浮提夫人．婇女．诸臣．眷属。及我拘那罗子。皆悉布施贤圣众僧。唱令国界。集诸五众。而说偈曰。

&nbsp;&nbsp;&nbsp;&nbsp;除王库藏物&nbsp;&nbsp;&nbsp;&nbsp;夫人及婇女

&nbsp;&nbsp;&nbsp;&nbsp;臣民一切众&nbsp;&nbsp;&nbsp;&nbsp;布施贤圣僧

&nbsp;&nbsp;&nbsp;&nbsp;我身及王子&nbsp;&nbsp;&nbsp;&nbsp;亦复悉舍与

时。王．上座及比丘僧。以瓮香汤洗浴菩提树。

时。菩提树倍复严好。增长茂盛。以偈颂曰。

&nbsp;&nbsp;&nbsp;&nbsp;王浴菩提树&nbsp;&nbsp;&nbsp;&nbsp;无上之所觉

&nbsp;&nbsp;&nbsp;&nbsp;树增于茂盛&nbsp;&nbsp;&nbsp;&nbsp;柯条叶柔软

时。王及诸群臣生大欢喜。

时。王洗浴菩提树已。次复供养众僧。时。彼上座耶舍语王言。大王。今大有比丘僧集。当发淳信心供养。时。王从上至下。自手供养。

时。彼有二沙弥。得食已。各以麨团欢喜丸。更互相掷。王见即笑而言。此沙弥作小儿戏。供养讫已。王还上座前立。上座语王言。王莫生不信敬心。王答上座。无有不敬心。然见二沙弥作小儿戏。如世间小儿。以土团更互相掷。如是二沙弥以麨团．以欢喜丸。更互相掷。上座白王言。彼二沙弥是俱解脱阿罗汉。更相奉食。王闻是已。增其信心。而作是念。此二沙弥能展转相施。我今亦当于一切僧人施绢．劫贝。

时。二沙弥知王心所念。二沙弥共相谓言。令王倍增敬信。一沙弥持镬授与王。一沙弥授以染草。王问彼沙弥。用作何等。二沙弥白王言。王因我故。施与众僧绢及劫贝。我欲令大王染成其色。施与众僧。

时。王作是念。我虽心念。口未发言。此二达士得他心智。而知我心。王即稽首敬礼众僧。而说偈言。

&nbsp;&nbsp;&nbsp;&nbsp;孔雀之族姓&nbsp;&nbsp;&nbsp;&nbsp;内外亲眷属

&nbsp;&nbsp;&nbsp;&nbsp;因此惠施故&nbsp;&nbsp;&nbsp;&nbsp;悉皆获大利

&nbsp;&nbsp;&nbsp;&nbsp;遭值良福田&nbsp;&nbsp;&nbsp;&nbsp;欢喜应时施

时。王语沙弥言。我因汝等施僧衣。施僧衣已。复以三衣并四亿万两珍宝。嚫五部众。嚫愿已。复以四十亿万两珍宝。赎取阎浮提宫人．婇女。及太子．群臣。

阿育王所作功德。无量如是。
