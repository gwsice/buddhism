## 杂阿含经卷第十四

宋天竺三藏求那跋陀罗译

### （三四三）

如是我闻。

一时。佛住王舍城迦兰陀竹园。尔时。尊者浮弥比丘住耆阇崛山。

时。有众多外道出家诣尊者浮弥所。共相问讯庆慰。共相问讯庆慰已。退坐一面。语尊者浮弥言。欲有所问。宁有闲暇见答与不。

尊者浮弥语诸外道出家。随汝所问。当为汝说。

时。诸外道出家问尊者浮弥。苦乐自作耶。

尊者浮弥答言。诸外道出家说苦乐自作者。世尊说言。此是无记。

复问。苦乐他作耶。

答言。苦乐他作者。世尊说言。此是无记。

复问。苦乐自他作耶。

答言。苦乐自他作者。世尊说言。此是无记。

复问。苦乐非自非他无因作耶。

答言。苦乐非自非他无因作者。世尊说言。此是无记。

诸外道出家复问。云何。尊者浮弥苦乐自作耶。说言无记。苦乐他作耶。说言无记。苦乐自他作耶。说言无记。苦乐非自非他无因作耶。说言无记。今沙门瞿昙说苦乐云何生。

尊者浮弥答言。诸外道出家。世尊说苦．乐从缘起生。

时。诸外道出家闻尊者浮弥所说。心不欢喜。呵责而去。

尔时。尊者舍利弗去尊者浮弥不远。坐一树下。

尔时。尊者浮弥知诸外道出家去已。往诣尊者舍利弗所。到已。与舍利弗面相庆慰。庆慰已。以彼诸外道出家所问事。具白尊者舍利弗。我作此答。得不谤毁世尊。如说说．不如法说．不为是随顺法行法。得无为余因法论者来难诘呵责不。

尊者舍利弗言。尊者浮弥。汝之所说。实如佛说。不谤如来。如说说．如法说．法行法说。不为余因论义者来难诘呵责。所以者何。世尊说苦乐从缘起生故。尊者浮弥。彼诸沙门．婆罗门所问苦乐自作者。彼亦从因起生。言不从缘起生者。无有是处。苦乐他作．自他作．非自非他无因作说者。彼亦从缘起生。若言不从缘生者。无有是处。尊者浮弥。彼沙门．婆罗门所说苦乐自作者。亦缘触生。若言不从触生者。无有是处。苦乐他作．自他作．非自非他无因作者。彼亦缘触生。若言不缘触生者。无有是处。

尔时。尊者阿难去舍利弗不远。坐一树下。闻尊者舍利弗与尊者浮弥所论说事。闻已。从座起。往诣佛所。稽首佛足。退住一面。以尊者浮弥与尊者舍利弗共论说一一具白世尊。

佛告阿难。善哉。善哉。阿难。尊者舍利弗有来问者。能随时答。善哉。舍利弗。有应时智故。有来问者。能随时答。若我声闻。有随时问者。应随时答。如舍利弗所说。

阿难。我昔时住王舍城山中仙人住处。有诸外道出家以如是义．如是句．如是味来问于我。我为斯等以如是义．如是句．如是味而为记说。如尊者舍利弗所说。

阿难。若诸沙门．婆罗门苦乐自作。我即往彼问言。汝实作是说苦乐自作耶。彼答我言。如是。我即问言。汝能坚执持此义。言是真实。余则愚者。我所不许。所以者何。我说苦乐所起异于此。彼若问我。云何瞿昙所说。苦乐所起异者。我当答言。从其缘起而生苦乐。如是说苦他作．自他作．非自非他无因作者。我亦往彼所说如上。

阿难白佛。如世尊所说义。我已解知。有生故有老死。非缘余。有生故有老死。乃至无明故有行。非缘余。有无明故有行。无明灭则行灭。乃至生灭则老．病．死．忧．悲．恼．苦灭。如是纯大苦聚灭。

佛说此经已。尊者阿难闻佛所说。欢喜随喜。作礼而去。

### （三四四）

如是我闻。

一时。佛住王舍城迦兰陀竹园。尔时。尊者舍利弗．尊者摩诃拘絺罗住耆阇崛山。

时。尊者摩诃拘絺罗晡时从禅定起。诣舍利弗所。共相庆慰。共相庆慰已。退坐一面。语尊者舍利弗。欲有所问。宁有闲暇见答与不。

尊者舍利弗语尊者摩诃拘絺罗。仁者但问。知者当答。

尊者摩诃拘絺罗语尊者舍利弗言。多闻圣弟子于此法．律。成就何法。名为见具足。直见成就。成就于佛不坏净。来入正法。得此正法。悟此正法。

尊者舍利弗语尊者摩诃拘絺罗。多闻圣弟子于不善法如实知．不善根如实知．善法如实知．善根如实知。

云何不善法如实知。不善身业．口业．意业。是名不善法。如是不善法如实知。云何不善根如实知。三不善根。贪不善根．恚不善根．痴不善根。是名不善根。如是不善根如实知。

云何善法如实知。善身业．口业．意业。是名善法。如是善法如实知。云何善根如实知。谓三善根。无贪．无恚．无痴。是名三善根。如是善根如实知。

尊者摩诃拘絺罗。如是多闻圣弟子不善法如实知．不善根如实知．善法如实知．善根如实知。故于此法．律正见具足。直见成就。于佛不坏净成就。来入正法。得此正法。悟此正法。

尊者摩诃拘絺罗语尊者舍利弗。正有此等。更有余耶。

尊者舍利弗言。有。若多闻圣弟子于食如实知。食集．食灭．食灭道迹如实知。

云何于食如实知。谓四食。何等为四。一者粗抟食。二者细触食。三者意思食。四者识食。是名为食。如是食如实知。云何食集如实知。谓当来有爱．喜．贪俱。彼彼乐著。是名食集。如是食集如实知。云何食灭如实知。若当来有爱．喜．贪俱。彼彼乐著。无余．断舍．吐尽．离欲．灭．息没。是名食灭。如是食灭如实知。云何食灭道迹如实知。谓八圣道。正见．正志．正语．正业．正命．正方便．正念．正定。是名食灭道迹。如是食灭道迹如实知。

若多闻圣弟子于此食如实知．食集如实知．食灭如实知．食灭道迹如实知。是故多闻圣弟子于正法．律正见具足。直见成就。于佛不坏净成就。来入正法。得此正法。悟此正法。

尊者摩诃拘絺罗复问尊者舍利弗。正有此等。更有余耶。

尊者舍利弗言。尊者摩诃拘絺罗。复更有余。多闻圣弟子于病如实知．病集如实知．病灭如实知．病灭道迹如实知。

云何有病如实知。谓三病。欲病．有病．无明病。是名病。如是病如实知。云何病集如实知。无明集是病集。是名病集如实知。云何病灭如实知。无明灭是病灭。如是病灭如实知。云何病灭道迹如实知。谓八正道。如前说。如是病灭道迹如实知。

若多闻圣弟子于病如实知．病集如实知．病灭如实知．病灭道迹如实知。故多闻圣弟子于此法．律正见具足。乃至悟此正法。

尊者摩诃拘絺罗问尊者舍利弗。正有此等。更有余耶。

尊者舍利弗语尊者摩诃拘絺罗。亦更有余。多闻圣弟子于苦如实知．苦集如实知．苦灭如实知．苦灭道迹如实知。

云何苦如实知。谓生苦．老苦．病苦．死苦．恩爱别苦．怨憎会苦．所欲不得苦。如是略说五受阴苦。是名为苦。如是苦如实知。云何苦集如实知。当来有爱．喜．贪俱。彼彼集著。是名苦集。如是苦集如实知。云何苦灭如实知。若当来有爱．喜．贪俱。彼彼染著。无余断。乃至息没。是名苦灭。如是苦灭如实知。云何苦灭道迹如实知。谓八圣道。如上说。是名苦灭道迹。如是苦灭道迹如实知。

多闻圣弟子如是苦如实知。苦集．苦灭．苦灭道迹如实知。如是圣弟子于我法．律具足正见。直见成就。于佛不坏净成就。来入正道。得此正法。悟此正法。

复问尊者舍利弗。正有此法。复有余耶。

尊者舍利弗答言。更有余。谓多闻圣弟子老死如实知．老死集如实知．老死灭如实知．老死灭道迹如实知。如前分别经说。云何老死集如实知。生集是老死集。生灭是老死灭。老死灭道迹。谓八正道。如前说。多闻圣弟子于此老死如实知。乃至老死灭道迹如实知。如是圣弟子于我法．律正见具足。直见成就。于佛不坏净成就。来入正法。得此正法。悟此正法。如是生．有．取．爱．受．触．六入处．名色．识．行。圣弟子于行如实知。行集．行灭．行灭道迹如实知。

云何行如实知。行有三种。身行．口行．意行。如是行如实知。云何行集如实知。无明集是行集。如是行集如实知。云何行灭如实知。无明灭是行灭。如是行灭如实知。云何行灭道迹如实知。谓八圣道。如前说。摩诃拘絺罗。是名圣弟子行如实知。行集．行灭．行灭道迹如实知。于我法．律正见具足。直见成就。于佛不坏净成就。来入正法。得此正法。悟此正法。

摩诃拘絺罗复问尊者舍利弗。唯有此法。更有余耶。

舍利弗答言。摩诃拘絺罗。汝何为逐。汝终不能究竟诸论。得其边际。若圣弟子断除无明而生明。何须更求。

时。二正士共论义已。各还本处。

### （三四五）

如是我闻。

一时。佛住王舍城迦兰陀竹园。

尔时。世尊告尊者舍利弗。如我所说。波罗延那阿逸多所问。

&nbsp;&nbsp;&nbsp;&nbsp;若得诸法教&nbsp;&nbsp;&nbsp;&nbsp;若复种种学

&nbsp;&nbsp;&nbsp;&nbsp;具威仪及行&nbsp;&nbsp;&nbsp;&nbsp;为我分别说

舍利弗。何等为学。何等为法数。

时。尊者舍利弗默然不答。第二．第三亦复默然。

佛言。真实。舍利弗。

舍利弗白佛言。真实。世尊。世尊。比丘真实者。厌．离欲灭尽向。食集生。彼比丘以食故。生厌．离欲．灭尽向。彼食灭。是真实灭觉知已。彼比丘厌．离欲．灭尽向。是名为学。

复次。真实。舍利弗。

舍利弗白佛言。真实。世尊。世尊。若比丘真实者。厌．离欲．灭尽。不起诸漏。心善解脱。彼从食集生。若真实即是灭尽。觉知此已。比丘于灭生厌．离欲．灭尽。不起诸漏。心善解脱。是数法。

佛告舍利弗。如是。如是。如汝所说。比丘于真实生厌．离欲．灭尽。是名法数。如是说已。世尊即起。入室坐禅。

尔时。尊者舍利弗知世尊去已。不久。语诸比丘。诸尊。我不能辩世尊初问。是故我默念住。世尊须臾复为作发喜问。我即开解如此之义。正使世尊一日一夜。乃至七夜。异句异味问斯义者。我亦悉能。乃至七夜。以异句异味而解说之。

时。有异比丘往诣佛所。稽首礼足。退住一面。白佛言。世尊。尊者舍利弗作奇特未曾有说。于大众中。一向师子吼言。我于世尊初问。都不能辩。乃至三问默然无答。世尊寻复作发喜问。我即开解。正使世尊一日一夜。乃至七夜。异句异味问斯义者。我亦悉能。乃至七夜。异句异味而解说之。

佛告比丘。彼舍利弗比丘实能于我一日一夜。乃至异句异味。七夜所问义中悉能。乃至七夜。异句异味而解说之。所以者何。舍利弗比丘善入法界故。

佛说此经已。彼比丘闻佛所说。欢喜奉行。

### （三四六）

如是我闻。

一时。佛住王舍城迦兰陀竹园。

尔时。世尊告诸比丘。有三法。世间所不爱．不念．不可意。何等为三。谓老．病．死。世间若无此三法不可爱．不可念．不可意者。如来．应．等正觉不出于世间。世间亦不知有如来．应．等正觉知见。说正法．律。以世间有老．病．死三法不可爱．不可念．不可意故。是故如来．应．等正觉出于世间。世间知有如来．应．等正觉所知．所见。说正法．律。

以三法不断故。不堪能离老．病．死。何等为三。谓贪．恚．痴。复有三法不断故。不堪能离贪．恚．痴。何等为三。谓身见．戒取．疑。复有三法不断故。不堪能离身见．戒取．疑。何等为三。谓不正思惟．习近邪道。及懈怠心。复有三法不断故。不堪能离不正思惟．习近邪道及懈怠心。何等为三。谓失念．不正知．乱心。复有三法不断故。不堪能离失念．不正知．乱心。何等为三。谓掉．不律仪．不学戒。复有三法不断故。不堪能离掉．不律仪．不学戒。何等为三。谓不信．难教．懈怠。复有三法不断故。不堪能离不信．难教．懒堕。何等为三。谓不欲见圣．不欲闻法．常求人短。复有三法不断故。不堪能离不欲见圣．不欲闻法．常求人短。何等为三。谓不恭敬．戾语．习恶知识。复有三法不断故。不堪能离不恭敬．戾语．习恶知识。何等为三。谓无惭．无愧．放逸。此三法不断故。不堪能离不恭敬．戾语．习恶知识。

所以者何。以无惭．无愧故放逸。放逸故不恭敬。不恭敬故习恶知识。习恶知识故不欲见圣．不欲闻法．常求人短。求人短故不信．难教．戾语．懒堕。懒堕故掉．不律仪．不学戒。不学戒故失念．不正知．乱心。乱心故不正思惟．习近邪道．懈怠心。懈怠心故身见．戒取．疑。疑故不离贪．恚．痴。不离贪．恚．痴故不堪能离老．病．死。

断三法故。堪能离老．病．死。云何三。谓贪．恚．痴。此三法断已。堪能离老．病．死。复三法断故。堪能离贪．恚．痴。云何三。谓身见．戒取．疑。此三法断故。堪能离贪．恚．痴。复三法断故。堪能离身见．戒取．疑。云何为三。谓不正思惟．习近邪道．起懈怠心。此三法断故。堪能离身见．戒取．疑。复三法断故。堪能离不正思惟．习近邪道及懈怠心。云何为三。谓失念心．不正知．乱心。此三法断故。堪能离不正思惟．习近邪道及心懈怠。复三法断故。堪能离失念心．不正知．乱心。何等为三。谓掉．不律仪．犯戒。此三法断故。堪能离失念心．不正知．乱心。复有三法断故。堪能离掉．不律仪．犯戒。云何三。谓不信．难教．懒堕。此三法断故。堪能离掉．不律仪．犯戒。复有三法断故。堪能离不信．难教．懒堕。云何为三。谓不欲见圣．不乐闻法．好求人短。此三法断故。堪能离不信．难教．懒堕。复三法断故。堪能离不欲见圣．不欲闻法．好求人短。云何为三。谓不恭敬．戾语．习恶知识。此三法断故。离不欲见圣．不欲闻法．好求人短。复有三法断故。堪能离不恭敬．戾语．习恶知识。云何三。谓无惭．无愧．放逸。

所以者何。以惭愧故不放逸。不放逸故恭敬顺语．为善知识。为善知识故乐见贤圣．乐闻正法．不求人短。不求人短故生信．顺语．精进。精进故不掉．住律仪．学戒。学戒故不失念．正知．住不乱心。不乱心故正思惟．习近正道．心不懈怠。心不懈怠故不著身见．不著戒取．度疑惑。不疑故不起贪．恚．痴。离贪．恚．痴故堪能断老．病．死。

佛说此经已。诸比丘闻佛所说。欢喜奉行。

### （三四七）

如是我闻。

一时。佛住王舍城迦兰陀竹园。若王．大臣．婆罗门．长者．居士及余世人所共恭敬．尊重．供养。佛及诸声闻众大得利养。衣被．饮食．卧具．汤药。都不恭敬．尊重．供养众邪异道衣被．饮食．卧具．汤药。

尔时。众多异道聚会未曾讲堂。作如是论。我等昔来常为国王．大臣．长者．居士及余一切之所奉事。恭敬供养衣被．饮食．卧具．汤药。今悉断绝。但恭敬供养沙门瞿昙．声闻大众衣被．饮食．卧具．汤药。今此众中。谁有智慧．大力。堪能密往诣彼沙门瞿昙众中出家。闻彼法已。来还广说。我等当复用彼闻法化诸国王．大臣．长者．居士。令其信乐。可得还复供养如前。

时。有人言。有一年少。名曰须深。聪明黠慧。堪能密往沙门瞿昙众中出家。听彼法已。来还宣说。

时。诸外道诣须深所。而作是言。我今日大众聚集未曾讲堂。作如是论。我等先来为诸国王．大臣．长者．居士及诸世人之所恭敬奉事。供养衣被．饮食．卧具．汤药。今悉断绝。国王．大臣．长者．居士及诸世间悉共奉事沙门瞿昙．声闻大众。我此众中。谁有聪明黠慧。堪能密往沙门瞿昙众中出家学道。闻彼法已。来还宣说。化诸国王．大臣．长者．居士．令我此众还得恭敬．尊重．供养。其中有言。唯有须深聪明黠慧。堪能密往瞿昙法中出家学道。闻彼说法。悉能受持。来还宣说。是故我等故来相请。仁者当行。

时。彼须深默然受请。诣王舍城迦兰陀竹园。

时。众多比丘出房舍外露地经行。尔时。须深诣众多比丘。而作是言。诸尊。我今可得于正法中出家受具足。修梵行不。

时。众多比丘将彼须深诣世尊所。稽首礼足。退住一面。白佛言。世尊。今此外道须深欲求于正法中出家受具足。修梵行。

尔时。世尊知外道须深心之所念。告诸比丘。汝等当度彼外道须深。令得出家。时。诸比丘愿度须深。

出家已经半月。有一比丘语须深言。须深当知。我等生死已尽。梵行已立。所作已作。自知不受后有。

时。彼须深语比丘言。尊者。云何。学离欲．恶不善法。有觉有观。离生喜乐。具足初禅。不起诸漏。心善解脱耶。

比丘答言不也。须深。

复问。云何。离有觉有观。内净一心。无觉无观。定生喜乐。具足第二禅。不起诸漏。心善解脱耶。

比丘答言。不也。须深。

复问。云何。尊者离喜舍心。住正念正智。身心受乐。圣说及舍。具足第三禅。不起诸漏。心善解脱耶。

答言。不也。须深。

复问。云何。尊者离苦息乐。忧喜先断。不苦不乐舍。净念一心。具足第四禅。不起诸漏。心善解脱耶。

答言。不也。须深。

复问。若复寂静解脱起色．无色。身作证具足住。不起诸漏。心善解脱耶。

答言。不也。须深。

须深复问。云何。尊者所说不同。前后相违。云何不得禅定而复记说。

比丘答言。我是慧解脱也。

作是说已。众多比丘各从座起而去。

尔时。须深知众多比丘去已。作是思惟。此诸尊者所说不同。前后相违。言不得正受。而复记说自知作证。作是思惟已。往诣佛所。稽首礼足。退住一面。白佛言。世尊。彼众多比丘于我面前记说。我生已尽。梵行已立。所作已作。自知不受后有。我即问彼尊者。得离欲．恶不善法。乃至身作证。不起诸漏。心善解脱耶。彼答我言。不也。须深。我即问言。所说不同。前后相违。言不入正受。而复记说。自知作证。彼答我言。得慧解脱。作此说已。各从座起而去。我今问世尊。云何彼所说不同。前后相违。不得正受。而复说言。自知作证。

佛告须深。彼先知法住。后知涅槃。彼诸善男子独一静处。专精思惟。不放逸法。离于我见。不起诸漏。心善解脱。

须深白佛。我今不知先知法住。后知涅槃。彼诸善男子独一静处。专精思惟。不放逸法。离于我见。不起诸漏。心善解脱。

佛告须深。不问汝知不知。且自先知法住。后知涅槃。彼诸善男子独一静处。专精思惟。不放逸住。离于我见。心善解脱。

须深白佛。唯愿世尊为我说法。令我得知法住智。得见法住智。

佛告须深。我今问汝。随意答我。须深。于意云何。有生故有老死。不离生有老死耶。

须深答曰。如是。世尊。

有生故有老死。不离生有老死。如是生．有．取．爱．受．触．六入处．名色．识．行．无明。有无明故有行。不离无明而有行耶。

须深白佛。如是。世尊。有无明故有行。不离无明而有行。

佛告须深。无生故无老死。不离生灭而老死灭耶。

须深白佛言。如是。世尊。无生故无老死。不离生灭而老死灭。

如是。乃至无无明故无行。不离无明灭而行灭耶。

须深白佛。如是。世尊。无无明故无行。不离无明灭而行灭。

佛告须深。作如是知．如是见者。为有离欲．恶不善法。乃至身作证具足住不。

须深白佛。不也。世尊。

佛告须深。是名先知法住。后知涅槃。彼诸善男子独一静处。专精思惟。不放逸住。离于我见。不起诸漏。心善解脱。

佛说此经已。尊者须深远尘离垢。得法眼净。

尔时。须深见法得法。觉法度疑。不由他信。不由他度。于正法中心得无畏。稽首佛足。白佛言。世尊。我今悔过。我于正法中盗密出家。是故悔过。

佛告须深。云何于正法中盗密出家。

须深白佛言。世尊。有众多外道来诣我所。语我言。须深当知。我等先为国王．大臣．长者．居士及余世人恭敬供养。而今断绝。悉共供养沙门瞿昙．声闻大众。汝今密往沙门瞿昙．声闻众中出家受法。得彼法已。还来宣说我等。当以彼闻法教化世间。令彼恭敬供养如初。是故。世尊。我于正法．律中盗密出家。今日悔过。唯愿世尊听我悔过。以哀愍故。

佛告须深。受汝悔过。汝当具说。我昔愚痴．不善．无智。于正法．律盗密出家。今日悔过。自见罪．自知罪。于当来世律仪成就。功德增长。终不退减。所以者何。凡人有罪。自见．自知而悔过者。于当来世律仪成就。功德增长。终不退减。

佛告须深。今当说譬。其智慧者。以譬得解。譬如国王有防逻者。捉捕盗贼。缚送王所。白言。大王。此人劫盗。愿王处罪。王言。将罪人去。反缚两手。恶声宣令。周遍国中。然后将出城外刑罪人处。遍身四体。劖以百矛。彼典刑者受王教令。送彼罪人。反缚两手。恶声宣唱。周遍城邑。将出城外刑罪人处。遍身四体。劖以百矛。日中。王问。罪人活耶。臣白言。活。王复敕臣。复劖百矛。至日晡时。复劖百矛。彼犹不死。

佛告须深。彼王治罪。劖以三百矛。彼罪人身宁有完处如手掌不。

须深白佛。无也。世尊。

复问须深。时彼罪人。劖以三百矛因缘。受苦极苦剧不。

须深白佛。极苦。世尊。若劖以一矛。苦痛难堪。况三百矛。当可堪忍。

佛告须深。此尚可耳。若于正法．律盗密出家。盗受持法。为人宣说。当受苦痛倍过于彼。

佛说是法时。外道须深漏尽意解。佛说此经已。尊者须深闻佛所说。欢喜奉行。

### （三四八）

如是我闻。

一时。佛住王舍城迦兰陀竹园。

尔时。世尊告诸比丘。如来成就十种力。得四无畏。知先佛住处。能转梵轮。于大众中震师子吼言。此有故彼有。此起故彼起。谓缘无明行。广说乃至纯大苦聚集。纯大苦聚灭。诸比丘。此是真实教法显现。断生死流。乃至其人悉善显现。如是真实教法显现。断生死流。足令善男子正信．出家。方便修习。不放逸住。于正法．律精勤苦行。皮筋骨立。血肉枯竭。若其未得所当得者。不舍殷勤精进。方便坚固堪能。所以者何。懈怠苦住。能生种种恶不善法。当来有结。炽然增长。于未来世生．老．病．死。退其大义故。精进乐独住者。不生种种恶不善法。当来有结。炽然苦报。不于未来世增长生．老．病．死。大义满足。得成第一教法之场。所谓大师面前。亲承说法。寂灭涅槃。菩提正向。善逝．正觉。是故。比丘。当观自利．利他．自他俱利。精勤修学。我今出家。不愚不惑。有果有乐。诸所供养衣服．饮食．卧具．汤药者。悉得大果．大福．大利。当如是学。

佛说是经已。诸比丘闻佛所说。欢喜奉行。

### （三四九）

如是我闻。

一时。佛住王舍城迦兰陀竹园。

尔时。世尊告诸比丘。善来比丘。善出家．善得己利。旷世时时得生圣处。诸根具足。不愚不痴。不须手语。好说．恶说堪能解义。我今于此世作佛。如来．应．等正觉．明行足．善逝．世间解．无上士．调御丈夫．天人师．佛．世尊。说法寂灭．涅槃．菩提正向．善逝．等正觉。所谓此有故彼有。此起故彼起。谓缘无明行。缘行识。乃至纯大苦聚集。无明灭则行灭。乃至纯大苦聚灭。

诸比丘。难得之处已得。生于圣处。诸根具足。乃至纯大苦聚集。纯大苦灭。是故。比丘。当如是学。自利．利他．自他俱利。如是出家。不愚不痴。有果有乐。有乐果报。供养衣服．饮食．卧具．汤药者。悉得大果．大福．大利。是故。比丘。当如是学。

佛说此经已。诸比丘闻佛所说。欢喜奉行。

### （三五○）

如是我闻。

一时。佛住王舍城迦兰陀竹园。

尔时。世尊告诸比丘。多闻圣弟子不作是念。何所有故此有。何所起故此起。何所无故此无。何所灭故此灭。然彼多闻圣弟子知所谓此有故彼有。此起故彼起。谓缘无明行。乃至纯大苦聚集。无明灭故行灭。乃至纯大苦聚灭。

佛说是经已。诸比丘闻佛所说。欢喜奉行。

### （三五一）

如是我闻。

一时。尊者那罗．尊者茂师罗．尊者殊胜．尊者阿难住舍卫国象耳池侧。

尔时。尊者那罗语尊者茂师罗言。有异信．异欲．异闻．异行觉想．异见审谛忍。有如是正自觉知见生。所谓生故有老死。不离生有老死耶。尊者茂师罗言。有异信．异欲．异闻．异行觉想．异见审谛忍。有如是正自觉知见生。所谓有生故有老死。不异生有老死。如是说有。

尊者茂师罗。有异信。乃至异忍。得自觉知见生。所谓有灭．寂灭．涅槃耶。

尊者茂师罗答言。有异信。乃至异忍。得自觉知见生。所谓有灭．寂灭．涅槃。

复问。尊者茂师罗。有灭则寂灭．涅槃。说者汝今便是阿罗汉。诸漏尽耶。

尊者茂师罗默然不答。第二．第三问亦默然不答。

尔时。尊者殊胜语尊者茂师罗。汝今且止。我当为汝答尊者那罗。

尊者茂师罗言。我今且止。汝为我答。

尔时。尊者殊胜语尊者那罗。有异信。乃至异忍。得自觉知见生。所谓有灭则寂灭．涅槃。

时。尊者那罗问尊者殊胜言。有异信。乃至异忍。得自觉知见生。所谓有灭则寂灭．涅槃者。汝今便是漏尽阿罗汉耶。

尊者殊胜言。我说有灭则寂灭．涅槃。而非漏尽阿罗汉也。

尊者那罗言。所说不同。前后相违。如尊者所说。有灭则寂灭．涅槃。而复言非漏尽阿罗汉耶。

尊者殊胜语尊者那罗言。今当说譬。夫智者以譬得解。如旷野路边有井。无绳无罐。得取其水。时。有行人。热渴所逼。绕井求觅。无绳无罐。谛观井水。如实知见。而不触身。如是。我说有灭则寂灭．涅槃。而自不得漏尽阿罗汉。

尔时。尊者阿难语尊者那罗言。彼尊者殊胜所说。汝复云何。

尊者那罗语尊者阿难言。尊者殊胜善说真实。知复何言。

时。彼正士各各说已。从座起去。

### （三五二）

如是我闻。

一时。佛住舍卫国祇树给孤独园。

尔时。世尊告诸比丘。若诸沙门．婆罗门于法不如实知。法集．法灭．法灭道迹不如实知。彼非沙门沙门数。非婆罗门婆罗门数。彼亦非沙门义．婆罗门义。见法自知作证。我生已尽。梵行已立。所作已作。自知不受后有。

云何法不如实知。云何法集不如实知。云何法灭不如实知。云何法灭道迹不如实知。谓于老死法不如实知。老死集．老死灭．老死灭道迹不如实知。如是生．有．取．爱．受．触．六入处不如实知。六入处集．六入处灭．六入处灭道迹不如实知。如是诸法不如实知。法集．法灭．法灭道迹不如实知。

若诸沙门．婆罗门于法如实知。法集．法灭．法灭道迹如实知。当知是沙门．婆罗门。沙门之沙门数．婆罗门之婆罗门数。彼以沙门义．婆罗门义。见法自知作证。我生已尽。梵行已立。所作已作。自知不受后有。

何等法如实知。何等法集．法灭．法灭道迹如实知。谓老死法如实知。老死集．老死灭．老死灭道迹如实知。如是生．有．取．爱．受．触．六入处如实知。六入处集．六入处灭．六入处灭道迹如实知。如是诸法如实知。法集．法灭．法灭道迹如实知。

佛说是经已。诸比丘闻佛所说。欢喜奉行。

### （三五三）

如是我闻。

一时。佛住舍卫国祇树给孤独园。

尔时。世尊告诸比丘。若沙门．婆罗门于法不如实知。法集．法灭．法灭道迹不如实知。当知是沙门．婆罗门。非沙门之沙门数。非婆罗门之婆罗门数。彼亦非沙门义．非婆罗门义。见法自知作证。我生已尽。梵行已立。所作已作。自知不受后有。

何等法不如实知。何等法集．法灭．法灭道迹不如实知。谓六入处法不如实知。六入处集．六入处灭．六入处灭道迹不如实知。而于触如实知者。无有是处。触集．触灭．触灭道迹如实知者。无有是处。如是受．爱．取．有．生．老．死如实知者。无有是处。

若沙门．婆罗门于六入处如实知。六入处集．六入处灭．六入处灭道迹如实知者。于触如实知。斯有是处。如是受．爱．取．有．生．老．死如实知者。斯有是处。

佛说是经已。诸比丘闻佛所说。欢喜奉行。

### （三五四）

如是我闻。

一时。佛住舍卫国祇树给孤独园。

尔时。世尊告诸比丘。如上说。差别者。若诸沙门．婆罗门于六入处不如实知。而欲超度触者。无有是处。触集．触灭．触灭道迹超度者。无有是处。如是超度受．爱．取．有．生．老．死者。无有是处。超度老死集．老死灭．老死灭道迹者。无有是处。若沙门．婆罗门于六入处如实知。六入处集．六入处灭．六入处灭道迹如实知。而超度触者。斯有是处。如是超度受．爱．取．有．生．老．死者。斯有是处。乃至超度老死灭道迹者。斯有是处。

佛说是经已。诸比丘闻佛所说。欢喜奉行。

如老死。乃至六入处三经。

如是老死。乃至行三经。亦如是说。

### （三五五）

如是我闻。

一时。佛住舍卫国祇树给孤独园。

尔时。世尊告诸比丘。当觉知老死。觉知老死集．老死灭．老死灭道迹。如是。乃至当觉知行．行集．行灭．行灭道迹。

云何当觉知老死。觉知缘生故有老死。如是老死觉知。云何老死集。生集是老死集。如是老死集觉知。云何老死灭觉知。谓生灭是老死灭。如是老死灭觉知。云何老死灭道迹觉知。谓八圣道是老死灭道迹。如是老死灭道迹觉知。乃至云何行觉知。谓三行。身行．口行．意行。如是行觉知。云何行集觉知。谓无明集是行集。如是行集觉知。云何行灭觉知。无明灭是行灭。如是行灭觉知。云何行灭道迹觉知。谓八圣道是行灭道迹。如是行灭道迹觉知。

佛说是经已。诸比丘闻佛所说。欢喜奉行。

### （三五六）

如是我闻。

一时。佛住舍卫国祇树给孤独园。

尔时。世尊告诸比丘。有四十四种智。谛听。善思。当为汝说。何等为四十四种智。谓老死智．老死集智．老死灭智．老死灭道迹智。如是生．有．取．爱．受．触．六入处．名色．识．行智。行集智．行灭智．行灭道迹智。是名四十四种智。

佛说此经已。诸比丘闻佛所说。欢喜奉行。

### （三五七）

如是我闻。

一时。佛住舍卫国祇树给孤独园。

尔时。世尊告诸比丘。有七十七种智。谛听。善思。当为汝说。云何七十七种智。生缘老死智。非余生缘老死智。过去生缘老死智。非余过去生缘老死智。未来生缘老死智。非余未来生缘老死智。及法住智。无常．有为．心所缘生．尽法．变易法．离欲法．灭法断知智。如是生．有．取．爱．受．触．六入处．名色．识．行．无明缘行智。非余无明缘行智。过去无明缘行智。非余过去无明缘行智。未来无明缘行智。非余未来无明缘行智。及法住智。无常．有为．心所缘生．尽法．变易法．无欲法．灭法断智。是名七十七种智。

佛说此经已。诸比丘闻佛所说。欢喜奉行。

### （三五八）

如是我闻。

一时。佛住舍卫国祇树给孤独园。

尔时。世尊告诸比丘。有增法．减法。谛听。善思。当为汝说。云何增法。所谓此有故彼有。此起故彼起。谓缘无明行。缘行识。乃至纯大苦聚集。是名增法。云何减法。谓此无故彼无。此灭故彼灭。所谓无明灭则行灭。乃至纯大苦聚灭。是名减法。

佛说此经已。诸比丘闻佛所说。欢喜奉行。

如增法．减法。如是生法．变易法．集法．灭法如上说。

如当说三经。有应当知三经如上说。

### （三五九）

如是我闻。

一时。佛住舍卫国祇树给孤独园。

尔时。世尊告诸比丘。若思量．若妄想生。彼使攀缘识住。有攀缘识住故。有未来世生．老．病．死．忧．悲．恼．苦。如是纯大苦聚集。若不思量．不妄想。无使无攀缘识住。无攀缘识住故。于未来世生．老．病．死．忧．悲．恼．苦灭。如是纯大苦聚灭。

佛说此经已。诸比丘闻佛所说。欢喜奉行。

### （三六○）

如是我闻。

一时。佛住舍卫国祇树给孤独园。

尔时。世尊告诸比丘。若思量．若妄想者。则有使攀缘识住。有攀缘识住故。入于名色。入名色故。有未来世生．老．病．死．忧．悲．恼．苦。如是纯大苦聚集。若不思量．无妄想。无使无攀缘识住。无攀缘识住故。不入名色。不入名色故。生．老．病．死．忧．悲．恼．苦灭。如是纯大苦聚灭。

佛说此经已。诸比丘闻佛所说。欢喜奉行。

### （三六一）

如是我闻。

一时。佛住舍卫国祇树给孤独园。

尔时。世尊告诸比丘。若有思量．有妄想。则有使攀缘识住。有攀缘识住故。入于名色。入名色故。则有往来。有往来故。则有生死。有生死故。则有未来世生．老．病．死．忧．悲．恼．苦。如是纯大苦聚集。若不思量．无妄想。无使无攀缘识住。无攀缘识住故。不入名色。不入名色故。则无往来。无往来故。则无生死。无生死故。于未来世生．老．病．死．忧．悲．恼．苦灭。如是纯大苦聚灭。

佛说此经已。诸比丘闻佛所说。欢喜奉行。

### （三六二）

如是我闻。

一时。佛住舍卫国祇树给孤独园。

尔时。世尊告诸比丘。有多闻比丘。云何如来施设多闻比丘。

诸比丘白佛。世尊是法根．法眼．法依。唯愿为说多闻比丘。诸比丘闻已。当受奉行。

佛告比丘。谛听。善思。当为汝说。诸比丘。若有比丘闻老．病．死。生厌．离欲．灭尽法。是名多闻比丘。如是生．有．取．爱．受．触．六入处．名色．识．行。生厌．离欲．灭尽法。是名多闻比丘。是名如来所施设多闻比丘。

佛说此经已。诸比丘闻佛所说。欢喜奉行。

### （三六三）

如是我闻。

一时。佛住舍卫国祇树给孤独园。

尔时。世尊告诸比丘。所谓说法比丘。云何说法比丘。云何如来施设说法比丘。

诸比丘白佛。世尊是法根．法眼．法依。唯愿为说说法比丘。诸比丘闻已。当受奉行。

佛告诸比丘。若有比丘说老．病．死。生厌．离欲．灭尽法。是名说法比丘。如是说生．有．取．爱．受．触．六入处．名色．识．行。是生厌．离欲．灭尽法。是名说法比丘。诸比丘。是名如来施设说法比丘。

佛说此经已。诸比丘闻佛所说。欢喜奉行。

### （三六四）

如是我闻。

一时。佛住舍卫国祇树给孤独园。

尔时。世尊告诸比丘。谓法次法向。诸比丘。云何名为法次法向。

诸比丘白佛。世尊是法根．法眼．法依。善哉。世尊。唯愿为说。诸比丘闻已。当受奉行。

佛告诸比丘。若比丘于老．病．死。生厌．离欲．灭尽向。是名法次法向。如是生。乃至行。生厌．离欲．灭尽向。是名法次法向。诸比丘。是名如来施设法次法向。

佛说此经已。诸比丘闻佛所说。欢喜奉行。 
