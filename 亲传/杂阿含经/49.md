## 杂阿含经卷第四十九

宋天竺三藏求那跋陀罗译

### （一二九四）

如是我闻。

一时。佛住舍卫国祇树给孤独园。

时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;大力自在乐&nbsp;&nbsp;&nbsp;&nbsp;所求无不得

&nbsp;&nbsp;&nbsp;&nbsp;何复胜于彼&nbsp;&nbsp;&nbsp;&nbsp;一切所欲备

尔时。世尊说偈答言。

&nbsp;&nbsp;&nbsp;&nbsp;大力自在乐&nbsp;&nbsp;&nbsp;&nbsp;彼则无所求

&nbsp;&nbsp;&nbsp;&nbsp;若有求欲者&nbsp;&nbsp;&nbsp;&nbsp;是苦非为乐

&nbsp;&nbsp;&nbsp;&nbsp;于求已过去&nbsp;&nbsp;&nbsp;&nbsp;是则乐于彼

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

于是。天子闻佛所说。欢喜随喜。稽首佛足。即没不现。

### （一二九五）

如是我闻。

一时。佛住舍卫国祇树给孤独园。

时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;车从何处起&nbsp;&nbsp;&nbsp;&nbsp;谁能转于车

&nbsp;&nbsp;&nbsp;&nbsp;车转至何所&nbsp;&nbsp;&nbsp;&nbsp;何故坏磨灭

尔时。世尊说偈答言。

&nbsp;&nbsp;&nbsp;&nbsp;车从诸业起&nbsp;&nbsp;&nbsp;&nbsp;心识能于车

&nbsp;&nbsp;&nbsp;&nbsp;随因而转至&nbsp;&nbsp;&nbsp;&nbsp;因坏车则亡

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

于是。天子闻佛所说。欢喜随喜。稽首佛足。即没不现。

### （一二九六）

如是我闻。

一时。佛住舍卫国祇树给孤独园。

时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园。

时。彼天子白佛言。世尊。拘屡陀王女修波罗提沙今日生子。

佛告天子。此则不善。非是善。

时。彼天子即说偈言。

&nbsp;&nbsp;&nbsp;&nbsp;人生子为乐&nbsp;&nbsp;&nbsp;&nbsp;世间有子欢

&nbsp;&nbsp;&nbsp;&nbsp;父母年老衰&nbsp;&nbsp;&nbsp;&nbsp;子则能奉养

&nbsp;&nbsp;&nbsp;&nbsp;瞿昙何故说&nbsp;&nbsp;&nbsp;&nbsp;生子为不善

尔时。世尊说偈答言。

&nbsp;&nbsp;&nbsp;&nbsp;当知恒无常&nbsp;&nbsp;&nbsp;&nbsp;纯空阴非子

&nbsp;&nbsp;&nbsp;&nbsp;生子常得苦&nbsp;&nbsp;&nbsp;&nbsp;愚者说言乐

&nbsp;&nbsp;&nbsp;&nbsp;是故我说言&nbsp;&nbsp;&nbsp;&nbsp;生子非为善

&nbsp;&nbsp;&nbsp;&nbsp;非善为善像&nbsp;&nbsp;&nbsp;&nbsp;念像不可念

&nbsp;&nbsp;&nbsp;&nbsp;实苦貌似乐&nbsp;&nbsp;&nbsp;&nbsp;放逸所践蹈

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

于是。天子闻佛所说。欢喜随喜。稽首佛足。即没不现。

### （一二九七）

如是我闻。

一时。佛住舍卫国祇树给孤独园。

时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;云何数所数&nbsp;&nbsp;&nbsp;&nbsp;云何数不隐

&nbsp;&nbsp;&nbsp;&nbsp;云何数中数&nbsp;&nbsp;&nbsp;&nbsp;云何说言说

尔时。世尊说偈答言。

&nbsp;&nbsp;&nbsp;&nbsp;佛法难测量&nbsp;&nbsp;&nbsp;&nbsp;二流不显现

&nbsp;&nbsp;&nbsp;&nbsp;若彼名及色&nbsp;&nbsp;&nbsp;&nbsp;灭尽悉无余

&nbsp;&nbsp;&nbsp;&nbsp;是名数所数&nbsp;&nbsp;&nbsp;&nbsp;彼数不隐藏

&nbsp;&nbsp;&nbsp;&nbsp;是彼数中数&nbsp;&nbsp;&nbsp;&nbsp;是则说名数

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

于时。天子闻佛所说。欢喜随喜。稽首佛足。即没不现。

### （一二九八）

如是我闻。

一时。佛住舍卫国祇树给孤独园。

时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;何物重于地&nbsp;&nbsp;&nbsp;&nbsp;何物高于空

&nbsp;&nbsp;&nbsp;&nbsp;何物疾于风&nbsp;&nbsp;&nbsp;&nbsp;何物多于草

尔时。世尊说偈答言。

&nbsp;&nbsp;&nbsp;&nbsp;戒德重于地&nbsp;&nbsp;&nbsp;&nbsp;慢高于虚空

&nbsp;&nbsp;&nbsp;&nbsp;忆念疾于风&nbsp;&nbsp;&nbsp;&nbsp;思想多于草

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

于是。天子闻佛所说。欢喜随喜。稽首佛足。即没不现。

### （一二九九）

如是我闻。

一时。佛住舍卫国祇树给孤独园。

时。彼天子容色绝妙。于后夜时来诣佛所。稽首佛足。退坐一面。其身光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;何戒何威仪&nbsp;&nbsp;&nbsp;&nbsp;何得何为业

&nbsp;&nbsp;&nbsp;&nbsp;慧者云何住&nbsp;&nbsp;&nbsp;&nbsp;云何往生天

尔时。世尊说偈答言。

&nbsp;&nbsp;&nbsp;&nbsp;远离于杀生&nbsp;&nbsp;&nbsp;&nbsp;持戒自防乐

&nbsp;&nbsp;&nbsp;&nbsp;害心不加生&nbsp;&nbsp;&nbsp;&nbsp;是则生天路

&nbsp;&nbsp;&nbsp;&nbsp;远离不与取&nbsp;&nbsp;&nbsp;&nbsp;与取心欣乐

&nbsp;&nbsp;&nbsp;&nbsp;断除贼盗心&nbsp;&nbsp;&nbsp;&nbsp;是则生天路

&nbsp;&nbsp;&nbsp;&nbsp;不行他所受&nbsp;&nbsp;&nbsp;&nbsp;远离于邪淫

&nbsp;&nbsp;&nbsp;&nbsp;自受知止足&nbsp;&nbsp;&nbsp;&nbsp;是则生天路

&nbsp;&nbsp;&nbsp;&nbsp;自为己及他&nbsp;&nbsp;&nbsp;&nbsp;为财及戏笑

&nbsp;&nbsp;&nbsp;&nbsp;妄语而不为&nbsp;&nbsp;&nbsp;&nbsp;是则生天路

&nbsp;&nbsp;&nbsp;&nbsp;断除于两舌&nbsp;&nbsp;&nbsp;&nbsp;不离他亲友

&nbsp;&nbsp;&nbsp;&nbsp;常念和彼此&nbsp;&nbsp;&nbsp;&nbsp;是则生天路

&nbsp;&nbsp;&nbsp;&nbsp;远离不爱言&nbsp;&nbsp;&nbsp;&nbsp;软语不伤人

&nbsp;&nbsp;&nbsp;&nbsp;常说淳美言&nbsp;&nbsp;&nbsp;&nbsp;是则生天路

&nbsp;&nbsp;&nbsp;&nbsp;不为不诚说&nbsp;&nbsp;&nbsp;&nbsp;无义不饶益

&nbsp;&nbsp;&nbsp;&nbsp;常顺于法言&nbsp;&nbsp;&nbsp;&nbsp;是则生天路

&nbsp;&nbsp;&nbsp;&nbsp;聚落若空地&nbsp;&nbsp;&nbsp;&nbsp;见利言我有

&nbsp;&nbsp;&nbsp;&nbsp;不行此贪想&nbsp;&nbsp;&nbsp;&nbsp;是则生天路

&nbsp;&nbsp;&nbsp;&nbsp;慈心无害想&nbsp;&nbsp;&nbsp;&nbsp;不害于众生

&nbsp;&nbsp;&nbsp;&nbsp;心常无怨结&nbsp;&nbsp;&nbsp;&nbsp;是则生天路

&nbsp;&nbsp;&nbsp;&nbsp;苦业及果报&nbsp;&nbsp;&nbsp;&nbsp;二俱生净信

&nbsp;&nbsp;&nbsp;&nbsp;受持于正见&nbsp;&nbsp;&nbsp;&nbsp;是则生天路

&nbsp;&nbsp;&nbsp;&nbsp;如是诸善法&nbsp;&nbsp;&nbsp;&nbsp;十种净业迹

&nbsp;&nbsp;&nbsp;&nbsp;等受坚固持&nbsp;&nbsp;&nbsp;&nbsp;是则生天路

时。彼天子复说偈言。

&nbsp;&nbsp;&nbsp;&nbsp;久见婆罗门&nbsp;&nbsp;&nbsp;&nbsp;逮得般涅槃

&nbsp;&nbsp;&nbsp;&nbsp;一切怖已过&nbsp;&nbsp;&nbsp;&nbsp;永超世恩爱

于时。天子闻佛所说。欢喜随喜。稽首佛足。即没不现。

### （一三○○）

如是我闻。

一时。佛住舍卫国祇树给孤独园。

尔时。释提桓因于后夜时来诣佛所。稽首佛足。退坐一面。其身光明遍照祇树给孤独园。

时。释提桓因说偈问佛。

&nbsp;&nbsp;&nbsp;&nbsp;何法命不知&nbsp;&nbsp;&nbsp;&nbsp;何法命不觉

&nbsp;&nbsp;&nbsp;&nbsp;何法锁于命&nbsp;&nbsp;&nbsp;&nbsp;何法为命缚

尔时。世尊说偈答言。

&nbsp;&nbsp;&nbsp;&nbsp;色者命不知&nbsp;&nbsp;&nbsp;&nbsp;诸行命不觉

&nbsp;&nbsp;&nbsp;&nbsp;身锁于其命&nbsp;&nbsp;&nbsp;&nbsp;受缚于命者

释提桓因复说偈言。

&nbsp;&nbsp;&nbsp;&nbsp;色者非为命&nbsp;&nbsp;&nbsp;&nbsp;诸佛之所说

&nbsp;&nbsp;&nbsp;&nbsp;云何而得熟&nbsp;&nbsp;&nbsp;&nbsp;于彼甚深藏

&nbsp;&nbsp;&nbsp;&nbsp;云何段肉住&nbsp;&nbsp;&nbsp;&nbsp;云何知命身

尔时。世尊说偈答言。

&nbsp;&nbsp;&nbsp;&nbsp;迦罗逻为初&nbsp;&nbsp;&nbsp;&nbsp;迦罗逻生胞

&nbsp;&nbsp;&nbsp;&nbsp;胞生于肉段&nbsp;&nbsp;&nbsp;&nbsp;肉段生坚厚

&nbsp;&nbsp;&nbsp;&nbsp;坚厚生肢节&nbsp;&nbsp;&nbsp;&nbsp;及诸毛发等

&nbsp;&nbsp;&nbsp;&nbsp;色等诸情根&nbsp;&nbsp;&nbsp;&nbsp;渐次成形体

&nbsp;&nbsp;&nbsp;&nbsp;因母饮食等&nbsp;&nbsp;&nbsp;&nbsp;长养彼胎身

尔时。释提桓因闻佛所说。欢喜随喜。稽首佛足。即没不现。

### （一三○一）

如是我闻。

一时。佛住舍卫国祇树给孤独园。

时。有长胜天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园。

时。彼长胜天子而说偈言。

&nbsp;&nbsp;&nbsp;&nbsp;善学微妙说&nbsp;&nbsp;&nbsp;&nbsp;习近诸沙门

&nbsp;&nbsp;&nbsp;&nbsp;独一无等侣&nbsp;&nbsp;&nbsp;&nbsp;正思惟静默

尔时。世尊说偈答言。

&nbsp;&nbsp;&nbsp;&nbsp;善学微妙说&nbsp;&nbsp;&nbsp;&nbsp;习近诸沙门

&nbsp;&nbsp;&nbsp;&nbsp;独一无等侣&nbsp;&nbsp;&nbsp;&nbsp;寂默静诸根

时。长胜天子闻佛所说。欢喜随喜。稽首佛足。即没不现。

### （一三○二）

如是我闻。

一时。佛住舍卫国祇树给孤独园。

时。有尸毗天子。容色绝妙。于后夜时来诣佛所。稽首佛足。退坐一面。其身光明遍照祇树给孤独园。

时。彼尸毗天子说偈问佛。

&nbsp;&nbsp;&nbsp;&nbsp;何人应同止&nbsp;&nbsp;&nbsp;&nbsp;何等人共事

&nbsp;&nbsp;&nbsp;&nbsp;应知何等法&nbsp;&nbsp;&nbsp;&nbsp;是转胜非恶

尔时。世尊说偈答言。

&nbsp;&nbsp;&nbsp;&nbsp;与正士同止&nbsp;&nbsp;&nbsp;&nbsp;正士共其事

&nbsp;&nbsp;&nbsp;&nbsp;应知正士法&nbsp;&nbsp;&nbsp;&nbsp;是转胜非恶

时。彼尸毗天子闻佛所说。欢喜随喜。稽首佛足。即没不现。

### （一三○三）

如是我闻。

一时。佛住舍卫国祇树给孤独园。

时。有月自在天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园。

时。彼月自在天子而说偈言。

&nbsp;&nbsp;&nbsp;&nbsp;彼当至究竟&nbsp;&nbsp;&nbsp;&nbsp;如蚊依从草

&nbsp;&nbsp;&nbsp;&nbsp;若得正系念&nbsp;&nbsp;&nbsp;&nbsp;一心善正受

尔时。世尊说偈答言。

&nbsp;&nbsp;&nbsp;&nbsp;彼当到彼岸&nbsp;&nbsp;&nbsp;&nbsp;如鱼决其网

&nbsp;&nbsp;&nbsp;&nbsp;禅定具足住&nbsp;&nbsp;&nbsp;&nbsp;心常致喜乐

时。彼月自在天子闻佛所说。欢喜随喜。稽首佛足。即没不现。

### （一三○四）

如是我闻。

一时。佛住舍卫国祇树给孤独园。

时。有毗瘦纽天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园。

时。彼毗瘦纽天子而说偈言。

&nbsp;&nbsp;&nbsp;&nbsp;供养于如来&nbsp;&nbsp;&nbsp;&nbsp;欢喜常增长

&nbsp;&nbsp;&nbsp;&nbsp;欣乐正法律&nbsp;&nbsp;&nbsp;&nbsp;不放逸随学

尔时。世尊说偈答言。

&nbsp;&nbsp;&nbsp;&nbsp;若如是说法&nbsp;&nbsp;&nbsp;&nbsp;防护不放逸

&nbsp;&nbsp;&nbsp;&nbsp;以不放逸故&nbsp;&nbsp;&nbsp;&nbsp;不随魔自在

于是。毗瘦纽天子闻佛所说。欢喜随喜。稽首佛足。即没不现。

### （一三○五）

如是我闻。

一时。佛住舍卫国祇树给孤独园。

时。有般阇罗健天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园。

时。般阇罗揵天子而说偈言。

&nbsp;&nbsp;&nbsp;&nbsp;愦乱之处所&nbsp;&nbsp;&nbsp;&nbsp;黠慧者能觉

&nbsp;&nbsp;&nbsp;&nbsp;禅思觉所觉&nbsp;&nbsp;&nbsp;&nbsp;牟尼思惟力

尔时。世尊说偈答言。

&nbsp;&nbsp;&nbsp;&nbsp;了知愦乱法&nbsp;&nbsp;&nbsp;&nbsp;正觉得涅槃

&nbsp;&nbsp;&nbsp;&nbsp;若得正系念&nbsp;&nbsp;&nbsp;&nbsp;一心善正受

时。般阇罗健天子闻佛所说。欢喜随喜。稽首佛足。即没不现。

### （一三○六）

如是我闻。

一时。佛住舍卫国祇树给孤独园。

时。有须深天子与五百眷属。容色绝妙。于后夜时来诣佛所。稽首佛足。退坐一面。其身光明遍照祇树给孤独园。

尔时。世尊告尊者阿难。汝何难于尊者舍利弗善说法。心喜乐不。阿难白佛。如是。世尊。何等人不愚．不痴．有智慧。于尊者舍利弗善说法中。心不欣乐。所以者何。彼尊者舍利弗持戒多闻。少欲知足。精勤远离。正念坚住。智慧正受。捷疾智慧．利智慧．出离智慧．决定智慧．大智慧．广智慧．深智慧．无等智慧。智宝成就。善能教化。示教照喜。亦常赞叹示教照喜。常为四众说法不惓。

佛告阿难。如是。如是。如汝所说。阿难。为何等人不愚．不痴．有智慧。闻尊者舍利弗善说诸法而不欢喜。所以者何。舍利弗比丘持戒多闻。少欲知足。精勤正念。智慧正受。超智．捷智．利智．出智．决定智．大智．广智．深智．无等智。智宝成就。善能教化。示教照喜。亦常赞叹示教照喜。常为四众说法不惓。

世尊如是．如是向尊者阿难。如是．如是称叹舍利弗所说。如是．如是须深天子眷属内心欢喜。身光增明。清净照耀。

尔时。须深天子内怀欢喜。发身净光照耀已。而说偈言。

&nbsp;&nbsp;&nbsp;&nbsp;舍利弗多闻&nbsp;&nbsp;&nbsp;&nbsp;明智平等慧

&nbsp;&nbsp;&nbsp;&nbsp;持戒善调伏&nbsp;&nbsp;&nbsp;&nbsp;得不起涅槃

&nbsp;&nbsp;&nbsp;&nbsp;持此后边身&nbsp;&nbsp;&nbsp;&nbsp;降伏于魔军

时。彼须深天子及五百眷属闻佛所说。欢喜随喜。稽首佛足。即没不现。

### （一三○七）

如是我闻。

一时。佛住舍卫国祇树给孤独园。

时。有赤马天子。容色绝妙。于后夜时来诣佛所。稽首佛足。退坐一面。其身光明遍照祇树给孤独园。

时。彼赤马天子白佛言。世尊。颇有能行过世界边。至不生．不老．不死处不。

佛告赤马。无有能过世界边。至不生．不老．不死处者。

赤马天子白佛言。奇哉。世尊。善说斯义。如世尊说言。无过世界边。至不生．不老．不死处者。所以者何。世尊。我自忆宿命。名曰赤马。作外道仙人。得神通。离诸爱欲。我时。作是念。我有如是捷疾神足如健士夫。以利箭横射过多罗树影之顷。能登一须弥。至一须弥。足蹑东海。超至西海。我时。作是念。我今成就如是捷疾神力。今日宁可求世界边。作是念已。即便发行。唯除食息便利。减节睡眠。常行百岁。于彼命终。竟不能得过世界边。至不生．不老．不死之处。

佛告赤马。我今但以一寻之身。说于世界．世界集．世界灭．世界灭道迹。赤马天子。何等为世间。谓五受阴。何等为五。色受阴．受受阴．想受阴．行受阴．识受阴。是名世间。何等为色集。谓当来有爱．贪．喜俱。彼彼染著。是名世间集。云何为世间灭。若彼当来有爱．贪．喜俱。彼彼染著。无余断．舍．离．尽．无欲．灭．息没。是名世间灭。何等为世间灭道迹。谓八圣道。正见．正志．正语．正业．正命．正方便．正念．正定。是名世间灭道迹。

赤马。了知世间。断世间。了知世间集。断世间集。了知世间灭。证世间灭。了知世间灭道迹。修彼灭道迹。赤马。若比丘于世间苦若知．若断。世间集若知．若断。世间灭若知．若证。世间灭道迹若知．若修。赤马。是名得世界边。度世间爱。

尔时。世尊重说偈言。

&nbsp;&nbsp;&nbsp;&nbsp;未曾远游行&nbsp;&nbsp;&nbsp;&nbsp;而得世界边

&nbsp;&nbsp;&nbsp;&nbsp;无得世界边&nbsp;&nbsp;&nbsp;&nbsp;终不尽苦边

&nbsp;&nbsp;&nbsp;&nbsp;以是故牟尼&nbsp;&nbsp;&nbsp;&nbsp;能知世界边

&nbsp;&nbsp;&nbsp;&nbsp;善解世界边&nbsp;&nbsp;&nbsp;&nbsp;诸梵行已立

&nbsp;&nbsp;&nbsp;&nbsp;于彼世界边&nbsp;&nbsp;&nbsp;&nbsp;平等觉知者

&nbsp;&nbsp;&nbsp;&nbsp;是名贤圣行&nbsp;&nbsp;&nbsp;&nbsp;度世间彼岸

是时。赤马天子闻佛所说。欢喜随喜。稽首佛足。即没不现。

### （一三○八）

如是我闻。

一时。佛住王舍城毗富罗山侧。有六天子。本为外道出家。一名阿毗浮．二名增上阿毗浮．三名能求．四名毗蓝婆．五名阿俱吒．六名迦蓝。来诣佛所。

阿毗浮天子即说偈言。

&nbsp;&nbsp;&nbsp;&nbsp;比丘专至心&nbsp;&nbsp;&nbsp;&nbsp;常修行厌离

&nbsp;&nbsp;&nbsp;&nbsp;于初夜后夜&nbsp;&nbsp;&nbsp;&nbsp;思惟善自摄

&nbsp;&nbsp;&nbsp;&nbsp;见闻其所说&nbsp;&nbsp;&nbsp;&nbsp;不堕于地狱

增上阿毗浮天子复说偈言。

&nbsp;&nbsp;&nbsp;&nbsp;厌离于黑闇&nbsp;&nbsp;&nbsp;&nbsp;心常自摄护

&nbsp;&nbsp;&nbsp;&nbsp;永离于世间&nbsp;&nbsp;&nbsp;&nbsp;言语诤论法

&nbsp;&nbsp;&nbsp;&nbsp;从如来大师&nbsp;&nbsp;&nbsp;&nbsp;禀受沙门法

&nbsp;&nbsp;&nbsp;&nbsp;善摄护世间&nbsp;&nbsp;&nbsp;&nbsp;不令造众恶

能求天子复说偈言。

&nbsp;&nbsp;&nbsp;&nbsp;断截椎打杀&nbsp;&nbsp;&nbsp;&nbsp;供养施迦叶

&nbsp;&nbsp;&nbsp;&nbsp;不见其为恶&nbsp;&nbsp;&nbsp;&nbsp;亦不见为福

毗蓝婆天子复说偈言。

&nbsp;&nbsp;&nbsp;&nbsp;我说彼尼干&nbsp;&nbsp;&nbsp;&nbsp;外道若提子

&nbsp;&nbsp;&nbsp;&nbsp;出家行学道&nbsp;&nbsp;&nbsp;&nbsp;长夜修难行

&nbsp;&nbsp;&nbsp;&nbsp;于大师徒众&nbsp;&nbsp;&nbsp;&nbsp;远离于妄语

&nbsp;&nbsp;&nbsp;&nbsp;我说如是人&nbsp;&nbsp;&nbsp;&nbsp;不远于罗汉

尔时世尊说偈答言

&nbsp;&nbsp;&nbsp;&nbsp;死瘦之野狐&nbsp;&nbsp;&nbsp;&nbsp;常共师子游

&nbsp;&nbsp;&nbsp;&nbsp;终日小羸劣&nbsp;&nbsp;&nbsp;&nbsp;不能为师子

&nbsp;&nbsp;&nbsp;&nbsp;尼干大师众&nbsp;&nbsp;&nbsp;&nbsp;虚妄自称叹

&nbsp;&nbsp;&nbsp;&nbsp;是恶心妄语&nbsp;&nbsp;&nbsp;&nbsp;去罗汉甚远

尔时天魔波旬著阿俱吒天子而说偈言。

&nbsp;&nbsp;&nbsp;&nbsp;精勤弃闇冥&nbsp;&nbsp;&nbsp;&nbsp;常守护远离

&nbsp;&nbsp;&nbsp;&nbsp;深著微妙色&nbsp;&nbsp;&nbsp;&nbsp;贪乐于梵世

&nbsp;&nbsp;&nbsp;&nbsp;我教化斯等&nbsp;&nbsp;&nbsp;&nbsp;令得生梵天

尔时。世尊作是念。若此阿俱吒天子所说偈。此是天魔波旬加其力故。非彼阿俱吒天子自心所说。作是说言。

&nbsp;&nbsp;&nbsp;&nbsp;精勤弃闇冥&nbsp;&nbsp;&nbsp;&nbsp;守护于远离

&nbsp;&nbsp;&nbsp;&nbsp;深著微妙色&nbsp;&nbsp;&nbsp;&nbsp;贪乐于梵世

&nbsp;&nbsp;&nbsp;&nbsp;当教化斯等&nbsp;&nbsp;&nbsp;&nbsp;令得生梵天

尔时。世尊复说偈言。

&nbsp;&nbsp;&nbsp;&nbsp;若诸所有色&nbsp;&nbsp;&nbsp;&nbsp;于此及与彼

&nbsp;&nbsp;&nbsp;&nbsp;或复虚空中&nbsp;&nbsp;&nbsp;&nbsp;各别光照耀

&nbsp;&nbsp;&nbsp;&nbsp;当知彼一切&nbsp;&nbsp;&nbsp;&nbsp;不离魔魔缚

&nbsp;&nbsp;&nbsp;&nbsp;犹如垂钩饵&nbsp;&nbsp;&nbsp;&nbsp;钩钓于游鱼

时。彼天子咸各念言。今日阿俱吒天子所说偈。沙门瞿昙言是魔所说。何故沙门瞿昙言是魔说。

尔时。世尊知诸天子心中所念。而告之言。今阿俱吒天子所说偈。非彼天子自心所说。时魔波旬加其力故。作是说言。

&nbsp;&nbsp;&nbsp;&nbsp;精勤弃闇冥&nbsp;&nbsp;&nbsp;&nbsp;守护于远离

&nbsp;&nbsp;&nbsp;&nbsp;深著微妙色&nbsp;&nbsp;&nbsp;&nbsp;贪乐于梵天

&nbsp;&nbsp;&nbsp;&nbsp;当教化斯等&nbsp;&nbsp;&nbsp;&nbsp;令得生梵天

是故我说偈

&nbsp;&nbsp;&nbsp;&nbsp;若诸所有色&nbsp;&nbsp;&nbsp;&nbsp;于此及与彼

&nbsp;&nbsp;&nbsp;&nbsp;或复虚空中&nbsp;&nbsp;&nbsp;&nbsp;各别光照耀

&nbsp;&nbsp;&nbsp;&nbsp;当知彼一切&nbsp;&nbsp;&nbsp;&nbsp;不离魔魔缚

&nbsp;&nbsp;&nbsp;&nbsp;犹如垂钩饵&nbsp;&nbsp;&nbsp;&nbsp;钩钓于游鱼

时。诸天子复作是念。奇哉。沙门瞿昙。神力大德。能见天魔波旬。而我等不见。我等当复各各说偈赞叹沙门瞿昙。即说偈言。

&nbsp;&nbsp;&nbsp;&nbsp;断除于一切&nbsp;&nbsp;&nbsp;&nbsp;有身爱贪想

&nbsp;&nbsp;&nbsp;&nbsp;令此善护者&nbsp;&nbsp;&nbsp;&nbsp;除一切妄语

&nbsp;&nbsp;&nbsp;&nbsp;若欲断欲爱&nbsp;&nbsp;&nbsp;&nbsp;应供养大师

&nbsp;&nbsp;&nbsp;&nbsp;断除三有爱&nbsp;&nbsp;&nbsp;&nbsp;破坏于妄语

&nbsp;&nbsp;&nbsp;&nbsp;已断于见贪&nbsp;&nbsp;&nbsp;&nbsp;应供养大师

&nbsp;&nbsp;&nbsp;&nbsp;王舍城第一&nbsp;&nbsp;&nbsp;&nbsp;名毗富罗山

&nbsp;&nbsp;&nbsp;&nbsp;雪山诸山最&nbsp;&nbsp;&nbsp;&nbsp;金翅鸟中名

&nbsp;&nbsp;&nbsp;&nbsp;八方及上下&nbsp;&nbsp;&nbsp;&nbsp;一切众生界

&nbsp;&nbsp;&nbsp;&nbsp;于诸天人中&nbsp;&nbsp;&nbsp;&nbsp;等正觉最上

时。诸天子说偈赞佛已。闻佛所说。欢喜随喜。稽首佛足。即没不现。

### （一三○九）

如是我闻。

一时。佛住舍卫国祇树给孤独园。

时。有摩伽天子。容色绝妙。于后夜时来诣佛所。稽首佛足。退坐一面。其身光明遍照祇树给孤独园。

时。有摩伽天子说偈问佛。

&nbsp;&nbsp;&nbsp;&nbsp;杀何得安眠&nbsp;&nbsp;&nbsp;&nbsp;杀何得善乐

&nbsp;&nbsp;&nbsp;&nbsp;为杀何等人&nbsp;&nbsp;&nbsp;&nbsp;瞿昙所赞叹

尔时。世尊说偈答言。

&nbsp;&nbsp;&nbsp;&nbsp;若杀于嗔恚&nbsp;&nbsp;&nbsp;&nbsp;而得安隐眠

&nbsp;&nbsp;&nbsp;&nbsp;杀于嗔恚者&nbsp;&nbsp;&nbsp;&nbsp;令人得欢喜

&nbsp;&nbsp;&nbsp;&nbsp;嗔恚为毒本&nbsp;&nbsp;&nbsp;&nbsp;杀者我所叹

&nbsp;&nbsp;&nbsp;&nbsp;杀彼嗔恚已&nbsp;&nbsp;&nbsp;&nbsp;长夜无忧患

于时。摩伽天子闻佛所说。欢喜随喜。稽首佛足。即没不现。

### （一三一○）

如是我闻。

一时。佛在舍卫国祇树给孤独园。

尔时。有弥耆迦天子。容色绝妙。于后夜时来诣佛所。稽首佛足。退坐一面。其身光明遍照祇树给孤独园。

时。弥耆迦天子说偈问佛。

&nbsp;&nbsp;&nbsp;&nbsp;明照有几种&nbsp;&nbsp;&nbsp;&nbsp;能照明世间

&nbsp;&nbsp;&nbsp;&nbsp;唯愿世尊说&nbsp;&nbsp;&nbsp;&nbsp;何等明最上

尔时。世尊说偈答言。

&nbsp;&nbsp;&nbsp;&nbsp;有三种光明&nbsp;&nbsp;&nbsp;&nbsp;能照耀世间

&nbsp;&nbsp;&nbsp;&nbsp;昼以日为照&nbsp;&nbsp;&nbsp;&nbsp;月以照其夜

&nbsp;&nbsp;&nbsp;&nbsp;灯火昼夜照&nbsp;&nbsp;&nbsp;&nbsp;照彼彼色像

&nbsp;&nbsp;&nbsp;&nbsp;上下及诸方&nbsp;&nbsp;&nbsp;&nbsp;众生悉蒙照

&nbsp;&nbsp;&nbsp;&nbsp;人天光明中&nbsp;&nbsp;&nbsp;&nbsp;佛光明为上

佛说此经已。弥耆迦天子闻佛所说。欢喜随喜。稽首佛足。即没不现。

### （一三一一）

如是我闻。

一时。佛住舍卫国祇树给孤独园。

时。有陀摩尼天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园。

时。彼陀摩尼天子而说偈言。

&nbsp;&nbsp;&nbsp;&nbsp;为婆罗门事&nbsp;&nbsp;&nbsp;&nbsp;学断莫疲惓

&nbsp;&nbsp;&nbsp;&nbsp;断除诸爱欲&nbsp;&nbsp;&nbsp;&nbsp;不求受后身

尔时。世尊说偈答言。

&nbsp;&nbsp;&nbsp;&nbsp;婆罗门无事&nbsp;&nbsp;&nbsp;&nbsp;所作事已作

&nbsp;&nbsp;&nbsp;&nbsp;乃至不得岸&nbsp;&nbsp;&nbsp;&nbsp;昼夜常勤跪

&nbsp;&nbsp;&nbsp;&nbsp;已到彼岸住&nbsp;&nbsp;&nbsp;&nbsp;于岸复何跪

&nbsp;&nbsp;&nbsp;&nbsp;此是婆罗门&nbsp;&nbsp;&nbsp;&nbsp;专精漏尽禅

&nbsp;&nbsp;&nbsp;&nbsp;一切诸忧恼&nbsp;&nbsp;&nbsp;&nbsp;炽然永已断

&nbsp;&nbsp;&nbsp;&nbsp;是则到彼岸&nbsp;&nbsp;&nbsp;&nbsp;涅槃无所求

时。陀摩尼天子闻佛所说。欢喜随喜。稽首佛足。即没不现。

### （一三一二）

如是我闻。

一时。佛住舍卫国祇树给孤独园。

时。有多罗揵陀天子。容色绝妙。于后夜时来诣佛所。稽首佛足。身诸光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;断几舍几法&nbsp;&nbsp;&nbsp;&nbsp;几法上增修

&nbsp;&nbsp;&nbsp;&nbsp;超越几积聚&nbsp;&nbsp;&nbsp;&nbsp;名比丘度流

尔时。世尊说偈答言。

&nbsp;&nbsp;&nbsp;&nbsp;断五舍于五&nbsp;&nbsp;&nbsp;&nbsp;五法上增修

&nbsp;&nbsp;&nbsp;&nbsp;超五种积聚&nbsp;&nbsp;&nbsp;&nbsp;名比丘度流

时。彼陀摩尼天子闻佛所说。欢喜随喜。稽首佛足。即没不现。

### （一三一三）

如是我闻。

一时。佛住舍卫国祇树给孤独园。

时。有迦摩天子。容色绝妙。于后夜时来诣佛所。稽首佛足。身诸光明遍照祇树给孤独园。

时。迦摩天子白佛言。甚难。世尊。甚难。善逝。

尔时。世尊说偈答言。

&nbsp;&nbsp;&nbsp;&nbsp;所学为甚难&nbsp;&nbsp;&nbsp;&nbsp;具足戒三昧

&nbsp;&nbsp;&nbsp;&nbsp;远离于非家&nbsp;&nbsp;&nbsp;&nbsp;闲居寂静乐

迦摩天子白佛言。世尊。静默甚难得。

尔时。世尊说偈答言。

&nbsp;&nbsp;&nbsp;&nbsp;得所难得学&nbsp;&nbsp;&nbsp;&nbsp;具足戒三昧

&nbsp;&nbsp;&nbsp;&nbsp;昼夜常专精&nbsp;&nbsp;&nbsp;&nbsp;修习意所乐

迦摩天子白佛言。世尊。正受心难得。

尔时。世尊说偈答言。

&nbsp;&nbsp;&nbsp;&nbsp;难住正受住&nbsp;&nbsp;&nbsp;&nbsp;诸根心决定

&nbsp;&nbsp;&nbsp;&nbsp;能断死魔縻&nbsp;&nbsp;&nbsp;&nbsp;圣者随欲进

迦摩天子复白佛言。世尊。险道甚难行。

尔时。世尊说偈答言。

&nbsp;&nbsp;&nbsp;&nbsp;难涉之险道&nbsp;&nbsp;&nbsp;&nbsp;当行安乐进

&nbsp;&nbsp;&nbsp;&nbsp;非圣堕于彼&nbsp;&nbsp;&nbsp;&nbsp;足上头向下

&nbsp;&nbsp;&nbsp;&nbsp;贤圣乘正直&nbsp;&nbsp;&nbsp;&nbsp;险路自然平

佛说此经已。迦摩天子闻佛所说。欢喜随喜。稽首佛足。即没不现。

### （一三一四）

如是我闻。

一时。佛住舍卫国祇树给孤独园。

时。有迦摩天子。容色绝妙。于后夜时来诣佛所。稽首佛足。退坐一面。其身光明遍照祇树给孤独园。

时。彼迦摩天子说偈问佛。

&nbsp;&nbsp;&nbsp;&nbsp;贪恚何所因&nbsp;&nbsp;&nbsp;&nbsp;不乐身毛竖

&nbsp;&nbsp;&nbsp;&nbsp;恐怖从何起&nbsp;&nbsp;&nbsp;&nbsp;觉想由何生

&nbsp;&nbsp;&nbsp;&nbsp;犹如鸠摩罗&nbsp;&nbsp;&nbsp;&nbsp;依倚于乳母

尔时。世尊说偈答言。

&nbsp;&nbsp;&nbsp;&nbsp;爱生自身长&nbsp;&nbsp;&nbsp;&nbsp;如尼拘律树

&nbsp;&nbsp;&nbsp;&nbsp;处处随所著&nbsp;&nbsp;&nbsp;&nbsp;如榛绵丛林

&nbsp;&nbsp;&nbsp;&nbsp;若知彼因者&nbsp;&nbsp;&nbsp;&nbsp;发悟令开觉

&nbsp;&nbsp;&nbsp;&nbsp;度生死海流&nbsp;&nbsp;&nbsp;&nbsp;不复更受有

时。迦摩天子闻佛所说。欢喜随喜。稽首佛足。即没不现。

### （一三一五）

如是我闻。

一时。佛住舍卫国祇树给孤独园。

时。有栴檀天子。容色绝妙。于后夜时来诣佛所。稽首佛足。退坐一面。其身光明遍照祇树给孤独园。

时。彼栴檀天子说偈问佛。

&nbsp;&nbsp;&nbsp;&nbsp;闻瞿昙大智&nbsp;&nbsp;&nbsp;&nbsp;无障碍知见

&nbsp;&nbsp;&nbsp;&nbsp;何所住何学&nbsp;&nbsp;&nbsp;&nbsp;不遭他世恶

尔时。世尊说偈答曰。

&nbsp;&nbsp;&nbsp;&nbsp;摄持身口意&nbsp;&nbsp;&nbsp;&nbsp;不造三恶法

&nbsp;&nbsp;&nbsp;&nbsp;处在于居家&nbsp;&nbsp;&nbsp;&nbsp;广集于群宾

&nbsp;&nbsp;&nbsp;&nbsp;信惠财法施&nbsp;&nbsp;&nbsp;&nbsp;以法立一切

&nbsp;&nbsp;&nbsp;&nbsp;住彼学彼法&nbsp;&nbsp;&nbsp;&nbsp;则无他世畏

佛说是经已。栴檀天子闻佛所说。欢喜随喜。稽首佛足。即没不现。

### （一三一六）

如是我闻。

一时。佛住舍卫国祇树给孤独园。

时。有栴檀天子。容色绝妙。于后夜时来诣佛所。稽首佛足。退坐一面。其身光明遍照祇树给孤独园。

时。彼天子说偈问佛。

&nbsp;&nbsp;&nbsp;&nbsp;谁度于诸流&nbsp;&nbsp;&nbsp;&nbsp;昼夜勤不懈

&nbsp;&nbsp;&nbsp;&nbsp;不攀无住处&nbsp;&nbsp;&nbsp;&nbsp;云何不没溺

尔时。世尊说偈答言。

&nbsp;&nbsp;&nbsp;&nbsp;一切戒具足&nbsp;&nbsp;&nbsp;&nbsp;智慧善正受

&nbsp;&nbsp;&nbsp;&nbsp;内思惟正念&nbsp;&nbsp;&nbsp;&nbsp;能度难度流

&nbsp;&nbsp;&nbsp;&nbsp;不染此欲想&nbsp;&nbsp;&nbsp;&nbsp;超度彼色爱

&nbsp;&nbsp;&nbsp;&nbsp;贪喜悉已尽&nbsp;&nbsp;&nbsp;&nbsp;不入于难测

时。彼栴檀天子闻佛所说。欢喜随喜。稽首佛足。即没不现。

### （一三一七）

如是我闻。

一时。佛住舍卫国祇树给孤独园。

时。有迦叶天子。容色绝妙。于后夜时来诣佛所。稽首佛足。退坐一面。其身光明遍照祇树给孤独园。

时。彼迦叶天子白佛言。世尊。我今当说比丘及比丘功德。

佛告天子。随汝所说。

时。迦叶天子而说偈言。

&nbsp;&nbsp;&nbsp;&nbsp;比丘修正念&nbsp;&nbsp;&nbsp;&nbsp;其身善解脱

&nbsp;&nbsp;&nbsp;&nbsp;昼夜常勤求&nbsp;&nbsp;&nbsp;&nbsp;坏有诸功德

&nbsp;&nbsp;&nbsp;&nbsp;了知于世间&nbsp;&nbsp;&nbsp;&nbsp;灭除一切有

&nbsp;&nbsp;&nbsp;&nbsp;比丘得无忧&nbsp;&nbsp;&nbsp;&nbsp;心无所染著

世尊。是名比丘。是名比丘功德。

佛告迦叶。善哉。善哉。如汝所说。

迦叶天子闻佛所说。欢喜随喜。稽首佛足。即没不现。

### （一三一八）

如是我闻。

一时。佛住舍卫国祇树给孤独园。

时。有迦叶天子。容色绝妙。于后夜时来诣佛所。稽首佛足。退坐一面。其身光明遍照祇树给孤独园。

时。彼迦叶天子白佛言。世尊。我今当说比丘及比丘所说。

佛告迦叶天子。随所乐说。

时。彼迦叶天子而说偈言。

&nbsp;&nbsp;&nbsp;&nbsp;比丘守正念&nbsp;&nbsp;&nbsp;&nbsp;其心善解脱

&nbsp;&nbsp;&nbsp;&nbsp;昼夜常勤求&nbsp;&nbsp;&nbsp;&nbsp;逮得离尘垢

&nbsp;&nbsp;&nbsp;&nbsp;晓了知世间&nbsp;&nbsp;&nbsp;&nbsp;于尘离尘垢

&nbsp;&nbsp;&nbsp;&nbsp;比丘无忧患&nbsp;&nbsp;&nbsp;&nbsp;心无所染著

世尊。是名比丘。是名比丘所说。

佛告迦叶。如是。如是。如汝所说。

迦叶天子闻佛所说。欢喜随喜。稽首佛足。即没不现。

### （一三一九）

如是我闻。

一时。佛在摩竭提国人间游行。日暮与五百比丘于屈摩夜叉鬼住处宿。时。屈摩夜叉鬼来诣佛所。稽首佛足。退住一面。

时。屈摩夜叉鬼白佛言。世尊。今请世尊与诸大众于此夜宿。

尔时。世尊默然受请。

是时。屈摩夜叉鬼知世尊默然受请已。化作五百重阁房舍。卧床．坐床．踞床。俱褶褥枕。各五百具。悉皆化成。化作五百灯明。无诸烟炎。悉化现已。往诣佛所。稽首佛足。劝请世尊。令入其舍。令诸比丘次受房舍及诸卧具。周遍受已。还至佛所。稽首佛足。退坐一面。而说偈言。

&nbsp;&nbsp;&nbsp;&nbsp;贤德有正念&nbsp;&nbsp;&nbsp;&nbsp;贤德常正念

&nbsp;&nbsp;&nbsp;&nbsp;正念安隐眠&nbsp;&nbsp;&nbsp;&nbsp;此世及他世

&nbsp;&nbsp;&nbsp;&nbsp;贤德有正念&nbsp;&nbsp;&nbsp;&nbsp;贤德常正念

&nbsp;&nbsp;&nbsp;&nbsp;正念安隐眠&nbsp;&nbsp;&nbsp;&nbsp;其心常寂止

&nbsp;&nbsp;&nbsp;&nbsp;贤德有正念&nbsp;&nbsp;&nbsp;&nbsp;贤德常正念

&nbsp;&nbsp;&nbsp;&nbsp;正念安隐眠&nbsp;&nbsp;&nbsp;&nbsp;舍降伏他军

&nbsp;&nbsp;&nbsp;&nbsp;贤德有正念&nbsp;&nbsp;&nbsp;&nbsp;贤德常正念

&nbsp;&nbsp;&nbsp;&nbsp;不杀不教杀&nbsp;&nbsp;&nbsp;&nbsp;不伏不教伏

&nbsp;&nbsp;&nbsp;&nbsp;慈心于一切&nbsp;&nbsp;&nbsp;&nbsp;心不怀怨结

尔时。世尊告屈摩夜叉鬼。如是。如是。如汝所说。

时。屈摩夜叉鬼闻佛所说。欢喜随喜。稽首佛足。还自所住处。

### （一三二○）

如是我闻。

一时。佛住摩鸠罗山。尊者那伽波罗为亲侍者。

尔时。世尊于夜闇时。天小微雨。电光睒现。出于房外。露地经行。

是时。天帝释作是念。今日世尊住摩鸠罗山。尊者那伽波罗亲侍供养。其夜闇冥。天时微雨。电光睒现。世尊出房。露地经行。我当化作毗琉璃重阁。执持重阁。随佛经行。作是念已。即便化作鞞琉璃重阁。持诣佛所。稽首佛足。随佛经行。

尔时。摩竭提国人若男若女。夜啼之时。以摩鸠罗鬼恐之即止。亲侍供养弟子之法。待师禅觉。然后乃眠。尔时。世尊为天帝释夜经行久。

尔时。尊者那伽波罗作是念。世尊今夜经行至久。我今当作摩鸠罗鬼形而恐怖之。时。那伽波罗比丘即反被俱执。长毛在外。往在世尊经行道头。白佛言。摩鸠罗鬼来。摩鸠罗鬼来。

尔时。世尊告那伽波罗比丘。汝那伽波罗愚痴人。以摩鸠罗鬼神像恐怖佛耶。不能动如来．应．等正觉一毛发也。如来．应．等正觉久离恐怖。

尔时。天帝释白佛言。世尊。世尊正法．律中亦复有此人耶。

佛言。憍尸迦。瞿昙家中极大广阔。斯等于未来世亦当使得清净之法。

尔时。世尊即说偈言。

&nbsp;&nbsp;&nbsp;&nbsp;若复婆罗门&nbsp;&nbsp;&nbsp;&nbsp;于自所得法

&nbsp;&nbsp;&nbsp;&nbsp;得到于彼岸&nbsp;&nbsp;&nbsp;&nbsp;若一毗舍遮

&nbsp;&nbsp;&nbsp;&nbsp;及与摩鸠罗&nbsp;&nbsp;&nbsp;&nbsp;皆悉超过去

&nbsp;&nbsp;&nbsp;&nbsp;若复婆罗门&nbsp;&nbsp;&nbsp;&nbsp;于自所行法

&nbsp;&nbsp;&nbsp;&nbsp;一切诸受觉&nbsp;&nbsp;&nbsp;&nbsp;观察皆已灭

&nbsp;&nbsp;&nbsp;&nbsp;若复婆罗门&nbsp;&nbsp;&nbsp;&nbsp;自法度彼岸

&nbsp;&nbsp;&nbsp;&nbsp;一切诸因缘&nbsp;&nbsp;&nbsp;&nbsp;皆悉已灭尽

&nbsp;&nbsp;&nbsp;&nbsp;若复婆罗门&nbsp;&nbsp;&nbsp;&nbsp;自法度彼岸

&nbsp;&nbsp;&nbsp;&nbsp;一切诸人我&nbsp;&nbsp;&nbsp;&nbsp;皆悉已灭尽

&nbsp;&nbsp;&nbsp;&nbsp;若复婆罗门&nbsp;&nbsp;&nbsp;&nbsp;自法度彼岸

&nbsp;&nbsp;&nbsp;&nbsp;于生老病死&nbsp;&nbsp;&nbsp;&nbsp;皆悉已超过

佛说此经已。释提桓因闻佛所说。欢喜随喜。稽首佛足。即没不现。

### （一三二一）

如是我闻。

一时。佛住王舍城迦兰陀竹园。

时。尊者阿那律陀于摩竭提国人间游行。到毕陵伽鬼子母住处宿。时。尊者阿那律陀夜后分时。端身正坐。诵忧陀那．波罗延那．见真谛．诸上座所说偈．比丘尼所说偈．尸路偈．义品．牟尼偈．修多罗。悉皆广诵。

尔时。毕陵伽鬼子夜啼。毕陵伽鬼子母为其子说偈呵止言。

&nbsp;&nbsp;&nbsp;&nbsp;毕陵伽鬼子&nbsp;&nbsp;&nbsp;&nbsp;汝今莫得啼

&nbsp;&nbsp;&nbsp;&nbsp;当听彼比丘&nbsp;&nbsp;&nbsp;&nbsp;诵习法句偈

&nbsp;&nbsp;&nbsp;&nbsp;若知法句者&nbsp;&nbsp;&nbsp;&nbsp;能自护持戒

&nbsp;&nbsp;&nbsp;&nbsp;远离于杀生&nbsp;&nbsp;&nbsp;&nbsp;实言不妄语

&nbsp;&nbsp;&nbsp;&nbsp;能自舍非义&nbsp;&nbsp;&nbsp;&nbsp;解脱鬼神道

毕陵伽鬼子母说是偈时。毕陵伽鬼子啼声即止。

### （一三二二）

如是我闻。

一时。佛在摩竭提国人间游行。与大众俱。到富那婆薮鬼子母住处宿。

尔时。世尊为诸比丘说四圣谛相应法。所谓苦圣谛．苦集圣谛．苦灭圣谛．苦灭道迹圣谛。

尔时。富那婆薮鬼母。儿富那婆薮及鬼女郁多罗。二鬼小儿夜啼。时。富那婆薮鬼母教其男女故。而说偈言。

&nbsp;&nbsp;&nbsp;&nbsp;汝富那婆薮&nbsp;&nbsp;&nbsp;&nbsp;郁多罗莫啼

&nbsp;&nbsp;&nbsp;&nbsp;令我得听闻&nbsp;&nbsp;&nbsp;&nbsp;如来所说法

&nbsp;&nbsp;&nbsp;&nbsp;非父母能令&nbsp;&nbsp;&nbsp;&nbsp;其子解脱苦

&nbsp;&nbsp;&nbsp;&nbsp;闻如来说法&nbsp;&nbsp;&nbsp;&nbsp;其苦得解脱

&nbsp;&nbsp;&nbsp;&nbsp;世人随爱欲&nbsp;&nbsp;&nbsp;&nbsp;为众苦所迫

&nbsp;&nbsp;&nbsp;&nbsp;如来为说法&nbsp;&nbsp;&nbsp;&nbsp;令破坏生死

&nbsp;&nbsp;&nbsp;&nbsp;我今欲闻法&nbsp;&nbsp;&nbsp;&nbsp;汝等当默然

&nbsp;&nbsp;&nbsp;&nbsp;时富那婆薮&nbsp;&nbsp;&nbsp;&nbsp;鬼女郁多罗

&nbsp;&nbsp;&nbsp;&nbsp;悉受其母语&nbsp;&nbsp;&nbsp;&nbsp;默然而静听

&nbsp;&nbsp;&nbsp;&nbsp;语母言善哉&nbsp;&nbsp;&nbsp;&nbsp;我亦乐闻法

&nbsp;&nbsp;&nbsp;&nbsp;此正觉世尊&nbsp;&nbsp;&nbsp;&nbsp;于摩竭胜山

&nbsp;&nbsp;&nbsp;&nbsp;为诸众生类&nbsp;&nbsp;&nbsp;&nbsp;演说脱苦法

&nbsp;&nbsp;&nbsp;&nbsp;说苦及苦因&nbsp;&nbsp;&nbsp;&nbsp;苦灭灭苦道

&nbsp;&nbsp;&nbsp;&nbsp;从此四圣谛&nbsp;&nbsp;&nbsp;&nbsp;安隐趣涅槃

&nbsp;&nbsp;&nbsp;&nbsp;母今但善听&nbsp;&nbsp;&nbsp;&nbsp;世尊所说法

时。富那婆薮鬼母即说偈言。

&nbsp;&nbsp;&nbsp;&nbsp;奇哉智慧子&nbsp;&nbsp;&nbsp;&nbsp;善能随我心

&nbsp;&nbsp;&nbsp;&nbsp;汝富那婆薮&nbsp;&nbsp;&nbsp;&nbsp;善叹佛导师

&nbsp;&nbsp;&nbsp;&nbsp;汝富那婆薮&nbsp;&nbsp;&nbsp;&nbsp;及汝郁多罗

&nbsp;&nbsp;&nbsp;&nbsp;当生随喜心&nbsp;&nbsp;&nbsp;&nbsp;我已见圣谛

时。富那婆薮鬼母说是偈时。鬼子男女随喜默然。

### （一三二三）

如是我闻。

一时。佛在摩竭提国人间游行。与诸大众至摩尼遮罗鬼住处夜宿。

尔时。摩尼遮罗鬼会诸鬼神。集在一处。

时。有一女人。持香花鬘饰．饮食。至彼摩尼遮罗鬼神住处。彼女人遥见世尊在摩尼遮罗鬼神住处坐。见已。作是念。我今现见摩尼遮罗鬼神。即说偈言。

&nbsp;&nbsp;&nbsp;&nbsp;善哉摩尼遮&nbsp;&nbsp;&nbsp;&nbsp;住摩伽陀国

&nbsp;&nbsp;&nbsp;&nbsp;摩伽陀国人&nbsp;&nbsp;&nbsp;&nbsp;所求悉如愿

&nbsp;&nbsp;&nbsp;&nbsp;云何于此世&nbsp;&nbsp;&nbsp;&nbsp;常得安乐住

&nbsp;&nbsp;&nbsp;&nbsp;后世复云何&nbsp;&nbsp;&nbsp;&nbsp;而得生天乐

尔时。世尊说偈答言。

&nbsp;&nbsp;&nbsp;&nbsp;莫放逸慢恣&nbsp;&nbsp;&nbsp;&nbsp;用摩尼鬼为

&nbsp;&nbsp;&nbsp;&nbsp;若自修所作&nbsp;&nbsp;&nbsp;&nbsp;能得生天乐

时。彼女人作是念。此非摩尼遮罗鬼。是沙门瞿昙。如是知已。即以香花鬘饰供养世尊。稽首礼足。退坐一面。而说偈言。

&nbsp;&nbsp;&nbsp;&nbsp;何道趣安乐&nbsp;&nbsp;&nbsp;&nbsp;当修何等行

&nbsp;&nbsp;&nbsp;&nbsp;此世常安隐&nbsp;&nbsp;&nbsp;&nbsp;后世生天乐

尔时。世尊说偈答言。

&nbsp;&nbsp;&nbsp;&nbsp;布施善调心&nbsp;&nbsp;&nbsp;&nbsp;乐执护诸根

&nbsp;&nbsp;&nbsp;&nbsp;正见修贤行&nbsp;&nbsp;&nbsp;&nbsp;亲近于沙门

&nbsp;&nbsp;&nbsp;&nbsp;以正命自活&nbsp;&nbsp;&nbsp;&nbsp;他世生天乐

&nbsp;&nbsp;&nbsp;&nbsp;何用三十三&nbsp;&nbsp;&nbsp;&nbsp;诸天之苦网

&nbsp;&nbsp;&nbsp;&nbsp;但当一其心&nbsp;&nbsp;&nbsp;&nbsp;断除于爱欲

&nbsp;&nbsp;&nbsp;&nbsp;我当说离垢&nbsp;&nbsp;&nbsp;&nbsp;甘露法善听

时。彼女人闻世尊说法。示教照喜。如佛常法。谓布施．持戒。生天之福。欲味．欲患。烦恼清净。出要．远离。功德福利。次第演说清净佛法。譬如鲜净白[疊\*毛]。易染其色。时。彼女人亦复如是。即于坐上。于四圣谛得平等观苦．集．灭．道。

时。彼女人见法．得法．知法．入法。度诸疑惑。不由于他。于正法．律得无所畏。即从座起。整衣服。合掌白佛。已度。世尊。已度。善逝。我从今日。尽寿命。归佛．归法．归比丘僧。

时。彼女人闻佛所说。欢喜随喜。礼佛而去。

### （一三二四）

如是我闻。

一时。佛在摩竭提国人间游行。到针毛鬼住处夜宿。尔时。针毛鬼会诸鬼神。集在一处。

时。有炎鬼见世尊在针毛鬼住处夜宿。见已。往诣针毛鬼所。语针毛鬼言。聚落主。汝今大得善利。今如来．应．等正觉于汝室宿。

针毛鬼言。今当试看。为是如来．为非。

时。针毛鬼与诸鬼神集会已。还归自舍。束身冲佛。尔时。世尊却身避之。如是再三。束身冲佛。佛亦再三却身避之。

尔时。针毛鬼言。沙门怖耶。

佛言。聚落主。我不怖也。但汝触恶。

针毛鬼言。今有所问。当为我说。能令我喜者善。不能令我喜者。当坏汝心。裂汝胸。令汝热血从其面出。捉汝两手掷恒水彼岸。

佛告针毛鬼。聚落主。我不见诸天．魔．梵．沙门．婆罗门．天神．世人能坏如来．应．等正觉心者。能裂其胸者。能令热血从面出者。执其两臂掷著恒水彼岸者。汝今但问。当为汝说。令汝欢喜。

时。针毛鬼说偈问佛。

&nbsp;&nbsp;&nbsp;&nbsp;一切贪恚心&nbsp;&nbsp;&nbsp;&nbsp;以何为其因

&nbsp;&nbsp;&nbsp;&nbsp;不乐身毛竖&nbsp;&nbsp;&nbsp;&nbsp;恐怖从何起

&nbsp;&nbsp;&nbsp;&nbsp;意念诸觉想&nbsp;&nbsp;&nbsp;&nbsp;为从何所起

&nbsp;&nbsp;&nbsp;&nbsp;犹如新生儿&nbsp;&nbsp;&nbsp;&nbsp;依倚于乳母

尔时。世尊说偈答言。

&nbsp;&nbsp;&nbsp;&nbsp;爱生自身长&nbsp;&nbsp;&nbsp;&nbsp;如尼拘律树

&nbsp;&nbsp;&nbsp;&nbsp;展转相拘引&nbsp;&nbsp;&nbsp;&nbsp;如藤绵丛林

&nbsp;&nbsp;&nbsp;&nbsp;若知彼所因&nbsp;&nbsp;&nbsp;&nbsp;当令鬼觉悟

&nbsp;&nbsp;&nbsp;&nbsp;度生死海流&nbsp;&nbsp;&nbsp;&nbsp;不复重增有

尔时。针毛鬼闻世尊说偈。心得欢喜。向佛悔过。受持三归。

佛说此经已。针毛鬼闻佛所说。欢喜奉行。
