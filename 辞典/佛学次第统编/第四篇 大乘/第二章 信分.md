## 第二章 信分

信者信受，一切佛法，起原于信。所谓信为道源功德母，长养一切诸善根。又曰佛法大海，信为能入，故信为入佛法之首要也。信之义若深究之，甚广甚大，兹所举者，对解行证各分，举其纲要耳。

### 第一节 能信之心根力

#### 第一条 信心

信心者，信受所闻所解之法无疑心也。能深信乐诸法实体，三宝净德，世出世之善根，使心澄静，谓之信心。学道之人，必须具有信心，乃克成办。

#### 第二条 信根

信根者，由信而能增长也。信一切善法，使善萌增长而不退坏，是名信根。学道之人，非有信根，不能进益。

#### 第三条 信力

信力者，谓由信而有势力也。信根增长，破诸邪信，不为偏小所动，故名信力。学道之人，非有信力，不能精进。

### 第二节 所信之事理因果

大乘之人，信世间种种差别之现相，其本体一如平等，无二无别，不变不异。虽本平等，然随种种殊缘，能成一切差别之相。故此平等恒一，即是差别万殊；差别万殊，不异平等恒一。总而言之，皆是一心，皆是一心万用而已。大乘之人，信得此理，对相不背真，对真不舍相，不偏不执，恒行中道。此大乘之大略也。

#### 第一条 就事理说

##### 第一段 三谛

大乘之人，所信谛理有三，即是三谛。谛者谛审也，谓谛审一切法，即空即假即中。即空是真谛，即假是俗谛，即中是中谛。

一、真谛　真即真空，泯一切法之谓也。盖诸法本空，众生不了，执之为实，而生妄见。若以空观荡之，则谓实之情自忘。情忘即能离于诸相，诸相若离，则真空之理，自然谛了，故名真谛。

二、俗谛　俗即世俗，立一切法之谓也。诸法虽即本空，皆不可得。若以假观照之，则能谛了性具诸法，历历宛然，故名俗谛。

三、中谛　中即中正，统一切法之谓也。诸法本来不离二边，不即二边。若以中观观之，则能谛了诸法，非真非俗，即真即俗，清净洞彻，圆融无碍。即一而三，即三而一。不可思议，故名中谛。

##### 第二段 三大

大乘之人所信理上有三，所信事上亦有三，即是三大：

一、体大　谓真如之理，体性平等，无不容摄，故名体大。

二、相大　相即德相，谓真如体上，具足无量恒沙胜妙功德，一一功德称体显露，故名相大。

三、用大　谓真如之体，能生一切世间出世间善因善果，故名用大。

##### 第三段 一心

种种事理，不出一心。故须谛信一心，乃为究竟。一心者，一念之心也。心性周遍，虚彻灵通，散之则应万事，敛之而成一念。是故若善若恶，若圣若凡，无不皆由此心。以心本具万法，而能成立众事，经云三界无别法，惟是一心作是也。

##### 第四段 佛性

次信一切众生，皆有佛性。佛者觉悟之义，性者不改之义。一切众生，皆有通彻因果自体不改的觉悟性，谓之佛性。此之佛性，为一切众生所皆有，凡有佛性，定当作佛。

##### 第五段 三无差别

究竟体性，一切平等，心佛众生，三无差别，是为大乘之人所谛信。言三无差别者，谓心佛众生，虽在因在果，迷悟不同。然其理性所具，本来平等，初无有异。故经云：‘心佛及众生，是三无差别。’

一、心无差别　谓一念心体，凡圣不二具足十界十如是等法，而与诸佛众生，性原平等，初无有异，故经云：‘游心法界如虚空，则知诸佛之境界。’是名心无差别。

二、佛无差别　谓十方诸佛，了悟十界十如是等法，而成正觉，即是悟本心之所具，亦是悟众生之所迷。迷悟虽殊，其体不二，故法华经云：‘唯佛与佛，乃能究尽诸法实相。’是名佛无差别。

三、众生无差别　谓九界众生，各具十界十如是等法，而与佛之所悟，本心所具之法，其体不二。故涅槃经云：‘一切众生即是佛。’是名众生无差别。

#### 第二条 就取行说

就取行上说，大乘之人应谛信者，即是大乘宗本三句。

一、信知成佛之因，即是发菩提心。

二、信知为菩提心根本者，即是大慈悲心。

三、信知究竟之道，即是方便。

### 第三节 信所依止之根本及三宝

大乘起信论云：略说信心有四种，云何为四：

一者、信根本　所谓乐念真如法故。

二者、信佛　信佛有无量功德，常念亲近供养恭敬，发起善根，愿求一切智故。

三者、信法　信法有大利益，常念修行诸波罗密故。

四者、信僧　信僧能正修行，自利利他，常乐亲近诸菩萨众，求学如实行故。

### 第四节 信己

信己略说为三：

一、信己不异于佛。所谓一切众生，皆具如来智慧德相，但因妄想执着而不证得。

二、信己修即成佛。所谓若离妄想，一切智，自然智，皆得现前。

三、信己本来是佛。所谓一切众生，本来是佛，我亦众生，亦复如是。