## 第四章 生灭相

谛观世间之相无他，唯是生灭、灭生、灭生、生灭而已，是为生灭相。

### 第一节 生灭四相

生灭之相有四，下分述之：

#### 第一条 生灭

欲明生灭之相，先明生灭之义。言生灭者：

一、生　有为诸法，依因缘之和合，而未有之法有，是谓之生。

二、灭　依因缘之离散，而已有之法无，是谓之灭。

有生必有灭，有为法是也。灭者不生，无为法是也。但由中道正见言之，有为法之生灭皆假生假灭，非实生实灭也。

#### 第二条 四相

言生灭之相者，有四种相，谓生、住、异、灭也。

一、生相　有为法之现起名生，本无而今有之现相也。

二、住相　于法体现在暂时安住，使各自行果，即生位暂停之现相也。

三、异相　于住位上，续续变异，住别前后之现相也。

四、灭相　谓有为法之现法灭，而入过去之相，即暂有还无之相也。

#### 第三条 四相之二种

生住异灭之四相，有二种之分别：一者期四相，二者刹那生灭。

一者、一期四相　一期四相者，一期间之四相，亦名粗显四相，有有情无情二别：

一、有情一期四相　谓生、老、病、死。

二、无情一期四相　谓成、住、坏、空。

二者、刹那生灭　即刹那四相，亦名细微四相。即于一刹那中，具生住异灭之四相也。

### 第二节 有情四有

上总言四相之义，而在有情则为四有，兹述有情四有。

#### 第一条 一切有情四有

有情四有，情状万千，莫能具说。兹略出条款，以识其义耳。

##### 第一段 四有

有情生死，俱有四有，谓生有、本有、死有、中有。有生死之果报曰有。

一、生有　于诸趣中结生之一刹那也。

二、本有　生有与死有之间也。

三、死有　最后之一刹那，居中有之前者也。

四、中有　死后未至生有中间之所有也。

##### 第二段 四生

有情总有四有，而生有区别，有其四种，所谓四生。言四生者，一切有情，有四种生。谓胎生、卵生、湿生、化生。

一、胎生　含藏而出，是曰胎生。

二、卵生　依壳而延，是曰卵生。

三、湿生　假润而生，是曰湿生。

四、化生　无而化有，是曰化生。

##### 第三段 四食

一切有情，不外依食而住。所谓食者，有四种食：段食、触食、思食、识食也。

一、段食　旧作搏食。以鼻嗅，以舌味，或固体或液体等有形段之食也。以香味触之三尘为体。

二、触食　旧作乐食。触喜乐之事，长养生者。如观戏剧，终日不食，不感其饥。是以触之心所为体也。

三、思食　旧作念食。于第六意识，想所欲之境，生希望之念，以资助诸根。如人饥渴，至饮食之处，当得饮食之思，否则必身死，是以第六意识之思为体也。

四、识食　小乘六识，大乘八识。八识中以第八阿赖耶识为体，此等之心识，能支持有情之生命。名曰识食。

##### 第四段 略说诸天欲

楼炭正法经说诸天欲：

一、四王忉利行欲之时，男女形交，同于世人，而不泄精。

二、夜摩天上，喜相抱持，或但执手，而为究竟。

三、兜率陀天，意嬉笑语，即为究竟，不待相抱。

四、化乐天中，共相瞻视，即为究竟，不待笑语。

五、他化天中，但闻语声，或闻香气，即为究竟，不待瞻视。

##### 第五段 天命终五衰相

诸天将欲命终，先有五种小衰相现。

一者、衣服严具，出非爱声。　　四者、本性嚣驰，令滞一境。

二者、自身光明，忽然昧劣。　　五者、眼本凝寂，令数瞬动。

三者、于浴浴水，滴着其身。

复有五种大衰相现。

一者、衣染埃尘。　　二者、花鬘萎悴。　　三者、两腋汗出。

四者、臭气入身。　　五者、不乐本座。

##### 第六段 略说命终及趣生相

命终及趣生之相，言之至繁，兹略出之。

一、饿鬼业尽生天相　终时不患饥渴，见饮食唯以目视，见可乐即便往趣。

二、畜生业尽生天相　临终即见光明，痴心薄少，智慧渐开，可乐即便往趣。

三、地狱业尽生天相　地狱中死已，不复更生，忽于空中，见歌舞戏笑，香风触身，即得生天。

四、天命终还生天上相　其天命终不失己身庄严之具，亦无余天坐其本处，从下天生上天，则有可爱胜相。从上天生下天，则见园林池皆不如前。饥渴苦恼，渴仰欲得即便往生。

##### 第七段 中阴

欲海回狂云：‘识离此形躯，其名曰中阴。一入胞胎后，此相忽然隐。譬之暗中灯，灯灭还晦冥。六道十七相，智者宜观省。’涅槃经云：‘临命终时，眷属哭泣。其人惶怖，不能自持。一生善恶，俱现目前。暖气尽后，过去五阴灭，现在中阴生。入胎之后，现在中阴灭，未来五阴生。譬如灯生暗灭，灯灭暗生，相续不断。’

#### 第二条 人类四有

前述有情四有，合一切趣，兹叙人类。

##### 第一段 四有

人类四有者：

一、生有　初托胎时，一念相续，五蕴从生也。

二、本有　生后死前，五阴之身，为业报本也。

三、死有　洎舍命时，五蕴业果，一时坏灭也。

四、中有　前阴已谢，后阴未生，中间五阴也。

##### 第二段 受生

增一阿含经云：‘若男女共集，识未来投；或识既外投，男女不集，则不成胎。若女人无欲，男子欲盛；或男子无欲，女人欲盛，亦不受胎。又男子无病，女人有病；或女人无病，男子有病，亦不受胎。’法苑珠林云：‘若父母福重子福轻，亦不得入胎。若父母福轻子福重，亦不得入胎。必父母子三福业等，方得入胎。’

##### 第三段 人胎生相

修行道地经说：‘人生胎成之相，每七日一种相成。自初七日至第三十八个七日，体貌乃全。由此再过四日后，儿体倒悬，头向产门。其有福者，自谓吾投浴池，或堕香花之处。其无福者，自谓或堕高岩，或悬剑树，愁忧不乐。出胎之时，如山合体，受苦无量。由是迷愦，不识去来。’

##### 第四段 人生虫寓相

正法念处经说：‘有脑骨虫、顶上虫、发虫、耳虫、鼻虫、脂虫、食涎虫、醉味虫、六味虫、牙根虫、咽喉虫、抒气虫、续虫、肿虫、嗜睡虫等二十种虫。及有行于肝肺十种虫，行于骨髓二十种虫，行于阴处二十种虫，行于尿溺十种虫，各有令人生病生苦生欲生恼之力。’

##### 第五段 人死舍报相

人既有死，死相如何？兹述人死舍报之相。人死时身心昏昧，如睡无梦，极闷绝时。明了意识，必不现起。六种转识，行相所缘，必不能知。是散有心，名生死心。此时由善恶业，下上身分，冷触渐起。验其舍暖，最后在于何部，可知升沈何趣颂云：

顶圣眼生天，　　人心饿鬼腹，　　旁生膝盖离，　　地狱脚板出。

##### 第六段 五种死相

人死时面上现五种色可辨其趣处：

一、黑色地狱相。　　二、青色畜生相。　　三、黄色饿鬼相。

四、常色人相。　　　五、鲜花色天相。

##### 第七段 六类死

人之死有六类，但此六类死，其中又分为二：一、由福寿分，有三类死。二、由善恶分，有三类死。

第一、由福寿分之三类死：

- 一、寿尽死。

- 二、福尽死。

- 三、不避不平等死，此有九种：

 + 一、食过度量。　　　　二、食于不宜。　　　　三、不消复食。

 + 四、生而不吐。　　　　五、熟而持之。　　　　六、不近医药。

 + 七、不知于己若损若益。八、非时非量。　　　　九、行非梵行。

第二、由善恶分之三类死：

- 一、善心死。

- 二、不善心死。

- 三、无记心死。

##### 第八段 二种九横死

人死虽不能免，而死有正不正。不正之死，是为横死。横死有二种：一、不定横死。二、决定横死。如九横经言：‘不定九种横死。’如药师经言：‘决定九种横死。’

一、不定九种横死　不定者，谓非由定业，但由自召，非命横死耳。

- 一、不应饭而饭　食不可意，满腹不调，更食。

- 二、不量食　　　贪食不知节量。

- 三、不习食　　　至他处不知食性，便强食。

- 四、不出食　　　食未消复食。

- 五、止熟　　　　强制大小便。

- 六、不持戒　　　犯五戒成疾，及遭官法等。

- 七、近恶知识　　心怀不善，近之时遭危害。

- 八、入里不时　　入城市及人家非其时等。

- 九、可避不避　　奔牛、逸马、\[馬*犬\]车、醉人、恶犬等。

二、决定九种横死　决定者，谓由先世罪业，应受果报，乃是定业也。

- 一、得病无医。　　二、国法诛戮。　　三、非人夺精气。

- 四、火焚。　　　　五、水溺。　　　　六、恶兽啖。

- 七、堕山崖。　　　八、毒药咒诅。　　九、饥渴所困。

##### 第九段 人命终趣生相

人命终趣生相兹略出之。

一、人死生天相　若人中死生于天上，则见紬软白\[疊*毛\]，垂而欲坠。复见园林华池，歌舞嬉笑。次闻香气乐音。眷属哭泣，以福业故，自然不闻，不复忆念，即生天上。

二、人死还生人中相　临终见大石山，欲坠其上，以手遮之，又见此山，乃如白\[疊*毛\]。即升此\[疊*毛\]，升已乃是赤\[疊*毛\]。次第复见光明，于中见有男女会合。若男子生，自见其身与母交会，谓父妨碍。女人反此。蓦尔中阴相灭，即便入胎。

##### 第十段 人生业相

人生之因，皆由于业，经中说人生业相，节摘如下：

一、为人好喜美食，杀害生命，无有慈心者，从豺狼狸猫中来。

二、为人凶恶，含毒心难解者，由蝮蛇中来。

三、为人不安详，及不能忍事者，从猕猴中来。

四、为人不净，从猪中来。

五、为人悭贪，不能廉洁，从狗中来。

六、为人刚强，狠戾自用，从羊中来。

七、为人腥臭，从鱼鳖中来。

八、为人系闭牢狱，杻械其身者，由前世为人，笼系众生，使不遂意故。

九、人见不欢喜者，由前生见人，不欢悦故。

十、人见生欢悦者，由前生见人欢喜故。

十一、为人丑黑，遮佛光明故。

十二、身生恶疮，治之难瘥者，由喜鞭打众生，不以理故。

十三、为人奴婢，由负债不偿故。

十四、为人卑贱，由不礼三宝故。

十五、为人聋盲，由不喜听受经法故。

十六、为人喑哑，由毁谤人故。

十七、为人专愚，由不教人故。

十八、为人生无所知，由不学问故。

十九、为人丑陋，由好嗔恚故。

二十、为人短小，由轻慢人故。

二十一、为人长大，由恭敬人故。

二十二、为人洁净，无有病痛，从慈心中来。

二十三、为人音声清彻，从歌叹三宝中来。

二十四、为人才明，达解深法，赞叹妙义，开悟愚朦。人闻咨受，用为珍宝，从智慧中来。

二十五、为人安详，言行审谛，从禅定中来。

二十六、为人修习，无有懈怠，乐为福德，从精进中来。

二十七、为人端正，颜色妙好，辉容第一，身体柔软，口气香洁，人见欢喜，从忍辱中来。

二十八、为人长寿，无有疾病，身体强壮，从持戒中来。

二十九、为人大富，财物无限，从布施中来。

三十、为人豪贵，从礼敬三宝中来。

### 第三节 世界四劫

有情生灭诸相，上已述之，是为正报。兹述依报之世界，有四种劫。

#### 第一条 总说四劫

世界四劫者，历成、住、坏、空之四相也。

一、成劫　一成劫，有二十增减。初一增减之间，由初禅天下至地狱界，次第成立。后十九增减之间，光音天中有情，次第降生。最后下生，无间地狱，即器世间有情世间之成立，是谓之成劫。

二、住劫　存住于二种世间安稳之时，其间亦经二十劫。

三、坏劫　亦有二十增减，其中初之十九增减，初禅天至地狱之有情，各随其业因，或生于二禅以上，或移于他界，至有情世间终坏为止。其后一增减，发大火灾，荡尽初禅以下，谓之坏劫。

四、空劫　即坏劫之后，空无一物也。此空劫亦具二十增减，凡言增减者，皆依住劫所立之数量也。一增减者，即一小劫，二十增减，即二十小劫也。

#### 第二条 世界成坏

世界成坏时之先后。

一、世界成

- 一、器世界先成。

- 二、有情界次成。

二、世界坏

- 一、有情界先坏。

- 二、器世界次坏。

#### 第三条 世界成立次第

三千大千世界初始成时，先成色界诸天，次成欲界诸天，次成人及余众生界，后成地狱。

#### 第四条 三灾

世界坏劫之相。末世众生，尤宜详知。兹述坏劫之相，所谓三灾。三灾者，劫末起三种之灾害也。有小大二种：

一、小三灾　小三灾者，谓一住劫之中，有二十增减劫，其减劫之中，起小三灾。

- 一、刀兵灾。　　　二、疾疫灾。　　　三、饥馑灾。

二、大三灾　大三灾者，谓住过劫而入于坏劫，坏劫有二十增减。

- 一、初十九增减劫，坏有情世间。

- 二、最后之一增减劫，坏器世间。坏有三灾：

 + 一、火灾。　　　二、水灾。　　　　三、风灾。

#### 第五条 大三灾坏劫相

大三灾坏劫之相，谓能坏初二三禅，递次增上，至三禅止。

一、坏初禅　一大劫尽，有一火灾，坏至初禅。

二、坏二禅　七火之后，又一大劫，有一水灾，坏至二禅。

三、坏三禅　七七四十九番火，则有七水，又加七火，则为六十三大劫。至第六十四劫，乃有风灾，坏至三禅。

<center><b>大三灾坏劫相</b></center>

　　　　　　┌第一大劫　　　　至　　第七大劫　　　　　─　火

　　　　　　│第八大劫　　　　　　　　　　　　　　　　─　水

　　　　　　│第九大劫　　　　至　　第十五大劫　　　　─　火

　　　　　　│第十六大劫　　　　　　　　　　　　　　　─　水

　　　　　　│第十七大劫　　　至　　第二十三大劫　　　─　火

　　　　　　│第二十四大劫　　　　　　　　　　　　　　─　水

　　　　　　│第二十五大劫　　至　　第三十一大劫　　　─　火

　　　　　　│第三十二大劫　　　　　　　　　　　　　　─　水

大三灾坏劫　┤第三十三大劫　　至　　第三十九大劫　　　─　火

　　　　　　│第四十大劫　　　　　　　　　　　　　　　─　水

　　　　　　│第四十一大劫　　至　　第四十七大劫　　　─　火

　　　　　　│第四十八大劫　　　　　　　　　　　　　　─　水

　　　　　　│第四十九大劫　　至　　第五十五大劫　　　─　火

　　　　　　│第五十六大劫　　　　　　　　　　　　　　─　水

　　　　　　│第五十七大劫　　至　　第六十三大劫　　　─　火

　　　　　　└第六十四大劫　　　　　　　　　　　　　　─　风