## 第二章 三界

凡夫心行，虽千差万别，溯其本根，不外一爱二见。有情业力，虽千差万别，究其实际，不外一恶二善三定。众生种类，虽千差万别，区其大别，不外一欲二色三无色。

### 第一节 妄惑

三界凡夫，妄惑根株，不外着于一爱二见。

#### 第一条 爱见

随顺贪欲，是谓之爱。分别执着，是谓之见。即眼耳鼻舌身五根，对色声香味触五尘，贪爱染着为爱。意根对于法尘，非理筹度，起诸邪见，如计断计常，执有执无等为见。大概爱由任运而起，见由分别而起。又贪着五欲为爱，执着所见为见。又迷于事为爱，如贪欲嗔恚等。迷于理为见，如有无断常等。若穷究众生之所以缘起，不出此爱着见取二事。

#### 第二条 爱着

爱者恩爱亲爱之谓，著者执着贪着之谓。深执着恩爱之境而难离情，是谓爱着。

#### 第三条 见取

言见取者，谓于诸见之中，随执一见，及所依蕴。执为此因最胜，能得清净之果。一切斗诤所依为业，以要言之，但除三涂剧苦，其余修罗人天等蕴，皆可为见执所取也。此中依于见惑而行施善，故名见取。

### 第二节 作业

着于爱见，则起作业。三界凡夫，所有作业，不外缘于三种：一善二恶三定。

#### 第一条 爱见行

由贪爱而取行者为爱行，由见计而取行者为见行。

#### 第二条 三行

三行者：福行、罪行、不动行。

一、福行　为欲界之善业，当招乐果，是为福行。

二、罪行　为欲界之恶业，当招苦果，是为罪行。

三、不动行　为属于色界无色界之禅定意业，执持不动，不属善恶，是谓不动行也。

#### 第三条 三品十恶

十恶即一杀生乃至十邪见是。三品者，谓上品、中品、下品也。

上品十恶　言上品者，或所对境增上，或烦恼心增上，或所作事增上。

一、所对境增上者　如弑父母师僧，盗三宝常住物，淫净戒人及至亲，欺诳君父师长等。

二、烦恼心增上者　如极重嗔缠，猛利贪缠等。

三、所作事增上者　如数数杀生，数数偷盗，数数邪见，日积月累不改悔等。

以要言之，纯从分别见惑所发恶业，名为上品十恶，故是地狱因也。

中品十恶　言中品者，亦约境约心约事辨之。

一、境中品者　夺人天命，盗人天物等。

二、心中品者　烦恼不轻，亦不极猛利等。

三、事中品者　或作再三等。

以要言之，杂从见爱烦恼所发恶业，名为中品十恶，故是畜生因也。

下品十恶　言下品者，亦约境约心约事辨之。

一、境下品者　如杀鬼畜盗鬼畜物等。

二、心下品者　微小贪嗔等。

三、事下品者　或偶一作，或旋知悔改等。

以要言之，但从任运烦恼所起恶业，名为下品十恶，故是饿鬼因也。

#### 第四条 五逆

言五逆者

一、杀父母　谓父母养育，恩同天地，为子者当竭力孝养奉事，以报其恩，况行杀逆。若行此事，是为逆罪，即堕地狱。

二、破和合僧　谓比丘集众，行布萨时，和合作法。若后来者，当随顺寂默，或当出避。若以嗔恶之心，破其法事，令不和合，是为逆罪。

三、出佛身血　谓佛是一切众生慈父，能令众生，悟明自心，出离苦趣。众生历劫供养，不能报其恩德万一，而况出其身血。若行此事，是为逆罪。（凡恶心毁坏佛像，皆即出佛身血也）。

四、杀阿罗汉　阿罗汉为众生所应供养恭敬，况行杀逆。若行此事，是为逆罪。

五、破羯磨僧　羯磨华言作法办事，谓比丘受具足戒，或行忏悔法时，当依和尚阿阇黎行羯磨法，作法成就，方为得戒。若有人见者，当随顺寂默，或当出避。若以恶心破其作法，令不得戒，是为逆罪。

#### 第五条 行施

行施能积世界无量福业，故多行施舍，为修世间之福。但如由我慢心而行施善，则一往正是阿修罗因。行施固善，然其差别宜知也。

#### 第六条 戒取

言戒取者，谓于随顺诸见之戒禁，及所依蕴。执为此因最胜，能得清净之果。无利勤苦所依为业，谓牛狗等戒，及投灰、拔发、五热炙身、断绝饮食、乃至虽受佛戒，志求生天作轮王等，皆属戒取所摄。

#### 第七条 三品十善

十善者，即前一不杀生，乃至十不邪见。又一救护生命，乃至十正信因果是也。言三品者，即上中下三，与前十恶三品同。

下品十善　言下品者，亦约境约心约事辨之。

一、约境者　普于下中上境，能护三业，名上品善。唯于中上二境，能护三业，名中品善。仅于上境能护三业，名下品善。

二、约心者　悠悠缓缓，或夹杂烦恼，名下品善。

三、约事者　偶尔为善，不广大，不久积，名下品善。

以要言之，虽行善戒，烦恼尚多，故是阿修罗道因也。

中品十善

一、约境者　如前可知。

二、约心者　善念淳熟，但未猛利。

三、约事者　或数为小善，或偶为胜善。

以要言之，有施有戒，故是人道因也。

上品十善

一、约境者　亦如前说。

二、约心者　淳至猛利。

三、约事者　广大久远。

以要言之，虽属善业，犹属散善，故但为欲天因也。

#### 第八条 五戒

五戒者，戒为戒止不为，五戒乃不杀生、不偷盗、不邪淫、不妄语、不饮酒也。饮酒以其过在纵逸狂乱愚痴不明也。五戒之上四戒，皆与十善中同。但五戒仅粗能束身，不同十善，惟人能持五戒，不堕三途，是又善之最初步矣。

#### 第九条 邪定

以邪见心，修习诸定，故名邪定。如西土九十五种外道，乃至一切狐畜鬼神，亦能敛念习坐，皆邪定之类也。

#### 第十条 味禅

大毗婆娑论，具明四禅之中，各有三种差别：若与出世智慧相应，名无漏初禅等。若与五支四支等功德相应，名为净初禅等。若与各各自地烦恼相应，名为味初禅等。

#### 第十一条 十二门禅

##### 第一段 总说

四禅、四无量心、四无色定，共名十二门禅，亦名世间净禅，通称禅定。禅定者，禅为梵语禅那之略，译为思惟修，新译曰静虑，思惟修者为思惟所对之境，而研习之义也。静虑者，为心体寂静，而能审虑之义也。“定”为梵语三昧之译，为心定止于一境，而离散动之义，即一心考物曰禅，一境静念曰定。故禅名宽，指一切息虑凝心言。定名狭，为定之一分也，盖禅那思惟审虑，自具定止寂静之义，故得名定。三昧无思惟审虑之义，不得名禅。总别合称则，曰禅定。而禅定皆为是心之德，此心德非欲界所属之心德，乃属于色界无色界之心德也。若相对色无色，则禅为色界之法，定为无色界之法。其中各有四等之浅深，曰四禅四定。此四禅四定世间法，则佛法外道凡夫圣者共通也。其他佛菩萨阿罗汉证得之诸无漏诸定，为出世间法，不具三界所属之心体者。故得禅则必离欲界之烦恼，得定则必断色界之烦恼，得无漏之诸定，则必绝无色界之烦恼也。而禅者非但为诸定之根本，且依次而发天眼天耳等之通力，且依有审虑之用，观念真理，必依此禅，是故禅为学道之至要者也。

##### 第二段 根本四禅

四禅、四无量心、四无色定，共名十二门禅，亦名世间净禅。今先明四禅也。此四禅法，各有方便中间，今但论色界正定，不取方便中间，故名根本四禅。

###### 第一款 初禅

初禅者，行人先须趺坐调息，从粗住细住，阶欲界定。次后身心泯然虚豁，失于欲界之身，坐中不见头手。床敷犹若虚空，是为未到地定。此定能生初禅，即是初禅方便，亦名未来禅。得此相已，初勿惊恐，亦勿欢喜（惊喜皆能招魔），勿向人说（说则永失不可复得，譬如种树，不可露根）。若于未到地中，入定渐深，身心虚寂，不见内外。或经一日，乃至七日，或一月乃至一年，定心不坏，守护增长。忽觉身心凝然，运运而动。当动之时，还觉渐渐有身，如云如影动发。或从上发，或从下发，或从腰发，渐渐遍身（上发多退，下发多进）。动触发时，功德无量。略说十种善法眷属，与动俱起：一定，二空，三明净，四喜悦，五乐，六善心生，七知见明了，八无累解脱，九境界现前，十心调柔软。如是十种胜妙功德庄严动法，此则略说初动触相。如是，或经一日，或经十日，或一月四月，乃至一年，此事既过，复有余触，次第而发（然亦无定前后）。故名初禅。言余触者，即前动触为一，二痒，三凉，四暖，五轻，六重，七涩，八滑。复有八触：一掉，二猗，三冷，四热，五浮，六沈，七坚，八软。此八与前八虽同，而细分别，不无小异。此十六触，随一发时，悉有十种善法功德眷属。行者因未到地，发如是等诸触功德善法，故名初禅初发。并是色界清净四大，依欲界身中而发。从此舍离欲界五欲五盖（五欲者：一色，二声，三香，四味，五触。五盖者：一贪欲，二嗔恚，三睡眠，四掉悔，五疑），得初禅五支功德（一觉，二观，三喜，四乐，五一心）。

一、觉支　初心在缘名觉。谓行者依未到地发初禅，色界清净色法，触欲界身根，心大惊悟，尔时即生身识，觉此色触，未曾有功德利益，故名觉支。

二、观支　细心分别名观。谓行者既证初禅功德，即以细心分别此禅定中色法诸妙功德境界分明，无诸盖覆，如是等功德，欲界之所未有，故名观支。

三、喜支　欣庆之心名喜。谓行者初发禅时，乃有喜生，但分别未了，故喜心未成，若观心分别，所舍欲界之乐甚少，今护得初禅，利益甚多，如是思惟已，则欢喜无量，故名喜支。

四、乐支　怡悦之心名乐。谓行者发初禅时，乃即有乐，但分别喜，动涌心息，则恬然静虑，受于乐触怡悦之快，故名乐支。

五、一心支　心与定一，名为一心。谓行者初证禅时，乃即着定，而心犹依觉观喜乐之心，故有微细之散，若喜乐息，自然心与定一，故名一心支。

若在人中坐禅，得此根本初禅，不失不退，则命终已，随初禅力深浅，必生梵众等之天中，是初禅天因也。

###### 第二款 二禅

次二禅者，若于初禅定中，厌离觉观，入中间禅。从未到地，专心不止，于后其心豁然，明净皎洁，定心与喜俱发，具足四支功德（一内净，二喜，三乐，四一心）。

一、内净支　心无觉观之浑浊，故名内净。谓行者欲离初禅时，种种诃责觉观，觉观既灭，则心内静，心与静色法相应，豁尔明静，故名内净支。

二、喜支　欣庆之心名喜。谓行者初得内静时，即与喜俱发，而喜心未成，次心自庆得免觉观之患，获得胜定内净之喜，欢喜无量，故名喜支。

三、乐支　怡悦之心名乐。谓行者喜涌之情既息，则怡然静虑，受于内净喜中之悦乐，故名乐支。

四、一心支　心与定一，谓之一心。谓行者喜乐心息，则心与定一，澄渟不动，故名一心支。

名为根本二禅，若人坐禅得此，随其浅深，命终必生少光等之天中，是为二禅天因也。

###### 第三款 三禅

次三禅者，若于二禅定厌离喜相，入中间禅。从未到地，澄静其心，泯然入定，不依内外，与乐俱发，具足五支功德（一舍，二念，三慧，四乐，五一心）。

一、舍支　离喜不悔名舍。谓行者欲离二禅时，种种诃责二禅之喜，喜既灭谢，三禅即发。若证三禅之乐，则舍二禅之喜，不生悔心，故名为舍，亦名三禅乐。初生时，是乐三界第一，能生心着，心着则禅坏，故须行舍。

二、念支　念名爱念。谓行者既发三禅之乐，乐从内起，应须爱念将养，则乐得增长，乃至遍身，如慈母念子，爱念将养，故名念支。

三、慧支　解知之心名慧。谓行者既发三禅之乐，此乐微妙，难得增长，若非善巧解慧，则不能方便长养此乐得遍身也。

四、乐支　怡悦之心名乐。谓行者发三禅乐已，若能善用舍念慧，将护此乐，乐既无过，则增长遍身，怡悦安快。三禅为最乐，若离三禅，则余地更无遍身之乐也。

五、一心支　心与定一，名曰一心。谓行者受乐心息，则心自与定法为一，澄渟不动也。

名为根本三禅，若人坐禅得此，随其浅深，命终必生少净等之天中，是为三禅天因也。

###### 第四款 四禅

次四禅者，若于第三禅定，厌离乐法，深见过患，入中间禅。心无散动，得未到地，于后其心豁然开发，定心安隐，出入息断，具足四支功德（一不苦不乐，二舍，三念清净，四一心）。

一、不苦不乐支　不苦不乐，中庸之心也。谓行者欲离三禅时，种种因缘，诃责于乐。乐既谢灭，则不动之定，与舍俱发，故内心湛然，不苦不乐也。

二、舍支　离乐不悔名舍。谓行者既得第四禅，不动真定，则舍三禅难舍之乐，不生悔心，故名舍支。亦云：证四禅不动定时，不应取定起动念心，若心行舍，则无动念之乖也。

三、念清净支　念即爱念。谓行者既得四禅真定，当念下地之过，复念自己功德，方便将养，令不退失，进入胜品，故名为念。亦云：是四禅中，有不动照了，正念分明，故名念支。

四、一心支　心与定一，名一心支。谓行者既得四禅之定，复用舍念将护，则心无所依，泯然凝寂，一心在定，犹如明镜不动，净水无波，湛然而照，万象皆现。

名为根本四禅，若人坐禅得此，随其浅深，命终必生福生等三天中，是为四禅天因也。

##### 第三段 四无量心

四无量心，亦名四等，谓慈、悲、喜、舍也。有凡夫人，虽得四禅，以乐高胜，求作梵王，更修四无量心。

一、慈无量心　爱念众生，常求乐事以饶益之。

二、悲无量心　愍念众生，受五道中种种身苦。

三、喜无量心　欲念众生，从乐得欢喜。

四、舍无量心　舍三种心，但念众生，不憎不爱。

由善修此四无量定成就，命终得为四禅天王。

##### 第四段 四无色定

###### 第一款 空处定

行人得第四禅已，深思色法过罪，作意灭除一切色法，一心缘空，念空不舍，即色定谢而空定未发，亦有中间禅。尔时勤加精进，一心念空不舍，则其心泯然任运，自住空缘，亦名未到地相。于后豁然与空相应，其心明净，不苦不乐，益受增长。于深定中，唯见虚空，无诸色相，虽缘无边虚空，心无分散，既无色缚，心识澄静，无碍自在，如笼破鸟出，飞腾自在，是名证虚空定。证此定已，不失不退，命终必生空无边处，但有受想行识四阴，无色阴也。

###### 第二款 识处定

行人得空定已，诃责空处多诸过失，便舍空处，一切系缘现在心识，念念不离，未来过去，亦复如是。常念于识，欲得与识相应，加功专注，不计旬月。一心缘识，而无异念，空念即谢，识定未生，名中间定。即便泯然任运，自住识缘，名未到地。此后豁然，与识相应，心定不动。而于定中，不见余事，唯见心识，念念不住，定心分明，识虑广阔，无量无边，识法持心，无分散意。此定安隐，清净寂静。证此不失，命后必生识无边处，亦有四阴也。

###### 第三款 无所有处定

亦名不用处定。行人得识定已，诃责识处过患，即舍识处，系心无所有处，于中心不忧悔，专精不懈，一心内净。空无所有，不见诸法，寂然安隐，心无动摇，此为证无所有定相。入此定时，怡然寂绝，诸想不起，尚不见心相，何况余法。无所分别，即是无所处定。证此不失，命后必生无所有处，亦有四阴也。

###### 第四款 非想非非想处定

行人得无所有定已，深诃责无所有处过罪，即舍无所有处，观于非有非无。常念不舍，一心专精，加功不已，其心任运，住在缘中。于后忽然，真实定发，不见有无相貌，泯然寂绝，心无动摇，恬然清净，如涅槃相。是定微妙，三界中极，如步屈虫，行至树表，更无可进。证此不失，命后必生非非想处，仍有细微四阴也。

非想非非想处定（业之区分）

&nbsp;&nbsp;　　　　　　┌　　　　　　┌非想非非想处

&nbsp;&nbsp;　　　　　　│　　　　　　│无所有处

&nbsp;&nbsp;　　　　　　│（四无色定）┤识处

&nbsp;&nbsp;　　　　　　│　　　　　　└空处

&nbsp;&nbsp;　　　　　　│　　　　　　┌舍

&nbsp;&nbsp;　　　　　　│　　　　　　│喜

&nbsp;&nbsp;　　　　　　│（四无量心）┤悲

&nbsp;&nbsp;　　　　　　│　　　　　　└慈

&nbsp;&nbsp;　　　　　　│　　　　　　┌四禅

　　┌不动业┐│　　　　　　│三禅

　　│　　　││（四禅）&nbsp;&nbsp;──┤二禅

爱见┤福业　├┤　　　　　　└一禅

　　│　　　││（味禅）

　　└罪业　┘│（邪定）

&nbsp;&nbsp;　　　　　　│　　　　　┌上品

&nbsp;&nbsp;　　　　　　│（十善）──┤中品

&nbsp;&nbsp;　　　　　　│　　　　　└下品

&nbsp;&nbsp;　　　　　　│（五戒）

&nbsp;&nbsp;　　　　　　│（行施）

&nbsp;&nbsp;　　　　　　│（戒取）

&nbsp;&nbsp;　　　　　　│　　　　　┌下品

&nbsp;&nbsp;　　　　　　│（十恶）──┤中品

&nbsp;&nbsp;　　　　　　│　　　　　└上品

&nbsp;&nbsp;　　　　　　└（五逆）

（十二门禅之进序）

非想非非想处定←无所有处定←识处定←空处定←─四禅←三禅←二禅←初禅

　　　　　　　　　　　　　　　　　舍心┐┌←─┘　　│　　│　　　│

　　　　　　　　　　　　　　　　　喜心││&nbsp;&nbsp;←────┘　　│　　　│

　　　　　　　　　　　　　　　　　　　├┤　　　　　　&nbsp;&nbsp;│　　　│

　　　　　　　　　　　　　　　　　悲心││　←───────┘　　　│

　　　　　　　　　　　　　　　　　慈心┘└　　←───────────┘

### 第三节 报趣

总论三界众生，由善恶禅定为因，斯招欲色无色为果。

#### 第一条 总说

总说分三段述之。

##### 第一段 三界

三界者：欲界、色界、无色界也。界者分义，语曰界分是也。由善恶禅定，现此报之差别。

一、欲界　为地狱、畜生、饿鬼、修罗、人间及六欲天之总称。此界之众生，耽于食色眠等之诸欲，故名欲界。

二、色界　谓身体宫殿国土物质，总皆殊妙精好，称为色界，有四禅十八天。

三、无色界　此界但有心识，而无色质也。从空处终至非非想处，凡有四天，但有受想行识四心而无形质，故以为名。

##### 第二段 九地

三界分别说之，可为九地。九地者：谓欲界五趣杂居一地；色界四禅，分为四地；无色界四空，分为四地；共为九也。地有持载之义，众生依之而住。此之九地，从忉利天已下及四趣，皆为地居。夜摩已上以至非非想天，皆为空居。从所依处得名，故皆言地也。

一、五趣杂居地　五趣者，即欲界六天、人、饿鬼、畜生、地狱也。本该六趣，以阿修罗通于诸趣，故但言五。杂居者，五趣虽果报苦乐不同，总居于欲界故也。

二、离生喜乐地　离生喜乐地者，即色界初禅天也。谓此天已离欲界欲恶之法，得觉观禅定，身心凝静，而生喜乐。住于此定，一切苦恼，皆不能逼也。

三、定生喜乐地　定生喜乐地者，即色界二禅天也。谓此天已离初禅觉观动散，摄心在定，澹然凝静，而生胜定喜乐。住于此定，如人从暗室中出，见日月光明，朗然洞彻也。

四、离喜妙乐地　离喜妙乐地者，即色界三禅天也。谓此天已离二禅天喜之踊动，因摄心谛观，泯然入定，而得胜妙之乐。住于此定，乐法增长，遍满身中也。

五、舍念清净地　舍念清净地者，即色界四禅天也。谓此天舍二禅之喜，及三禅之乐，心无憎爱，一念平等，清净无杂。住于此定，空明寂静，万像皆现也。

六、空无边处地　空无边处地者，即无色界第一天也。谓此天厌色界色质为碍，不得自在故，以功用行，灭一切色相，而入虚空处定。住于此定，其心明净，无碍自在也。

七、识无边处地　识无边处地者，即无色界第二天也。谓此天厌空处无边，转心缘识，与识相应，心定不动，三世之识，悉现定中。住于此定，清净寂静也。

八、无所有处地　无所有处地者，即无色界第三天也。谓此天厌空处无边，识处三世，流转无际，舍此二处而入无所有处。住于此定，怡然寂静，诸想不起也。

九、非非想处地　非非想处地者，非前识处之有想，非无所有处之无想，即无色界第四天也。谓此天厌无所有处如痴，故舍之而入非非想处定。住于此定，不见有无相貌，泯然寂绝，清净无为也。

##### 第三段 二十五有

二十五有者，总言六道生死，别言二十五有也。因果不忘，故名为有。略云三有：谓欲、色、无色也。或云九有，三界分九地故。若二十五有者，乃四恶趣为四有；四洲六欲天共成十有；初禅两天为一有；大梵虽在初禅，自为一有，以我慢最重故；二禅三天为一有；三禅三天为一有；四禅前三天为一有；无想虽在四禅，自为一有，以唯是外道所感果故；五不还天，虽亦在四禅中，自为一有，以唯是那含圣人所寄居也。四空即为四有，钝根乐定那含，寄四空处，无别处所，即属四空处摄，故此色无色天，只十一有。四有、十有、十一有，共成二十五有也。

#### 第二条 欲界

##### 第一段 地狱道

地狱前文已述概义，兹稍分别其详。但过详则繁，特举其着，以识其义可耳。谓八寒八热等大狱，各有眷属，其类无数。其中受苦者，随其作业，各有轻重，经劫数等。其最重处，一日之中，八万四千生死，经劫无量。作上品五逆十恶者，感此道生。

一、八寒地狱

- 一、额浮陀　此云为疱，寒苦触身，如疮疱故。

- 二、疱裂　梵语泥赖浮陀，谓寒苦所逼，疱即拆裂也。

- 三、阿吒吒　谓寒苦增极，舌作此声也。

- 四、阿波波　谓寒苦增极，唇作此声也。

- 五、呕喉　谓寒苦增极，喉作此声也。

- 六、青莲华　梵语郁波罗，谓寒逼皮肉开拆，色似此华也。

- 七、红莲华　梵语波头摩，谓寒逼肉色大拆，似此华也。

- 八、白莲华　梵语芬陀利，谓寒逼皮肉脱落，骨色似此华也。

此狱寿命，或云比热狱更长，或云减半。

二、八热地狱

- 一、等活　谓其中众生，互相嗔忿，斫剌磨捣。死已复活，活已复死，故名，其苦如是。至其寿命，更为可惊。计人间五十岁，为四王天一日夜；此狱以四王天寿五百年为一日夜，如是积数，至五百岁。

- 二、黑绳　如世解木，绳抨锯解，故名。至计其寿命，则人间百岁，为忉利天一日夜；此狱以忉利天寿一千年为一日夜，计此寿一千岁。

- 三、众合　众山四合，碎身成尘，故名。其寿命计人间二百年为夜摩一日夜；此狱则以夜摩天二千年为一日夜，寿二千岁。

- 四、号叫　在大镬中，沸汤烹煮，号啕叫唤，故名。其寿命人间四百年为兜率天一日夜；此狱以兜率寿四千年为一昼夜，寿四千岁。

- 五、大号叫　在热铁鏊中，受煎熬苦，极切大叫，故名。其寿量计人间八百年为化乐天一日夜；此狱以化乐天八千年寿为一日夜，寿八千岁。

- 六、炎热　谓烈火猛焰，烧炙糜烂，故名。其寿量计人间一千六百年，为他化天一日夜；此狱以他化天一万六千年为一日夜，寿一万六千岁。

- 七、极炎热　谓着于火中，内外烧害，故名。寿半中劫。

- 八、阿鼻　此云无间，谓受苦无有间歇也。有五义故，立无间名。

 + 一者趣果无间　谓有极重罪者，即向彼狱，受其果报，无有间歇。

 + 二者受苦无间　谓在彼狱，受诸痛苦，无有间歇。

 + 三者时无间　谓至彼狱，受苦时节，无有间歇。

 + 四者命无间　谓彼地狱，寿命一中劫，无有间歇。

 + 五者形无间　谓彼地狱，受罪众生，生而复死，死已还生，身形无有间歇也。

三、十六游增小狱　八热狱每四方各有四小狱，共为十六小狱，即八大狱总有百二十八。名为游增，言游增者，谓受罪众生，游彼狱时，其苦转增故也。

- 一、黑沙　谓热风吹热黑沙，焦烂皮骨也。

- 二、沸屎　谓沸屎铁丸满前，驱逼于罪人也。

- 三、铁钉　谓铁钉钉着，周遍身体也。

- 四、焦渴　谓渴以溶铜灌口也。

- 五、饥饿　谓饥服铁丸也。

- 六、一铜镬　谓投于镬中，涌沸坏烂也。

- 七、多铜镬　谓经许多铜镬之苦也。

- 八、石磨　谓受热石压磨也。

- 九、脓血　谓脓血沸涌，汤烂身体，复食脓血，通彻过腹也。

- 十、量火　谓有大火聚，遍烧身体也。

- 十一、灰河　谓灰河沸涌，恶气蓬\[火*孛\]，铁剌纵横，剑树刀林，恶兽毒鸟，受炙剌啮啄之苦无量也。

- 十二、铁丸　谓热铁丸烂坏身体，举身火然。

- 十三、釿斧　谓为热铁釿斧斫斩。

- 十四、豺狼　谓豺狼\[齒*齊\]啮，肉堕血流也。

- 十五、剑树　谓入于剑林，暴风吹树，刃伤身体也。

- 十六、寒冰　谓有大寒风吹体，皮肉堕落也。

四、更有孤独、鬲子、轻系等狱，处所不定。依瑜伽说，游增孤独，寿命不定，随业长短。

##### 第二段 畜生道

畜生道概义，前已略叙，兹再稍及其详。此道遍在诸处，披毛带角，鳞甲羽毛，四足多足，有足无足，水陆空行，互相吞啖，受苦无穷，愚痴贪欲。作中品五逆十恶者，感此道生，种类至繁，无量无数，兹约数义以括之：

一、就形言　有披毛戴角鳞甲羽毛等之别。

二、就依处言　有水陆空行等之别。

三、就陆地言　重者土内，中者山林，轻者人所畜养。

四、就昼夜言　谓昼行、夜行、昼夜行。

五、就强弱言　强者伏弱，饮血啖肉，互相吞啖，怖畏百端，称为血途。

六、就寿命言　寿限多无定限，其极长者，有一中劫。

七、就胜劣言　虽属旁生，由福德力，或为龙王、象王、金翅鸟王、狮子王等。

八、就生出言　有胎、卵、湿、化等。

九、就趣报言　此道遍五道中有之。

##### 第三段 饿鬼道

饿鬼亦遍诸趣，有福德者，作诸处神；无福德者，居不净处，常受饥饿，其苦无量，谄诳心意。作下品五逆十恶者，感此道生，其寿量以人间一月为一日，寿五百岁。有云寿命不定，极长者七万岁。其种类亦多差别，大别可分为三种九类：

一、无财鬼一种分三类，言无财者，以不得饮食故。

- 一、炬口　谓于口中，常出猛焰。

- 二、针咽　头腹如山，咽喉如针。

- 三、臭口　口如臭尸。

二、少财鬼一种分三类，言少财者，以少得饮食故。

- 一、针毛　身毛如针，还自刺身，出血而食。

- 二、臭毛　身毛臭秽。

- 三、大瘿　项中有瘿，以手抉脓，还自食故！

三、多财鬼一种分三类，言多财者，以多得饮食故。

- 一、得弃　常得弃食。

- 二、得失　常得遗失之食。

- 三、势力　此一又分为三：

 + 一、夜叉　又名药叉，译作勇健暴恶贵人。有三种：一在地，二在虚空，三在天。

 + 二、罗刹　一名罗刹娑，译作可畏食人鬼。恶鬼之通名也。

 + 三、毗舍阇　译作啖精鬼，食人精气之鬼也。

##### 第四段 修罗道

修罗果报甚胜，邻次诸天，常好战斗，怕怖无极。在因之时，怀猜忌心，虽能行善，为欲胜他。作下品十善者，感此道生。其种类颇难细列，兹以四类别之：

一、畜修罗　因湿气有，畜生趣摄。

二、鬼修罗　从卵而生，鬼趣所摄。

三、人修罗　从胎而出，人趣所摄。

四、天修罗　因变化有，天趣所摄。

##### 第五段 人道

人道苦乐相间，在因之时，能行五戒，作中品十善者，感此道生。有四洲、四轮及与十仙之分。盖就处言，则有四洲；就时言，则有四轮；就修言，别有十仙。

一、四洲　四洲中，论福报，北洲最胜，南洲最劣；论佛法，南洲最胜，北洲最劣。

- 一、北俱卢洲　亦云郁单越，此翻胜处，亦翻高上，比余洲福最胜故。寿满千岁，无有中夭，不造十恶，命终必生天上。但以纯乐无苦，不畏无常，佛法所不能化，故为八难之一。

- 二、西牛货洲　梵语瞿耶尼。寿五百岁，然有中夭，佛法稍行。

- 三、东胜神洲　梵语弗于逮，此翻为胜，胜南洲故。寿二百五十岁，亦有中夭，余同西洲。

- 四、南瞻部洲　瞻部亦云阎浮提，此翻胜金。寿无定限，劫初成时，寿无量岁。减劫极时，不满十岁。增劫极时，八万余年。今时人寿不满百年，仍多中夭，故论果报，不及东洲，何况西北二洲。然有三事，尚胜诸天，何况北洲。一、能断淫，二、识念力，三、能精进，所以诸佛唯出南洲也。此洲之人，根性猛利，易坠易升。

二、四轮王　即转轮王，亦云转轮胜王。此王身具三十二相也，即位时感得天之轮宝，转其轮宝，以降伏四方，故曰转轮王。又能飞行于空中，增劫至人寿八万岁以上出世，减劫由人寿无量岁至八万岁时出世。其轮王与轮宝，各有金、银、铜、铁四种，次第领一、二、三、四之大洲，即金轮王四洲，银轮王东、西、南三洲，铜轮王东、南二洲，铁轮王南洲一洲也。

- 一、铁轮王　感得铁轮宝，统御南洲之圣王也。增劫至人寿二万岁出现，或减劫时，人寿八万岁以上出现。统御一洲，奋戈乃定，十善化世，使不起三品恶业。

- 二、铜轮王　感得铜轮之宝，而王二洲之圣王。又十住为铜轮位，统御东南二洲。震威乃服，亦以十善化世，功胜铁轮。

- 三、银轮王　感得银轮宝而王三洲之圣王。通使即服，亦以十善化世，功胜铜轮。

- 四、金轮王　感得金轮宝而王四洲。望风顺化，具足七宝千子，能使天下皆行十善，功德最大，犹胜银轮。

三、十仙　十仙虽离人世，不离人类。大佛顶经云：‘复有行人，不依正觉，修三摩地，别修妄念，存想固形，游于山林，人不及处，有十种仙：

- 一、地行仙　坚固服饵，而不休息。食道圆成，名地行仙。

- 二、飞行仙　坚固草木，而不休息。药道圆成，名飞行仙。

- 三、游行仙　坚固金石，而不休息。化道圆成，名游行仙。

- 四、空行仙　坚固动止，而不休息。气精圆成，名空行仙。

- 五、天行仙　坚固津液，而不休息。润德圆成，名天行仙。

- 六、通行仙　坚固精色，而不休息。吸粹圆成，名通行仙。

- 七、道行仙　坚固咒禁，而不休息。术法圆成，名道行仙。

- 八、照行仙　坚固思念，而不休息。思忆圆成，名照行仙。

- 九、精行仙　坚固交遘，而不休息。感应圆成，名精行仙。

- 十、绝行仙　坚固变化，而不休息。觉悟圆成，名绝行仙。’

是等皆于人中炼心，不修正觉，别得生理，寿千万岁，休止深山，或大海岛，绝于人境，斯亦轮回，妄想流转。不修三昧，报尽还来，散入诸趣。大约此辈身见最重，纵令能舍虚名浮利，持戒摄心，不过欲固身形，贪图长寿而已。妄认四大为自身相，岂知四大本非我身。妄认六尘缘影为自心相，岂知缘影决非我心。虽获寿千万岁，何异圣人一弹指顷。所以随业升沉，毫忽不能违也。

##### 第六段 六欲天

六欲天者，福德与诸天为一趣。而饮食、男女、睡眠三事，与色、声、香、味、触五欲，与余五道为一界。故论六趣则为天趣，论三界则属欲界也。

一、四王天　四王即护世四大天王也。并其眷属，总名四王天。此皆上品十善所感，或是不杀戒增上功德所感，或是一日一夜斋戒之力所感。身长五十七丈（约周尺算），以人间五十年，为一昼夜，寿五百岁，计人间数，即是九百万年。然亦有中夭者，死时五衰相现，甚大苦恼，阴阳如人世。

- 一、东方持国天王　主乾闼婆众。

- 二、南方增长天王　主鸠槃茶众。

- 三、西方广目天王　主龙众。

- 四、北方多闻天王　主夜叉众。

二、忉利天　梵语忉利，此翻三十三，因此天有三十三天也。（中一四方各八）。亦是上品十善所感，或是不杀不盗两戒增上功德所感，或是一日一夜斋力所感。天身长百五十丈，唯帝释身长三百丈。以人间百年为一日夜，寿一千岁，合人间三千六百万年。中夭并五衰相，与前天同。后诸天中，亦皆准知，此天以相抱为阴阳。

- 一、善法堂天　帝释天王所居，在各天中央。

- 二、南八天　山峰天、山顶天、善见城天、钵私他天、俱吒天、杂殿天、欢喜园天、光明天。

- 三、西八天　波利耶多天、离险岸天、谷崖岸天、摩尼藏天、旋行天、金殿天、鬘形天、柔软天。

- 四、北八天　杂庄严天、如意天、微细行天、歌音喜乐天、威德轮天、日行天、阎摩那娑罗天、速行天。

- 五、东八天　影照天、智慧行天、众分天、曼陀罗天、上行天、威德颜天、威德焰轮光天、清净天。

三、夜摩天　梵语夜摩，此翻时分，但以莲花开合，分昼夜故。此是上品十善，兼学坐禅所感，或是不杀、不盗、不邪淫、三戒增上功德所感，或亦八戒、十戒等功德所感。身长二百二十五丈，以人间二百年为一昼夜，寿二千岁，以身相近为阴阳。

四、兜率天　梵云兜率，此翻知足，谓于五欲境知止足故。上品十善兼得细住所感，或是身三、口四、七支戒品增上功德所感，或亦八戒、十戒等力所感。身长三百丈，人间四百年为一日夜，寿四千岁，以执手为阴阳。

内院　兜率天中，别有一生补处菩萨所居，名为内院。故大佛顶经云：‘乃至劫坏，三灾不及也。’菩萨修行十善，乐习禅观，发心亲近补处大士，乃得上生。

五、化乐天　谓此天自化五尘而娱乐故。上品十善，兼成欲界中定所感。身长三百七十五丈，人间八百年为一日夜，寿八千岁，以相熟视为阴阳。

六、他化自在天　谓此天假他所化乐事，以成己乐，即欲界天主。上品十善兼成未到地定所感。身长四百五十丈，人间一千六百年为一日夜，寿一万六千岁，以暂瞬目为阴阳。

魔罗天　第六天上，别有魔罗所居天，他化天摄。大佛顶经云：‘纵有禅定多智现前，若不断淫，必落魔道。上品魔王，中品魔民，下品魔女。彼等诸魔，亦有徒众，各各自谓成无上道。’又云：‘善男子！穷诸行空，己灭生灭，而于寂灭，精妙未圆。观命互通，却留尘劳，恐其销尽。是人则堕真无真执，发邪思因，立炽尘果，违远圆通，背涅槃城，生天魔种。’大约或行福德，或修禅定，或学智慧，但由不能专持梵行，深堕爱网，遂成魔侣也。既恋尘劳，必与出世净法，为怨为障。

#### 第三条 色界

色界四禅，共十八天，谓初禅三天，二禅三天，三禅三天，四禅九天。

一、初禅三天　自此已上，身衣随意，无复男女，但以禅定法喜为食，内有觉观心故，外感火灾所坏。

- 一、梵众天　超六欲天，远离饮食、淫欲、睡眠三种过患，故名为梵。梵者清净离染之谓也，通而言之，四禅皆名梵天，皆清净故。别而言之，初禅创离欲染，独得梵名。众犹民也，谓此天是初禅天主民众也。盖以欲界习定，创得初禅，禅力未深，故命终后，生为梵民，身半由旬，寿二十小劫。

- 二、梵辅天　辅、佐也，谓此天是初禅天主之辅佐臣僚也。盖以在欲界中，既得初禅，数数修习，禅力渐深。故命终已，得为梵臣，身一由旬，寿四十小劫。

- 三、大梵天　谓此天是初禅天之主也，名尸弃。劫初先生，劫尽后灭，主领大千世界中之一小世界也。盖以在欲界中，数习初禅，次复诃厌觉观，舍弃初禅，入中间禅。已离觉染，未离观染，名为无觉唯观三昧，于中为求作梵王故。兼修四无量心，故感生此天。身一由旬半，寿六十小劫，但其恒怀大慢，自谓我是一切众生之父，由其为世界主。凡遇佛出，必先请转法轮（觉观亦云寻伺）。

二、二禅三天　内有喜故，外感水灾所坏。

- 一、少光天　谓此天光明少故，不论人中天上，欲界初禅，但于无觉唯观三昧。不住不着，专精求进，创得无觉无观三昧，入第二禅（从二禅去，乃至非想非非想定，一切皆名无觉无观三昧）。禅力未深，命终得生少光天中。火灾不到，寿二大劫，身二由旬。

- 二、无量光天　谓此天光明增胜，无限量故。人中天上，数习第二禅力，命终得生此天。寿四大劫，身四由旬，余如前说。

- 三、光音天　谓此天以光明为语音故，人中天上，深入第二禅力，兼修四无量心，命终得生此天。寿八大劫，身八由旬。

三、三禅三天　内有乐故，外感风灾所坏。

- 一、少净天　谓此天意识乐受清净故，不论人中天上，梵天光天，但于二禅，不住不着，一心精进，创证第三禅者，命终即生此天。水灾不到，身长十六由旬，寿十六大劫。

- 二、无量净天　谓此天净胜于前，不可量故。数修第三禅力，命终得生此天。身三十二由旬，寿三十二大劫。

- 三、遍净天　谓此天乐受最胜，净周遍故。深入第三禅力，兼修四无量心。命终得生此天。身六十四由旬，寿六十四大劫。

四、四禅九天　三灾俱不能到。

- 一、无云天　自此天以上，云居轻薄，故名无云。不论人中天上，初二三禅，但于三禅，不昧不着，一心精进，创证第四禅者。命终得生此天，果报微妙，宫殿随身，并如云之地，亦所不须，三灾俱不能到。身一百二十五由旬，寿一百二十五大劫。

- 二、福生天　谓此天修胜福力，而生其中，从因得名。数修第四禅力，命终得生此天。身二百五十由旬，寿二百五十大劫。

- 三、广果天　谓此天果报广大，无能胜故。深入第四禅力，兼修四无量心，命终得生此天。身五百由旬，寿五百大劫。

此上三天，凡夫所居。

- 四、无想天　由于人中天上，秉外道邪说，厌患粗想，数修习力，伏除欲界初二三禅贪染，依第四禅，灭除前六识、心、心所法，令不现行，心灭为首，名无想定。得此定也，不退不失，命终即生无想天中。身亦五百由旬，寿亦五百大劫。初生半劫，犹有微想，作意入定，六识不行。共经四百九十九大劫，如其本时习定之相，不动不摇，无所分别。至后半劫，由种子力，想心复生，便从此没，决堕欲界。

此天外道所居。

- 五、无烦天　谓此天离欲界苦，及色界乐，苦乐两灭，无烦恼故。身千由旬，寿千大劫。但自此而上，更有增进，永不退转，乃三果圣人，杂修有漏无漏禅下品所感而生。谓人先入第四禅已，于此定中，先起多念无漏心，相续现前。次起多念有漏心，相续现前。又起多念无漏心，相续现前。如是渐渐减至二念无漏，二念有漏。二念无漏时，名杂修加行成满。次起一念无漏，一念有漏。一念无漏，名为根本成满，以用无漏，夹熏有漏。色定转明，果报转胜，由此资于故业。故命终后，得生此天，自此以去五天，称为五不还天。

- 六、无热天　谓此天研究心境，无依无处，清凉自在，无热恼故。乃杂修禅中品所感，用前下品根本三心为加行，更引一念无漏，一念有漏。一念无漏，三心为根本，资其故业，即生此天。身二千由旬，寿二千大劫，余如上说。

- 七、善见天　谓此天妙见十方世界圆澄，无尘垢故。乃杂修上品所感，用前六心，皆为加行，更引三心为根，资其故业，得生此天。寿四千大劫，身四千由旬。

- 八、善现天　谓此天空无障碍，精见现前故。乃杂修上胜品所感，用前九心，皆为加行，更引三心为根本，资其故业，得生此天。身八千由旬，寿八千大劫。

- 九、色究竟天　谓此天于诸尘几微之处，研穷究竟故。乃杂修禅上极品所感，用前十二心，皆为加行，更引三心为根本，资其故业，均生此天。身一万六千由旬，寿一万六千大劫。

此上五天，名五不还天，为三果圣人所居。

又色究竟中，有摩醯首罗，此翻大自在天。

#### 第四条 无色界

无色四天：

一、空无边处天　谓此天厌于色身系缚，不得自在，心缘虚空，与无色相应，住空处定。故不论人中天上，初二三四禅中，但除无想五不还天。余修空处定者，若得成就，则命终便生此天。既无色阴，不可说有方隅处所，唯有微细第六意识，所缘无边虚空，为其处也。寿二万大劫。

二、色无边处天　谓此天厌虚空无边，于是即舍虚空，转心缘识，以识为处故。不论欲界色界空处但修识处定成，命终即生此天。唯以微细第六意识，所缘无边心识，为其处也。寿四万大劫。

三、无所有处天　谓此天厌于识处无边，于是舍识，入无所有处。谓不用前空处识处故，不论欲界、色界、空处、识处，但修无所有处定成，命终即生此天。唯以微细第六意识，所缘非空非色境界，为其处也。其王三昧，名之为乐。寿六万大劫。

四、非想非非想处天　谓此天居无色界之极顶，非无所有处之无想，非识处之有想。唯以极微细第六识，所缘非有非无境界。为其处也，不论欲色二界，空等三处，但修非非想处定成，命终即生此天。寿八万大劫，居三有极顶，更无可进。

钝根阿那含　按经论中，三果圣人，断下四地思尽，得第四禅。于中有二根性，一者乐慧，则修夹熏禅，生五净居（即无烦等五不还天）。二者乐定，则修四空定，生无色界。乐慧根利，即于色界，速出生死。乐定根钝，故于无色界，迟出生死也。此即四空界摄，无别处所，不同净居，别为一有。然虽在无色界，不同凡夫外道，乃受轮回，是故须别明之。