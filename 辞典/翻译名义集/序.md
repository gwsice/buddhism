## 序

宋唯心居士荆溪周敦义述 

余阅大藏。尝有意效崇文总目。撮取诸经要义。以为内典总目。见诸经中每用梵语。必搜检经教。具所译音义表而出之。别为一编然未及竟而显亲深老。示馀平江景德寺普润大师法云所编翻译名义。馀一见而喜曰。是馀意也。他日总目成。别录可置矣已。而过平江。云遂来见。愿求叙引。余谓此书不惟有功于读佛经者。亦可护谤法人意根。唐奘法师论五种不翻。一秘密故。如陀罗尼。二含多义故。如薄伽梵具六义。三此无故。如阎净树。中夏实无此木。四顺古故。如阿耨菩提。非不可翻。而摩腾以来常存梵音。五生善故。如般若尊重智慧轻浅。而七迷之作。乃谓释迦牟尼此名能仁。能仁之义位卑周孔。阿耨菩提。名正遍知。此土老子之教先有。无上正真之道无以为异。菩提萨埵。名大道心众生。其名下劣。皆掩而不翻。夫三宝尊称。译人存其本名。而肆为谤毁之言。使见此书。将无所容其啄矣。然佛法入中国。经论日以加多。自晋道安法师。至唐智升。作为目录图经。盖十馀家。今大藏诸经。犹以升法师开元释教录为准。后人但增宗鉴录。法苑珠林。于下藏之外。如四卷金光明经摩诃衍论。及此土证道歌。尚多有不入藏者。我国家尝命宰辅为译经润文使。所以流通佛法至矣。将未有一人继升之。后翻译久远。流传散亡。真赝相乘。无所放据。可重叹也。云虽老矣。尚勉之哉。绍兴丁丑重午日序。

&emsp;&emsp;雪山大士。&emsp;&emsp;求半偈而施身。

&emsp;&emsp;法爱梵志。&emsp;&emsp;敬四句而析骨。

&emsp;&emsp;久沈苦海&emsp;&emsp;今遇慈舟。

&emsp;&emsp;秉志竭诚&emsp;&emsp;采经集论。

&emsp;&emsp;宜安像前&emsp;&emsp;烧香礼拜。

&emsp;&emsp;息尘劳之杂念。&emsp;&emsp;游般若之法林。

&emsp;&emsp;终卷掩帙&emsp;&emsp;摄心静坐。

&emsp;&emsp;照元明之本体。&emsp;&emsp;复常寂之性原。

&emsp;&emsp;虽万有以施为。&emsp;&emsp;然一无而亦绝。

无机子法云奉勉。