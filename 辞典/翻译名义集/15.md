## 卷第十五

### 唐梵字体篇第五十五


西域五竺。经尚天书。东夏九州。字法鸟迹。自古罕觌。因译方传。琅函具存。此集略辨。 

卍。熏闻曰。志𫍯纂要云。梵云室利靺瑳。此云吉祥海云。如来胸臆有大人相。形如![image][link1]字名吉祥海云。华严音义云。案卍字。本非是字。大周长寿二年。主上权制此文。著于天枢音之为万。谓吉祥万德之所集也。经中上下据汉本总一十七字。同呼为万。依梵文有二十八相(云云) 

![image][link1]。苑师云。此是西域万字。佛胸前吉祥相也![image][link2]。音万。是吉祥胜德之相。由发右旋而生。似![image][link2]字。梵云塞缚悉底迦。此云有乐。有此相者。必有安乐。若卍[乏-之+九]万万字。是此方字。宋高僧传。明翻译四例。一翻字不翻音。诸经咒词是也。二翻音不翻字。如华严中[乏-之+九]字是也。以此方万字翻之。而字体犹是梵书。三音字俱翻。经文是也。四音字俱不翻。西来梵夹是也。 

章安疏云。言伊字者。外国有新旧两伊。旧伊横竖断绝相离。借此况彼。横如烈火竖如点水。各不相续。不横不同烈火。不竖不同点水。应如此方草下字相细画相连。是新伊相。旧伊可譬昔教三德。法身本有。般若修成。入无馀已方是解脱无复身智。如竖点水纵而相离。又约身约智分得有馀解脱。横一时有三法各异。如横烈火各不相关。新伊者譬今教三德法身即照亦即自在。名一为三。三无别体。故不是横。非前非后。故是非纵。一即三。如大点。三即一如细画。而三而一而一而三。不可一三说。不可一三思。故名不可思议不可思议者即非三非一。名秘密藏。如世伊字。谷响云。西方字有新旧。亦犹此土之篆隶也。莫不以篆为旧以隶为新。 

### 烦恼惑业篇第五十六


烦恼菩提体元一矣。涅槃生死。见有二焉。若知如实性。了幻化相。以施慈慧。治贪嗔痴。故大集云。远离一切诸烦恼。清净无垢犹真实。其心则作大光明。是名宝炬陀罗尼。 

阿梨耶。起信云。以依阿梨耶识故。说有无明。不觉而起(一业识相)能见(二转识相)能现(三现识相)能取境界起念相续故说为意。此明无明为缘生三细。号无明惑。境界为缘。生六粗(一智相二相续相三执取相四计名字相五起业相六业系苦相)名见思惑。无明是根本惑。障中道理。当修中观破此别惑。见思是枝末惑。障真谛理。当修空观。破此通惑。通别之惑如亡。真中之理自显。 

萨迦耶。竦疏具云。萨迦耶达利瑟致。此云身见。百法疏云。谓于五蕴执我我所一切见趣所依为业。 

达梨舍那。此云见见有五种。一身见(执我我所为身见)二边见(边见随身计断常)三见取(见取执劣以为胜)四戒取(戒取于非因计因)五邪见(邪见拨无因果法)具此五种名曰见惑。止观云。见则见理。见实非惑。见理之时。能断此惑。从解得名。名为见惑。复次见惑。非但随解得名。亦当体受名。称之为假。假者虚妄颠倒。名之假耳。当知见惑乃有三种。一俱生见。二推理见。三发得见。一俱生见者。止观云。五钝何必是贪嗔。如诸蠕动实不推理而举[虫

敖]张鬐怒目自大。底下凡夫。何尝执见。行住坐卧。恒起我心。故知五钝非无利也(记云。钝中有利。如虫兽凡夫。亦能起我。我即是利。虽利属钝。又云。底下之人。虽起于利。此利属钝。从于钝使背上而起)二推理见。止观云。今约位分之。令不相滥。未发禅来虽有世智推理辩聪。见想犹弱。所有十使。同属于钝(记云。未得禅来纵起宿习所有烦恼。及因见阴起于我见仍属钝使。初果所断凡夫共有冥伏在身。障真无漏。若见谛理此惑自除。故名此惑以之为见。故不同于禅后所起)。三发得见。止观云。从因定发见。见心猛盛。所有十使。从强受名。皆属于利(记曰。若诸外道。由未见谛得禅定已虽断钝使。仍未曾断一毫见惑。见惑现前故不同于未发禅来所有见惑及冥伏者。是故不以八十八使中见惑为例。故八十八使义属阴境摄)。略言三结。广说八十八使(今述颂曰苦具十使。集灭七。身边戒取三使无。道谛但去身边二。上不嗔成八十八) 

略言三结者。一身见。二戒取。三疑使。更加贪嗔名五下分。如妙乐云。言下分者。贪虽通上。不是唯上。嗔一唯下。更不通上。馀三遍摄一切见惑。今问见通五利。何故俱舍但言三结。答如论颂曰摄根门故。言根门者身见即苦门。戒禁取即苦道二门。疑通四门谓四谛也。所言摄根者。边见依身见转。见取依戒禁转。邪见依疑转。故此三结即摄五见。问见惑既历三界四谛安云馀三遍摄一切。见惑虽复通上而复牵下耶。答所迷之谛。虽通三界。能牵之惑。正在欲界。故云纵断贪等至无所有。由身见等。还来欲界。问如妙玄云断见谛惑。而复兼除四思。未审何法为思耶。答。此以四趣之思为四思也。以妙玄因明因益。是故凡位持戒则伏四趣之业。初果修观则断四趣之思。以俱生推见二思随见落故。乃曰兼除。应知思惑乃有三种。一俱生思。与形俱生。如男女托胎。妄于父母越爱恶心。斯是邪思。还归见惑。二依见思。止观云。五利岂唯见惑。何尝无恚欲耶(记云。利中有钝。如诸外道依于诸见而起嗔恚)。问止观云。若利中有钝。见谛但断于利钝犹应在。答准止观云。毗昙谓利上之钝名背上使。见谛断时。正利既去。背使亦去。三界系思。即是三界九品思惑。此名钝使。亦名事障。号正三毒(俱生如杜牧云)夫七情爱怒二者生而自能。是二者性之根恶之端也。乳儿见乳必拏求。不得即啼。是爱与怒与儿俱生也。问五上分者。一掉举(高举是贪家等流)二慢。三无明。四色染。五无色染(由贪重故两界别说)何故上界而无疑耶。答疑随见落故无此惑。净名疏以五盖配四分。贪欲嗔恚睡疑属痴(记云。由痴故睡。由痴故疑)掉散是我取(记云。以我取心遍起三毒故名掉散)止观云。掉有三种。一身掉。身好游走诸杂戏谑。坐不暂安。二口掉好喜吟咏。竞争是非。无益戏论世间语言等。三者心掉心情放逸。纵意攀缘思惟文艺世间才技诸恶觉观等名为心掉。此四各出二万一千。新华严云。贪行多者。二万一千。嗔行多者。二万一千。痴行多者。二万一千。等分行者。二万一千。了知如是悉是虚妄。垂裕释十缠是思惑。忿恚曰嗔。隐藏自罪曰覆。意识昏迷曰睡。五情暗冥曰眠。嬉游曰戏。三业躁动曰掉。屏处起罪不自羞曰无惭。露处起罪不羞他曰无愧。财法不能慧施曰悭。他荣心生热恼曰嫉。俱舍颂曰。缠八无惭愧嫉悭并悔眠。及掉举昏沉。或十加忿覆。楞严明十习。一淫习(节疏云。淫习即所发之业。具足贪痴)。二贪(即是爱根本之数)。三慢(恃己凌他高举为性)。四嗔(热恼居怀性不安隐)。五诈习(诈谓谄曲罔冒于他矫设异仪谄曲为性)。六诳(诳谓矫诳。心怀异谋。多现不实矫现有德。诡诈为性。邪命为业)。七怨(即恨也。由忿为先。怀恶不舍。结冤为性。不能含忍。常热恼故)八见(即五种见。辅行云。大经二十三云。谓离五事。即五见也。因是五见生六十二。章安云。此有二意。一者我见。有五十六。谓欲界五阴各计四句。合为二十。色界亦尔。无色除色。但有十六。故知三界合五十六。边见有六。三界各二。谓断常添前合成六十二见。二者三世五阴。各计断常。用有无二见。而为根本。此准大论六十八文。谓色如去等四句。四阴亦然合二十句。此即计过去世也。又计色常等四句。四阴亦然。合二十句。此即计现在世也。又计色有边等四句。四阴亦然。合二十句。即计未来也。三世六十并有无二)。九枉(谓逼压良善。害所摄也亦嗔之类)。十讼习(谓相论得失。忿恨为先。恼之一法性相应故) 

尼延底。此云深入。贪之异名。乐着名贪。能贪之人有二种。一者有力。二者无力。所贪之境。禅门明三种。一外贪欲。男子缘女人。女人缘男子。二内外贪欲。外缘男女身相。复缘内身形貌。三遍一切处贪欲。众生处处著。俱舍明四种。一显色。谓靑黄赤白也。二形色谓长短方圆等。三妙触。四供奉。大论明六种。一着色若赤若白若黄若黑。二或著形容。细肤纤指修目高眉。三或著威仪。进止坐起行住礼拜俯仰扬眉顿睫亲近按摩。四或著言语。软声美词应意承旨。五或著细滑。柔肤软肌热时身凉。寒时体温。六或著人相。若男若女。 

羯吒斯。此云爱之别名。涅槃云。爱河洄澓没众生。无明所盲不能出贪与于爱。圭峰圆觉约四句释。一贪非爱(如人贪忙非是爱忙)二爱非贪(如人爱看相打相杀谁肯贪求)三亦贪亦爱(即名利财色)四非贪非爱(即违情之境)管子云。利之所在。虽千仞之山无所不上。深源之下无所不入。商人通贾倍道兼行。夜以续日。千里不远。利在前也。渔人入海。海水百仞。冲波迸流。宿夜不出。利在水也。渔父人有八疵。非其事而事之。谓之总(总滥也非是己事而强知之谓之叨滥也)莫之顾而进之谓之佞(强进忠言人不采顾谓之佞)希意导言。谓之谄(希望前人意气而导达其言)不择是非而言谓之腴(调苟顺物不简是非)好言人之恶谓之谗(闻人之过好扬显之)析交离亲谓之贼(人有亲情交故辄欲离而析之。斯助害也)称誉诈伪以贩恶人谓之匿(与己亲者虽恶而誉与己疏者虽善而毁)不择善否两容。颜适偷拔其所欲。谓之险(否恶也。善恶二边两皆容纳。和颜悦色。偷拔其意之所欲随而佞之。斯险诐之人也)此八疵者。外以乱人。内以伤身。君子不友。明君不臣。渔父事有四患。好经大事。变更易常。以挂功名谓之叨(注云伺候安危经营大事变改之际建立功名谓叨滥之人)专知擅事侵人自用谓之贪(注云专己独擅自用陵人谓之贪)见过不更闻谏愈甚谓之狠(注云有过不改闻谏弥增狼戾之人)。人同于己则可。不同于己。虽善不善。谓之矜(注曰物同于己虽恶而善。物异乎己虽善而恶。谓之矜夸之人) 

提鞞沙。此云嗔恚。恚怒恨也。禅门明三种嗔。一非理嗔。他不来恼而自生嗔。二顺理嗔。外人来恼尔乃生嗔。亦如净土有正三毒。三诤讼嗔。著己之法谓是。在他之法言非。由兹不顺而生恼觉。 

慕何。此云痴。禅门明三种痴。一计断常。过去诸法为灭有耶。现在诸法不灭有乎。推寻三世。若灭即断不灭乃常。二计有无我及阴等有耶无耶。如是乃至非有非无。三计世性作是念言。由有微尘。即有实法。有实法故。乃有四大有四大故。乃有假名众生世间。因兹思念而行邪道。阿含正行经佛坐思念。人痴故有生死。何等为痴。本从痴中来。今生为人。复痴心不解。自不开不知死当所趣向。见佛不问。见经不读。见沙门不承事。不信道德。见父母不敬。不念世间苦。不知泥犁中拷治剧。是名痴。故有生死不止。生死如呼吸间。膬(音脆)不过于人命。然此贪嗔痴。名为三毒。中阴经云。三毒之重者。痴病是其原。又此三毒。须分二种。一者三毒惑。别行记云。任运起者。名为烦恼。止观云。昏烦之法。恼乱心神。与心作烦。令心得恼。二者三毒业。别行记云。卒起决定能动身口。名三毒业。瑞应云。贪欲致老。嗔恚致病。愚痴致死。义推等分致生。又复须知。业有多种。如智论云。黑业者是不善业。果报地狱等受苦恼处。是中众生以大苦恼闷极故名为黑受善果报处。所谓诸天以其受乐随意自在明了故名为白业。是业是三界天。善不善受果报处。所谓人阿修罗等八部。此处亦受乐亦受苦。故名白黑业。问无漏业应是白。何以言非白非黑。答无漏法虽清净无垢。以空无相无作故无所分别。不得言白。黑白是相待法。此中无相待故不得言白。复次无漏业能灭一切诸观。观中分别。故有黑白。此中无观。故无白(云云)。然遗教云。我如良医。知病说药。妙玄云。作大医王。须解脉种种病。识种种药。精种种治。得种种差。仁王云。佛知众生有三种病。一者贪病。二者嗔病。三者痴病。既知此病。当投于药。故仁王云。治贪嗔痴三不善根。起施慈慧三种善根。治贪则教布施。故光明云。舍诸所重肢节手足。治嗔则教行慈悲。故法华云。常柔和能忍慈悲于一切。治痴则教修智慧。故遗教云。实智慧者。则是度老病死海坚牢船也。亦是无明黑暗大明灯也。虽有此药。服与不服。非医咎也。故华严云。譬如善方药自疾不能除。于法不修行。多闻亦如是。 

阿耆毗伽。此云邪命。以邪法活命根也。智论云。如经中说。舍利弗入城乞食。得已向壁坐食。时梵志女。名曰净目。见而问曰。沙门汝食耶。答言食。净目问。下口食耶。仰口食耶。方口食耶。四维口食耶。俱答云不。净目言。食法四种。我问汝。汝言不。我不解。汝当说。舍利弗言。有出家人。合药种谷植树。不净活命名下口食。有出家人。观视星宿日月风雨雷电霹雳。不净活命名仰口食。有出家人。曲媚毫势。通使四方。巧言多求。不净活命。名方口食。有出家人。学种种咒术。卜算吉凶。如是活命。名四维口食。姊我不堕是四不净食。我用清净乞士活命。是时净目闻说清净法食。欢喜信解。舍利弗因为说法。得须陀洹。又智论释八正道云。五种邪命以无漏智慧舍离。是为正命。问何等是五种邪命。答一为利养故诈现奇特。二为利养故自说功德。三为利养故占相吉凶。四为利养故高声现威令人畏敬。五为利养故称说所得供养。以动人心。邪因缘活命故是为邪命。 

阿罗伽。此云欲。希须为义。五情之所欲是名五欲。大论云。哀哉众生常为五欲所恼而欲求之不已。此五欲者。得之转剧如火炙疥。五欲无益如狗啮骨。五欲增争。如乌竞肉。五欲烧人。如逆风执炬。五欲害人。如践恶蛇。五欲无实。如梦所得。五欲不久。假借须臾。世人愚惑。贪著五欲至死不舍。为之后世受无量苦。譬如愚人贪著好果。上树食之。不肯时下。人伐其树树倾堕落。身首毁坏痛恼而死。然此五欲分界内外。如大论云。二乘但断界内五欲。故世间五欲所不能动。别惑未除。故为界外上妙色声之所染污。故迦叶云。三界五欲我已断竟不能动心。此是菩萨净妙五欲。吾于此事不能自安。此是迦叶为界外之声动。天女散华身子除云。此为界外之色动。又分别生死涅槃有异分别。亦是别见。斯为法尘所惑也。 

奢他。此云谄曲。罔冒他故矫设异仪曲顺时人。

[link1]:data:image/png;base64,iVBORw0KGgoAAAANSUhEUgAAAB4AAAAeCAIAAAC0Ujn1AAAAAXNSR0IArs4c6QAAAARnQU1BAACxjwv8YQUAAAAJcEhZcwAAEnQAABJ0Ad5mH3gAAAMVSURBVEhL7ZU9SBxBGIYXMSJyjcgVgohcYQqxExERC0EstDKHXBEVFFtBtLERC7EQLERsRMQiINxhEBHE4gohiNiJhYUWh4ikERHBiCRsntt3brI72ZgfDGnyFsd833z73Oz3M+v5f03/0Y7+Efru7m5wcHBzc9PYIS0tLY2Pjz88PMi8ubnp6+vL5/MypQj65ORkeXnZGL6fzWY9z0skEgcHB8YVaGdnBz+anp6WZ3FxEbO2thaCPCiChlVeXl5TUn9/f0dHB89UVVWNjIzU1dXJX1lZGZA9G0yAPDMzM4bloLe3t4mrrq5W3OXlJW+KE7G7v7+v9Y/E2efm5oRCMbne2NiwaEyeOT4+1tZvKQadTqeFbm1tbWlpIdcs8Hd2dr4uaX5+XsGPj48fAp2dnclj5aLPz88bGhrgrq2tjY2NtbW1seZN2SLXrEkXW0dHR4q/v7/v7u7Gz1PUI/x+Lvrw8FDnZS0WxdSWY0okDaeUTCafQ2cyGeq+vr7OWizaRluTk5P0xt7enkzJolOp1NbWlvEGiqDpSnrTNjLo+vp6JREPfvITBH6TRavmYUXQ1GR4eJg4+pQuLCsrsywNxejoKK9MPeREQ0ND+Ek3STeuktyE0MhkA27xJJ7X1dUlf1NTEyaVoH9UVWRrjn5y6rD0ACxrNjY2FgqFMPrq6qq5uVmRTIOcVvFo2pbonp4eXUAygbLml04Iokw7SdoNKx49MTFho0mRspHL5TBxsg6iImgyE64BikE7RXdMoTUyGigrmz0pBj01NUXcwMAADYN5fX2tC2thYaG9vV0V5rXYctDMRAAwctEUinIRZ+/129tbbhI8vb29tLnqBppLjiEoIkt67r5Gq6urBJFcmTSijsyw0Q/8jRLCWNL1RV5UdnQ/F7IRNONA9TmaCsJ9Ji4TdHp6qhihUUVFBcmR7KfAoL98fPcm6Z6aD5h9KWfuJYteWVkxrtKsIoP+9P5tzauYMoZF6i8uLowRiLTMzs5ysTw9PRmX7/NppsK7u7t8qYv2r6D/UCQk/V1CXkpuGV9Svv8VYYLSwJpe2EoAAAAASUVORK5CYII=
[link2]:data:image/png;base64,iVBORw0KGgoAAAANSUhEUgAAABwAAAAdCAIAAAA2M5tmAAAAAXNSR0IArs4c6QAAAARnQU1BAACxjwv8YQUAAAAJcEhZcwAAEnQAABJ0Ad5mH3gAAAPPSURBVEhLrZZbKORRHMdnxiCJ8LKMMRozQ+ReRLkkj0gaqSVEPLg8uDwihScPniiatCkbHqQl9gHrlls8uE9EkyHbFmm0Lrsz2+x3/r/jz4z/LnZ9Hvid3/md3/n9f+d7DmKr1Sp6ayTs95vy0qQHBwffOHp7e5nrL+Dzn+Xo6Cg4OPgdh5OTU0BAQEVFxdbWFpt+wvNJz87OwsPDqYKQkJC4uLiYmBjY/v7+s7Ozt7e3LO4Rjkmvrq7IuLy8/MoRFRVFGcHQ0BA8x8fHaWlp5MnKytrc3KQlPI5JZ2ZmyMjNzaVlzxIYGIiO0yrC7qB2d3fv7u7ITkxMJKOyshJV/+A4OTlpaGjo6uqCXV9fj8/38PBA4QUFBRTMYMk5enp63N3dVSpVamrq8PBwQkICAsrLyz/d09HRAQ8CRkdHvby8YEilUnhcXFxgNzU1UR67pKenp7GxsbatuI/y8fGBgZ4CLIPt5uaGvHNzcwienp5GBVwsIzQ0lPLYJV1aWuJPICcnp7CwEAZNhYWFwcaWsAcGBm5uboqKipydnblYGwqFYn9/n4Idr2lQUJDBYGADjsbGRvzU6/VoiK+vb1lZ2fj4uLe3NwQ7OTlJMaC7uxtbQnCw7ZJiZXJysqur69jYGKqIjIxE0NraGqaUSmV6ejqFLSwseHp6QklwIn5kZOTi4kKj0eCcWe1cvQyUgK5FR0frdDo0HrOlpaVoIsCnnZ+ff+ZYXV1dXFzELM4Q/VWr1bCRrrW1lfLYVbq8vFxdXY1LwsaPSElJQR/X19dxmPHx8SaTCV2Sy+VoAjYzGo2IwVXG3jAEnj6LxYKfpBXCbDZDmDAkEgkOExcUF29wcDAzMxMHizs2MTGB2aSkJAjAtoCr1w60v7i4uKWlpb29nTzQry1UJPLz80PjyEme2tpaPA7k4RFIurOzk5GRgQVisRiqggcNgSpJtrx0cDikP9TLrXtAICm4vr6emprCGqSoqanBEE7cIni0Wi2aSGEwZDIZXkJeoYRAT8Hh4WFbWxsUure3R7J/CmqHWlZWVjo7O/Py8pjXhkW4UpwyzWdnZ2MNVAnF8MCPE6MAPGZszQO/nvlzgreqqqoKAvp5D866ubkZt4NFCCCRGi0ixYN4HNnY2MBNZwMOPC54//v7+9lYEPX7D/o7VjcP//kAzxWzOCB4ZnEIfb4VsnHVlHz8otP6P+oEXuX8/Pz5+fm+vr6IiIjt7W028Yi6ujo0BzqlZ9eOAqVHSMmgwcw24UFevPBs8ErE3w2HJrlK9ue2/gPCOv1PXvofyisQiX4D+//AGI9xOQQAAAAASUVORK5CYII=
