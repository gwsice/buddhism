## 法苑珠林卷第四十八

### 诫勖篇第四十八(此有六部)

述意部 诫马部 诫学部 诫盗部 诫罪部 杂诫部。

#### 述意部第一

夫以立像表真化俗彝训。寄指筌月出道常规。但以妄想倒情沿流固习。无思悛革随业飘沦。是以涅槃经云。为善清升譬同爪土。为恶沉滞喻等地尘。良由六贼俱至十使交缠。或比行厕画瓶。或拟危城坯器。故将崩朽宅三火常然。逃隐空聚五刀常逐。井河引喻。逼形器于刹那。屠肆牛羊。切性命于漏刻。亦如鼠入脂角。至穷何趣。况复五浊交横四山常逼。而能安忍不生忧悔。所以大圣垂训。法喻所归止在诫约。身心无沿逸欲。鉴举力励专怔省过。但见临死眼光失落。眷属丛聚对颜难救。呜呼洟泗慨彼沉沦。既属斯苦何不自诫。过由我生改不藉他。犹有微善宅报在人。又逢遗法亲见三宝。脱生恶道对目莫知。由此悲痛无由怠堕矣。

#### 诫马部第二

如中阿含经云。时有调马师。名曰只尸。来诣佛所稽首佛足。退坐一面白佛言。世尊。我观世间甚为轻浅。犹如群羊。世间唯我堪能调马狂逸恶马。我作方便须臾令彼态病悉现。随其态病方便调伏。佛告调马师。聚落主。汝以几种方便调伏于马。马师白佛言。有三种法调伏恶马。何等为三。一者柔软。二者粗涩。三者柔软粗涩。佛告聚落主。汝以三种方便调马。犹不调者当如之何。马师白佛。有不调者便当杀之。所以者何。莫令辱我。调马师白佛言。世尊是无上调御丈夫。为以几种方便调御丈夫。佛告聚落主。我亦以三种方便调御丈夫。何等为三。一者一向柔软。二者一向粗涩。三者柔软粗涩。佛告聚落主。所谓一向柔软者。如汝所说。此是身善行。此是身善行报。此是口意善行。此是口意善行报。是名天。是名人。是名善趣化生。是名涅槃。是为柔软。第二一向粗涩者。如汝所说。是身恶行。是身恶行报是。口意善恶行。是口意恶行报。是名地狱。是名畜生。是名饿鬼。是名恶趣。是名堕恶趣。是名如来粗涩教也。第三彼柔软粗涩俱者。谓如来有时说身善行。有时说身善行报。有时说口意善行。有时说口意善行报。有时说身恶行。有时说身恶行报。有时说口意恶行。有时说口意恶行报。如是名天如是名人。如是名善趣。如是名涅槃。如是名地狱。如是名畜生饿鬼。如是名恶趣。如是名堕恶趣。是名如来柔软粗涩教。调马师白佛言。世尊。若以三种方便调伏众生。有不调者当如之何。佛告聚落主。亦当杀之。所以者何。莫令辱我。调马师白佛言。若杀生者。于世尊法为不清净。世尊法中亦不杀生。而今言杀其义云何。佛告聚落主。如来法中亦不杀生。然如来法中以三种教授。不调伏者。不复与语。不教不诫。岂非死耶。调马师白佛。实尔世尊。不复与语。永不教诫。真为死也。以是之故。我从今日离诸恶不善业也。闻佛所说欢喜而去。

又法句喻经云。佛问象师。调象之法有几。答曰。有三。何谓为三。一者刚钩钩口着其羁靽。二者减食常令饥瘦。三者捶杖加其楚痛。由铁钩钩口故以制强口。由不与食饮故以制身犷。由加捶杖故以伏其心。佛告居士。吾亦有三用调一切。亦以自调得至无为。一者以至诚故制御口患。二者以慈贞故伏身刚强。三者以智慧故灭意痴盖。持是三事度脱一切离三恶道。

#### 诫学部第三

如增一阿含经云。一偈之中便出生三十七品及诸法义。迦葉问言。何等是。时尊者阿难便说此偈。

&emsp;&emsp;诸恶莫作&emsp;&emsp;诸善奉行

&emsp;&emsp;自净其意&emsp;&emsp;是诸佛教

所以然者。诸恶莫作。戒具之禁清白之行。诸善奉行。心意清净。自净其意。除邪颠倒。是诸佛教。去愚惑想。云何迦葉。戒清净者。意岂不净乎。清净者。则不颠倒。以无颠倒愚惑想灭。诸三十七道品果便得成就。以成道果。岂非诸法乎。

#### 诫盗部第四

如杂阿含经云。时有异比丘。在拘萨罗国人间止一林中。时彼比丘有眼患。受师教云。应嗅钵昙摩华。时彼比丘受师教已。往至钵昙摩池侧。于池岸边逆风而坐。随风嗅香。时有天神主此池者。语比丘言。何以盗华。汝今便是盗香贼也。

尔时比丘说偈答言。

&emsp;&emsp;不坏亦不夺&emsp;&emsp;远住随嗅香

&emsp;&emsp;汝今何故言&emsp;&emsp;我是盗香贼

尔时天神复说偈言。

&emsp;&emsp;不求而不舍&emsp;&emsp;世间名为贼

&emsp;&emsp;汝今人不与&emsp;&emsp;而自一向取

&emsp;&emsp;是则名世间&emsp;&emsp;真实盗香贼

时有一士夫。取彼藕根重负而去。尔时比丘为彼天神而说偈言。

&emsp;&emsp;如今彼士夫&emsp;&emsp;断截分陀利

&emsp;&emsp;拔根重负去&emsp;&emsp;便是奸狡人

&emsp;&emsp;汝何故不遮&emsp;&emsp;而言我盗香

如彼天神说偈答言。

&emsp;&emsp;狂乱奸狡人&emsp;&emsp;犹如乳母衣

&emsp;&emsp;何足加其言&emsp;&emsp;且堪与汝语

&emsp;&emsp;袈裟污不现&emsp;&emsp;黑衣黑不污

&emsp;&emsp;奸狡凶恶人&emsp;&emsp;世间不与语

&emsp;&emsp;蝇脚污素帛&emsp;&emsp;明者小过现

&emsp;&emsp;如墨点珂贝&emsp;&emsp;虽小悉皆现

时彼比丘复说偈言。

&emsp;&emsp;善哉善哉说&emsp;&emsp;以义安慰我

&emsp;&emsp;汝可常为我&emsp;&emsp;数数说斯偈

时彼天神复说偈言。

&emsp;&emsp;我非汝买奴&emsp;&emsp;亦非人与汝

&emsp;&emsp;何为常随汝&emsp;&emsp;数数相告语

&emsp;&emsp;汝今当自知&emsp;&emsp;彼彼饶益事

#### 诫罪部第五

如阎罗王五使经云。佛告诸比丘。人生世间。不孝父母。不敬沙门。不行仁义。不学经戒。不畏后世者。其人身死当堕地狱。主者持行白阎罗王言其过恶。此人不孝等种种诸过。无有福德。不恐畏死。唯王处罚。阎罗王常先安徐以忠正语。为现五使者而问言。第一汝不见。世人始为婴儿。僵卧屎尿不能自护。口不知言不知好恶。汝见以不。人答已见。王言。汝自谓不如是。然人神从行终即有生。虽尚未见常当为善自端三业。柰何放心快志造过。人答。愚暗不知。王言。汝自愚痴纵意作恶。非是父母师长君天沙门道人等过也。罪自由汝。岂得不乐。今当受之。是为阎王现第一天使也。

第二阎王复问。子为人时。天使次到。汝能觉不。人答不觉。王曰。汝不见世人年老发白齿堕羸瘦偻步低行起居任杖不。人答有是。王曰。汝谓独免可得不老。凡人已生法皆老耄。常当为善端身口心奉行经戒。柰何自恣。人答。愚痴故尔。王曰汝自以愚痴作恶。非是父母君天沙门道人过也。罪自由汝。岂得不乐。今当受之。是为阎王现第二天使也。

第三阎王复问。子为人时。岂不见世间男女身有疾病身体苦痛坐起不安命近忧促众医不疗不。人答言有。王曰。汝可得不病耶。人生既老法皆当病。闻身强健当勉为善奉行经戒端身口意。奈何自恣。人答。愚暗故尔。王曰。汝自以为愚作恶。非关父母君天沙门道人过也。罪自由汝。岂得不乐。今当受之。是为阎王现第三天使也。

第四阎王复问。子为人时。岂不见世间诸死亡者。或藏其尸。或弃捐之。至于七日肌肉坏败。狐狸百鸟皆就食之。凡人已死身恶腐烂。汝岂不见。人答言有。王曰。汝谓独勉可得不死耶。凡人已生法皆当死。闻在世间常为善事。敕身口意奉行经戒。奈何自恣。人答。愚暗故尔。王曰。汝自作恶。非是父母君天沙门道人过也。罪自由汝。岂得不乐。今当受之。是为阎王现第四天使也。

第五阎王复问。子为人时。不见世间弊人恶子为吏所捕取案罪所刑法加之。或断手足。或劓耳鼻。或烧其形悬头日炙。或屠割支解种种毒痛不。人答言有。王曰。汝谓为恶独可解耶。眼见世间罪福分明。何不守善敕身口意奉行经戒。云何自快。人答。愚暗故尔。王曰。汝自用心作不忠正。非是父母君天沙门道人过也。今是殃罪。要当自受。是为阎王现第五天使也。

佛说经已。诸弟子等皆受教诫。各前作礼。欢喜奉行。

#### 杂诫部第六

大法句经偈云(总十一诫)

诫信。

&emsp;&emsp;士有信行&emsp;&emsp;为圣所誉

&emsp;&emsp;乐无为者&emsp;&emsp;一切缚解

&emsp;&emsp;比方世利&emsp;&emsp;惠信为明

&emsp;&emsp;是财上宝&emsp;&emsp;家产非常

&emsp;&emsp;欲见诸真&emsp;&emsp;乐听讲法

&emsp;&emsp;能舍悭妒&emsp;&emsp;此之谓信

&emsp;&emsp;无信不习&emsp;&emsp;好驳正言

&emsp;&emsp;如拙取水&emsp;&emsp;掘泉扬泥

&emsp;&emsp;贤夫习智&emsp;&emsp;乐仰清净

&emsp;&emsp;如善取水&emsp;&emsp;要冷不扰

&emsp;&emsp;信不染他&emsp;&emsp;莫如斯载

&emsp;&emsp;如大象调&emsp;&emsp;自调最胜

&emsp;&emsp;信财戒财&emsp;&emsp;惭愧亦财

&emsp;&emsp;闻财施财&emsp;&emsp;慧为七财

&emsp;&emsp;生有此财&emsp;&emsp;不问男女

&emsp;&emsp;终以不贪&emsp;&emsp;贤者识真

诫死。

&emsp;&emsp;所以非常&emsp;&emsp;谓兴衰法

&emsp;&emsp;夫生辄死&emsp;&emsp;此灭为乐

&emsp;&emsp;如河驶流&emsp;&emsp;往而不返

&emsp;&emsp;人命如是&emsp;&emsp;逝者不还

&emsp;&emsp;生者日夜&emsp;&emsp;命自刀削

&emsp;&emsp;寿之消尽&emsp;&emsp;如荥阱水

&emsp;&emsp;常者皆尽&emsp;&emsp;高者亦堕

&emsp;&emsp;合会有离&emsp;&emsp;生者有死

&emsp;&emsp;众生相刻&emsp;&emsp;以丧其命

&emsp;&emsp;随行所堕&emsp;&emsp;自受殃祸

&emsp;&emsp;虽寿百岁&emsp;&emsp;亦死过去

&emsp;&emsp;为老所厌&emsp;&emsp;病倏至际

&emsp;&emsp;是日已过&emsp;&emsp;命则随减

&emsp;&emsp;如少水鱼&emsp;&emsp;斯有何乐

&emsp;&emsp;老则色衰&emsp;&emsp;所病自坏

&emsp;&emsp;形败腐朽&emsp;&emsp;命终其然

&emsp;&emsp;是身何用&emsp;&emsp;常漏臭处

&emsp;&emsp;为病所困&emsp;&emsp;有老死患

&emsp;&emsp;非有子恃&emsp;&emsp;亦非父兄

&emsp;&emsp;为死所迫&emsp;&emsp;无亲可怙

&emsp;&emsp;昼夜慢惰&emsp;&emsp;老不止淫

&emsp;&emsp;有财不施&emsp;&emsp;不受佛言

&emsp;&emsp;有此四蔽&emsp;&emsp;为自侵欺

诫杀。

&emsp;&emsp;为仁不杀&emsp;&emsp;常能摄身

&emsp;&emsp;是处不死&emsp;&emsp;所适无患

&emsp;&emsp;不杀为仁&emsp;&emsp;慎言守心

&emsp;&emsp;是处不死&emsp;&emsp;所适无患

&emsp;&emsp;彼乱已整&emsp;&emsp;守以慈仁

&emsp;&emsp;见怒能忍&emsp;&emsp;是为梵行

&emsp;&emsp;至诚安徐&emsp;&emsp;口无粗言

&emsp;&emsp;不嗔彼所&emsp;&emsp;是谓梵行

&emsp;&emsp;垂拱无为&emsp;&emsp;不害众生

&emsp;&emsp;无所娆恼&emsp;&emsp;是谓梵行

&emsp;&emsp;常以慈哀&emsp;&emsp;净如佛教

&emsp;&emsp;知足知止&emsp;&emsp;是度生死

&emsp;&emsp;普爱贤美&emsp;&emsp;哀加众生

&emsp;&emsp;常行慈心&emsp;&emsp;所适者安

&emsp;&emsp;昼夜念慈&emsp;&emsp;心无克伐

&emsp;&emsp;不害众生&emsp;&emsp;是行无仇

&emsp;&emsp;卧安寤安&emsp;&emsp;不见恶梦

&emsp;&emsp;天护人爱&emsp;&emsp;不毒不兵

&emsp;&emsp;水火不丧&emsp;&emsp;在所得利

&emsp;&emsp;死升梵天&emsp;&emsp;受乐自然

&emsp;&emsp;仁无乱志&emsp;&emsp;慈最可行

&emsp;&emsp;愍伤众生&emsp;&emsp;此福无量

诫意。

&emsp;&emsp;恶言骂詈&emsp;&emsp;憍倰篾人

&emsp;&emsp;兴起是行&emsp;&emsp;疾怨兹生

&emsp;&emsp;逊言顺辞&emsp;&emsp;尊敬于人

&emsp;&emsp;弃结忍恶&emsp;&emsp;疾怨自灭

&emsp;&emsp;夫士之生&emsp;&emsp;斧在口中

&emsp;&emsp;所以斩身&emsp;&emsp;由其恶言

&emsp;&emsp;争为少利&emsp;&emsp;如掩失财

&emsp;&emsp;从彼致诤&emsp;&emsp;令意向恶

&emsp;&emsp;心为法本&emsp;&emsp;心尊心使

&emsp;&emsp;中心念恶&emsp;&emsp;罪苦自追

&emsp;&emsp;心为法本&emsp;&emsp;心尊心使

&emsp;&emsp;中心念善&emsp;&emsp;福乐自随

&emsp;&emsp;随乱意行&emsp;&emsp;拘愚入冥

&emsp;&emsp;自大无法&emsp;&emsp;何解善言

&emsp;&emsp;随正意行&emsp;&emsp;开解清明

&emsp;&emsp;不为嫉妒&emsp;&emsp;敏达善言

&emsp;&emsp;愠于怨者&emsp;&emsp;未常无怨

&emsp;&emsp;不愠自除&emsp;&emsp;是道可宗

&emsp;&emsp;不好责彼&emsp;&emsp;务自省身

&emsp;&emsp;如有知此&emsp;&emsp;永灭无患

诫邪。

&emsp;&emsp;以真为伪&emsp;&emsp;以伪为真

&emsp;&emsp;是为邪见&emsp;&emsp;不得真利

&emsp;&emsp;知真为真&emsp;&emsp;见伪知伪

&emsp;&emsp;是为正见&emsp;&emsp;必得真利

&emsp;&emsp;壁屋不密&emsp;&emsp;天雨则漏

&emsp;&emsp;意不思正&emsp;&emsp;邪法为穿

&emsp;&emsp;壁屋善密&emsp;&emsp;雨则不漏

&emsp;&emsp;摄意惟正&emsp;&emsp;邪匿不生

&emsp;&emsp;鄙夫染人&emsp;&emsp;如近臭物

&emsp;&emsp;渐悉习非&emsp;&emsp;不觉成恶

&emsp;&emsp;贤夫染人&emsp;&emsp;如近香熏

&emsp;&emsp;进智习善&emsp;&emsp;行成皎洁

&emsp;&emsp;正念常兴&emsp;&emsp;邪法自灭

&emsp;&emsp;自制正法&emsp;&emsp;善名日增

&emsp;&emsp;当思念道&emsp;&emsp;强守正行

&emsp;&emsp;健者得度&emsp;&emsp;吉祥无上

&emsp;&emsp;克己调心&emsp;&emsp;行不放逸

&emsp;&emsp;施戒忍勤&emsp;&emsp;定慧常明

&emsp;&emsp;生不为恼&emsp;&emsp;死而不戚

&emsp;&emsp;祸福路分&emsp;&emsp;升沉殊趣

诫愚。

&emsp;&emsp;愚着生死&emsp;&emsp;莫知正法

&emsp;&emsp;愚蒙无智&emsp;&emsp;如居暗室

&emsp;&emsp;触事昏驰&emsp;&emsp;寒暑不辩

&emsp;&emsp;虽久修习&emsp;&emsp;犹不知法

&emsp;&emsp;虽复施行&emsp;&emsp;为身招患

&emsp;&emsp;快心作恶&emsp;&emsp;自致重殃

&emsp;&emsp;愚所望处&emsp;&emsp;不谓适苦

&emsp;&emsp;临堕厄地&emsp;&emsp;乃知不善

&emsp;&emsp;愚憃作恶&emsp;&emsp;不能自解

&emsp;&emsp;殃追自焚&emsp;&emsp;罪成炽然

&emsp;&emsp;愚人乐寝&emsp;&emsp;忧戚长兴

&emsp;&emsp;昏昏暗室&emsp;&emsp;如蚕处茧

&emsp;&emsp;愚人乐恶&emsp;&emsp;至死不休

&emsp;&emsp;虽与善言&emsp;&emsp;反谓怨仇

&emsp;&emsp;罪犹未熟&emsp;&emsp;愚将为观

&emsp;&emsp;至其熟时&emsp;&emsp;自受大殃

&emsp;&emsp;愚好财色&emsp;&emsp;昼夜无厌

&emsp;&emsp;如焦谷山&emsp;&emsp;注水不盈

&emsp;&emsp;愚多造过&emsp;&emsp;触处被嗔

&emsp;&emsp;虽加杖捶&emsp;&emsp;犹不自止

诫恶。

&emsp;&emsp;深观善恶&emsp;&emsp;心知畏忌

&emsp;&emsp;畏而不犯&emsp;&emsp;终吉无忧

&emsp;&emsp;故世有福&emsp;&emsp;念思绍行

&emsp;&emsp;善致其愿&emsp;&emsp;福禄转胜

&emsp;&emsp;信善作福&emsp;&emsp;积善不厌

&emsp;&emsp;信知阴德&emsp;&emsp;久而必彰

&emsp;&emsp;喜法卧安&emsp;&emsp;心悦意清

&emsp;&emsp;圣人演法&emsp;&emsp;慧常乐行

&emsp;&emsp;贤人智者&emsp;&emsp;斋戒奉道

&emsp;&emsp;如星中月&emsp;&emsp;照明世间

&emsp;&emsp;弓师调角&emsp;&emsp;水人调船

&emsp;&emsp;工匠调木&emsp;&emsp;智者调身

&emsp;&emsp;譬如厚石&emsp;&emsp;风不能移

&emsp;&emsp;智者意重&emsp;&emsp;毁誉不倾

&emsp;&emsp;譬如深泉&emsp;&emsp;澄静清明

&emsp;&emsp;慧人闻道&emsp;&emsp;心净欣然

&emsp;&emsp;断除五阴&emsp;&emsp;静思智慧

&emsp;&emsp;能自拯济&emsp;&emsp;显理澄真

&emsp;&emsp;抑制情欲&emsp;&emsp;志乐无为

&emsp;&emsp;览受正教&emsp;&emsp;冀法常存

诫缚。

&emsp;&emsp;去离忧患&emsp;&emsp;脱于一切

&emsp;&emsp;缚结已解&emsp;&emsp;消散自安

&emsp;&emsp;心净得念&emsp;&emsp;无所贪乐

&emsp;&emsp;已度枯涸&emsp;&emsp;如雁弃池

&emsp;&emsp;量腹而食&emsp;&emsp;无所积藏

&emsp;&emsp;虚心无想&emsp;&emsp;远近无碍

&emsp;&emsp;度身而衣&emsp;&emsp;不求余长

&emsp;&emsp;省事无为&emsp;&emsp;无所羁靽

&emsp;&emsp;制想从正&emsp;&emsp;如马调御

&emsp;&emsp;舍憍弃慢&emsp;&emsp;为天所敬

&emsp;&emsp;不怒如地&emsp;&emsp;不动如山

&emsp;&emsp;真人无垢&emsp;&emsp;生死世绝

&emsp;&emsp;心以休息&emsp;&emsp;言行亦止

&emsp;&emsp;从正解脱&emsp;&emsp;寂然归灭

&emsp;&emsp;弃恶无著&emsp;&emsp;破坏三界

&emsp;&emsp;情色永绝&emsp;&emsp;是谓上智

&emsp;&emsp;在聚若野&emsp;&emsp;处染不染

&emsp;&emsp;应真所叹&emsp;&emsp;莫不蒙祐

&emsp;&emsp;常乐空闲&emsp;&emsp;众人不逮

&emsp;&emsp;快哉上士&emsp;&emsp;天人钦仰

诫诵。

&emsp;&emsp;虽诵千言&emsp;&emsp;不行何益

&emsp;&emsp;不如一闻&emsp;&emsp;勤修得益

&emsp;&emsp;虽诵千言&emsp;&emsp;句义不正

&emsp;&emsp;不如一要&emsp;&emsp;闻可灭意

&emsp;&emsp;虽诵千言&emsp;&emsp;不义何益

&emsp;&emsp;不如一义&emsp;&emsp;闻行得度

&emsp;&emsp;虽诵千言&emsp;&emsp;不敬何益

&emsp;&emsp;不如一行&emsp;&emsp;欣乐奉修

&emsp;&emsp;虽诵千言&emsp;&emsp;我心不灭

&emsp;&emsp;不如一句&emsp;&emsp;舍憍放逸

&emsp;&emsp;虽诵千言&emsp;&emsp;求名逾着

&emsp;&emsp;不如一说&emsp;&emsp;弃执离着

&emsp;&emsp;虽诵千言&emsp;&emsp;不欲除罪

&emsp;&emsp;不如一文&emsp;&emsp;去离生死

&emsp;&emsp;虽诵千言&emsp;&emsp;色情逾固

&emsp;&emsp;不如一解&emsp;&emsp;心境忘怀

&emsp;&emsp;虽诵千言&emsp;&emsp;不求出世

&emsp;&emsp;不如一寤&emsp;&emsp;绝离三界

&emsp;&emsp;虽诵千言&emsp;&emsp;不存悲智

&emsp;&emsp;不如一听&emsp;&emsp;自他两利

诫行。

&emsp;&emsp;人寿百岁&emsp;&emsp;悭贪逾盛

&emsp;&emsp;不如一日&emsp;&emsp;割舍财色

&emsp;&emsp;人寿百岁&emsp;&emsp;乐不持戒

&emsp;&emsp;不如一日&emsp;&emsp;净心守戒

&emsp;&emsp;人寿百岁&emsp;&emsp;多忿不忍

&emsp;&emsp;不如一日&emsp;&emsp;含喜不嗔

&emsp;&emsp;人寿百岁&emsp;&emsp;怠惰不勤

&emsp;&emsp;不如一日&emsp;&emsp;策励身心

&emsp;&emsp;人寿百岁&emsp;&emsp;情欣放逸

&emsp;&emsp;不如一日&emsp;&emsp;归心空寂

&emsp;&emsp;人寿百岁&emsp;&emsp;昏暗识心

&emsp;&emsp;不如一日&emsp;&emsp;洞寤无明

&emsp;&emsp;人寿百岁&emsp;&emsp;拙御身心

&emsp;&emsp;不如一日&emsp;&emsp;巧便运致

&emsp;&emsp;人寿百岁&emsp;&emsp;常怀怯弱

&emsp;&emsp;不如一日&emsp;&emsp;勇猛慧力

&emsp;&emsp;人寿百岁&emsp;&emsp;不起善愿

&emsp;&emsp;不如一日&emsp;&emsp;发行四弘

&emsp;&emsp;人寿百岁&emsp;&emsp;不生一智

&emsp;&emsp;不如一日&emsp;&emsp;慧性聪利

诫口。

杂阿含经。诸天说偈云。

&emsp;&emsp;士夫生世间&emsp;&emsp;斧在口中生

&emsp;&emsp;还自斩其身&emsp;&emsp;斯由其恶言

&emsp;&emsp;应毁便称誉&emsp;&emsp;应誉而便毁

&emsp;&emsp;其罪口中生&emsp;&emsp;死则堕恶道

颂曰。

&emsp;&emsp;建志诫心愚&emsp;&emsp;高慕欣明俦

&emsp;&emsp;相与立弘誓&emsp;&emsp;舍俗慕闲丘

&emsp;&emsp;萧散人物外&emsp;&emsp;晃朗免绸缪

&emsp;&emsp;寂寂求诚真&emsp;&emsp;斖斖励心柔

&emsp;&emsp;警策修三业&emsp;&emsp;激切澄四流

&emsp;&emsp;兴心愿弘誓&emsp;&emsp;救溺运慈舟

&emsp;&emsp;嘉期归妙觉&emsp;&emsp;善会涅槃修

&emsp;&emsp;存心八正道&emsp;&emsp;立志三祇休

#### 感应缘(略引四验)

晋沙门释支遁 周沙门释亡名 周沙门释道安 齐沙门释僧范。

晋剡沃洲山有支遁字道林。本姓关氏。陈留人。或云河东林虑人。幼有神理聪明秀彻。晋王羲之睹遁才藻惊绝罕俦。遂披衿解带留连不能已。仍请住灵嘉寺。意存相近。又投迹剡山。于沃洲小岭立寺行道。僧众百余常随禀学。时或有堕者。遁乃着坐右铭。以勖之曰。勤之勤之。至道非孜。奚为淹滞。溺丧神奇。茫茫三界。眇眇长羁。烦劳外凑。冥心内驰。殉赴钦渴。缩邈忘疲。人生一世。涓若露垂。我身非我。云云谁施。达人怀德。知安必危。寂寥清举。洁累禅池。谨守明禁。雅说玄规。绥心神道。抗志无为。寥朗三蔽。融冶六疵。空洞五阴。虚豁四支。非指喻指。绝而莫离。妙觉既陈。又玄其知。婉转平任。与物推移。过此以往。勿思勿议。

周渭滨沙门亡名法师。自诫云。夫以回天倒日之力。一旦草凋。岱山磐石之固。忽焉烬灭。定知世相无常浮生虚伪。譬如朝露其停几何。大丈夫生当降魔死当饲虎。如其不尔徒生何益。不如修禅定足以养志。读诵经足以自娱富贵名誉徒劳人耳。乃弃其簪弁剃其须发。衣纳杖锡听讲谈玄。战国未宁安身无地。自厌形骸甚于桎梏。思绝苦本莫知其津。大乘经曰。如说行者。乃名是圣。不但口之所言。小乘偈曰。

&emsp;&emsp;能行说为正&emsp;&emsp;不行何所说

&emsp;&emsp;若说不能行&emsp;&emsp;不名为智者

所以颜回好学勤改前非。季路未修惧闻后语。功劳智扰役神伤命。为道日损何用多知。誓欲枯木其形死灰其虑。降此患累以求虚寂。乃作绝学箴。亦名息心赞拟夫周庙。其铭曰。

法界内有如意宝人焉。九缄其口而。铭其膺曰。古之摄心人也。诫之哉。诫之哉。无多虑无多知。多知多事。不如息意。多虑多失。不如守一。虑多志散。知多心乱。心乱生恼。志散妨道。勿谓何伤。其苦悠长。勿言何畏。其祸鼎沸。滴水不停。四海将盈。纤尘不拂。五岳将成。防末在本。虽小不轻。关尔七窍。闭尔六情。莫窥于色。莫听于声。闻声者聋。见色者盲。一文一艺。空中小蚋。一技一能。日下孤灯。英贤才艺。是为愚弊。舍弃淳朴。耽溺淫丽。识马易奔心猿难制。神既劳役。形必损毙。邪径终迷修途永泥。英贤才能。是曰惛懵。洿拙羡巧。其德不弘。名厚行薄。其高速崩。涂书污卷。其用不常。内怀矜伐。外致怨憎。或谈于口。或书于手。要人令誉。亦孔之丑。凡谓之吉。圣以之咎。赏悦暂时悲忧长久。畏影畏迹逾剧逾走。端坐树阴迹灭影沈。厌生患老随思随造。心想若灭生死长绝。不死不生无相无名。一道虚寂万物齐平。何胜何劣。何重何轻。何贵何贱何辱何荣。澄天愧净皦日惭明。安夫岱岳固彼金城。敬诒贤哲斯道利贞。

周京师大中兴寺释道安。姓姚氏。冯翊故城人。识寤玄理早附法门。神气高朗挟操清远。乃作遗诫九章以训门人。其词曰。

敬谢诸弟子等。夫出家为道至重至难。不可自轻。不可自易。所谓重者。荷道佩德萦仁负义。奉持净戒死而有几。所谓难者。绝世离俗永割亲爱。回情易性不同于众。行人所不能行。割人所不能割。忍苦受辱捐弃躯命。谓之难者。名曰道人。道人者。仁也。行必可履。言必可式。被服出家动为法则。不贪不诤不谗不匿。学间高远志在玄默。是为名称参位三尊出贤入圣。涤除精魂故。得君主不望其报父母不望其力。普天之人莫不归[捐-口+(口/└)]。捐妻减养供奉衣食。屈身俯仰不辞劳役恨者。以其志行清洁通于神明。惔怕虚白可奇可贵。故自荒流道法遂替。新学之人未体法则。弃邪着正望其真实。以小黠为智。以小恭为足。饱食终日无所用心。退自推观良亦可悲。计今出家。或有年岁。经业未通文字不决。徒丧一世无所成名。如此之事不可深思。无常之限非旦即夕。三涂苦痛无强无弱。师徒义深故以申示。有情之流可为永诫

(其一曰)

&emsp;&emsp;卿已出家&emsp;&emsp;永违所生。

&emsp;&emsp;剃发毁容&emsp;&emsp;法服加形。

&emsp;&emsp;辞亲之日&emsp;&emsp;上下洟零。

&emsp;&emsp;割爱崇道&emsp;&emsp;意倰太清

&emsp;&emsp;当遵此志&emsp;&emsp;经道修明。

&emsp;&emsp;如何无心&emsp;&emsp;故存色声。

&emsp;&emsp;悠悠竟日&emsp;&emsp;经业不成。

&emsp;&emsp;德行日损&emsp;&emsp;秽迹遂盈。

&emsp;&emsp;师友惭耻&emsp;&emsp;凡俗所轻。

&emsp;&emsp;如是出家&emsp;&emsp;徒自辱名。

&emsp;&emsp;今故诲励&emsp;&emsp;宜当专精

(其二曰)

&emsp;&emsp;卿已出志&emsp;&emsp;弃俗辞君。

&emsp;&emsp;应自诲励&emsp;&emsp;志果清云。

&emsp;&emsp;财色不顾&emsp;&emsp;与世不群。

&emsp;&emsp;金玉不贵&emsp;&emsp;惟道为珍。

&emsp;&emsp;约己守节&emsp;&emsp;甘苦乐贫。

&emsp;&emsp;进德自度&emsp;&emsp;又能度人。

&emsp;&emsp;如何改操&emsp;&emsp;趋走风尘。

&emsp;&emsp;坐不暖席&emsp;&emsp;驰务西东。

&emsp;&emsp;剧如徭役&emsp;&emsp;县官所牵。

&emsp;&emsp;经道不通&emsp;&emsp;戒德不全。

&emsp;&emsp;朋友嗤弄&emsp;&emsp;同学弃捐。

&emsp;&emsp;如是出家&emsp;&emsp;徒丧天年。

&emsp;&emsp;今故诲励&emsp;&emsp;宜各自怜

(其三曰)

&emsp;&emsp;卿已出家&emsp;&emsp;永辞宗族。

&emsp;&emsp;无亲无疏&emsp;&emsp;清净无欲。

&emsp;&emsp;吉则不欢&emsp;&emsp;凶则不哭。

&emsp;&emsp;超然从容&emsp;&emsp;豁然离俗。

&emsp;&emsp;志存玄妙&emsp;&emsp;轨真守朴。

&emsp;&emsp;得度广济&emsp;&emsp;普蒙添福。

&emsp;&emsp;如何无心&emsp;&emsp;仍着染触。

&emsp;&emsp;空静长短&emsp;&emsp;铢两斗斛。

&emsp;&emsp;与世诤利&emsp;&emsp;何异僮仆。

&emsp;&emsp;经道不明&emsp;&emsp;德行不足。

&emsp;&emsp;如是出家&emsp;&emsp;徒自毁辱。

&emsp;&emsp;今故诲示&emsp;&emsp;宜自洗浴

(其四曰)

&emsp;&emsp;卿已出家&emsp;&emsp;号曰道人。

&emsp;&emsp;父母不敬&emsp;&emsp;帝王不臣。

&emsp;&emsp;普天同奉&emsp;&emsp;事之如神。

&emsp;&emsp;稽首致敬&emsp;&emsp;不计富贫。

&emsp;&emsp;尚其清修&emsp;&emsp;自利利人。

&emsp;&emsp;减割之重&emsp;&emsp;一米七斤。

&emsp;&emsp;如何怠慢&emsp;&emsp;不能报恩。

&emsp;&emsp;倚纵游逸&emsp;&emsp;身意虚烦。

&emsp;&emsp;无戒食施&emsp;&emsp;死入太山。

&emsp;&emsp;烧铁为食&emsp;&emsp;融铜灌胭。

&emsp;&emsp;如斯之痛&emsp;&emsp;法句所陈。

&emsp;&emsp;今故诲约&emsp;&emsp;宜改自新

(其五曰)

&emsp;&emsp;卿已出家&emsp;&emsp;号曰息心。

&emsp;&emsp;秽杂不着&emsp;&emsp;唯道是钦。

&emsp;&emsp;志参清洁&emsp;&emsp;如玉如冰。

&emsp;&emsp;当修经戒&emsp;&emsp;以济精神。

&emsp;&emsp;众生蒙祐&emsp;&emsp;并度所亲。

&emsp;&emsp;如何无心&emsp;&emsp;随俗浮沉。

&emsp;&emsp;纵其四大&emsp;&emsp;恣其五根。

&emsp;&emsp;道德遂浅&emsp;&emsp;世事更深。

&emsp;&emsp;如是出家&emsp;&emsp;与世同尘。

&emsp;&emsp;今故诫约&emsp;&emsp;幸自开神

(其六曰)

&emsp;&emsp;卿已出家&emsp;&emsp;捐世形躯。

&emsp;&emsp;当务竭情&emsp;&emsp;泥洹合符。

&emsp;&emsp;如何扰动&emsp;&emsp;不乐闲居。

&emsp;&emsp;经道损耗&emsp;&emsp;世事有余。

&emsp;&emsp;清白不履&emsp;&emsp;反入泥涂。

&emsp;&emsp;隙影之命&emsp;&emsp;或在须臾。

&emsp;&emsp;地狱之痛&emsp;&emsp;难可具书。

&emsp;&emsp;今故戒励&emsp;&emsp;宜崇典谟

(其七曰)

&emsp;&emsp;卿已出家&emsp;&emsp;不可自宽。

&emsp;&emsp;形虽鄙陋&emsp;&emsp;事行可观。

&emsp;&emsp;衣服虽粗&emsp;&emsp;坐起令端。

&emsp;&emsp;饮食虽疏&emsp;&emsp;出言可餐。

&emsp;&emsp;夏则耐暑&emsp;&emsp;冬能忍寒。

&emsp;&emsp;能自守节&emsp;&emsp;不饮盗泉。

&emsp;&emsp;不肖之聚&emsp;&emsp;足不望前。

&emsp;&emsp;久处私室&emsp;&emsp;如临至尊。

&emsp;&emsp;学虽不多&emsp;&emsp;可齐上贤。

&emsp;&emsp;如是出家&emsp;&emsp;足报二亲。

&emsp;&emsp;宗族知识&emsp;&emsp;一切蒙恩。

&emsp;&emsp;今故诫汝&emsp;&emsp;宜各自敦

(其八曰)

&emsp;&emsp;卿已出家&emsp;&emsp;性有昏明。

&emsp;&emsp;学无多少&emsp;&emsp;要在专精。

&emsp;&emsp;上士坐禅&emsp;&emsp;中士诵经

&emsp;&emsp;下士修龛&emsp;&emsp;塔寺经营。

&emsp;&emsp;岂可杀日&emsp;&emsp;一无所成。

&emsp;&emsp;立身无闻&emsp;&emsp;可谓唐生。

&emsp;&emsp;今故诲汝&emsp;&emsp;宜自端情

(其九曰)

&emsp;&emsp;卿已出家&emsp;&emsp;永违二亲。

&emsp;&emsp;道法革性&emsp;&emsp;俗服离身。

&emsp;&emsp;辞亲之日&emsp;&emsp;乍悲乍欣。

&emsp;&emsp;邈尔绝俗&emsp;&emsp;超出埃尘。

&emsp;&emsp;当修经道&emsp;&emsp;制己履真。

&emsp;&emsp;如何无心&emsp;&emsp;更染俗因。

&emsp;&emsp;经道已薄&emsp;&emsp;行无毛分。

&emsp;&emsp;言非可贵&emsp;&emsp;德非可珍。

&emsp;&emsp;师友致累&emsp;&emsp;恚恨日殷。

&emsp;&emsp;如是出家&emsp;&emsp;损法辱身。

&emsp;&emsp;思之念之&emsp;&emsp;好自将身。

齐邺东大觉寺释僧范。姓李。平乡人也。戒德清高守禁无亏。尝宿他寺意欲闻戒。至于十五日说戒之夜。众议共停说戒乃为法集。有僧升座将欲竖义。叙云。坚论法相深会圣言。布萨常闻击难为胜。忽见一神形高丈余貌甚雄峻。壅耸惊人来到座前。问竖义者。今是何日。答曰。是布萨日。神即以手拓之。曳之下座委顿垂死。次问上座。问答同前。拓还将死倰害二三上座已。神还掉臂而出。当时道俗共睹非一。范师既见斯异。乃自勤力兼策大众。至于一生无敢说欲。纵有病重不堪胜舆。请僧就病人所恭敬说戒。阖境僧尼承斯惩诫。至布萨日亦不亏法(右四诫出梁高僧传)