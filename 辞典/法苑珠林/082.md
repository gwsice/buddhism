## 法苑珠林卷第八十二

### 六度篇第八十五之三

#### 持戒部第二(此别三部)

述意部 劝持部 引证部。

##### 述意部第一

窃闻。戒是人师道俗咸奉。心为业主。凡圣俱制。良由三宝所资四生同润。故经曰。正法住正法灭。意在兹乎。是以持戒为德。显自大经。性善可崇。明乎大论。戒复方之日月。譬若宝珠。义等涂香。事同惜水。越度大海。号曰牢船。生长善牙。又称平地。是以菩萨禀受微尘不缺。罗汉护持纤芥无犯。宁当抱渴而死弗饮水虫。乃可被系而终无伤草叶。书云。立身行道。扬名于后世。言行忠信。战战兢兢。岂可放纵心马不加辔勒。驰骋情猿都无制锁。浮囊既毁前路何期。德瓶已破胜缘长绝。或复要聚恶人朋结凶党。更相扇动备造愆瑕。无惭无愧。不羞不耻。日更增甚。转复沉浮。似若葶苈艾蒿枝叶皆苦诃梨果树遍体无甘。从明入闇无复出期。劫数既遥痛伤难忍。于是镬汤奔沸猛气冲天。炉炭赫曦爆声烈地。镕铜灌口则腹烂肝销。铜柱逼身则骨肉俱尽。宛转呜呼何可言念。如斯等苦寔由毁戒也。

##### 劝持部第二

如大庄严论云。若能至心持戒乃至殁命得现果报。我昔闻。难提跋提城有优婆塞。兄弟二人。并持五戒。其弟尔时卒患胁痛气将欲绝。时医语之。食新杀狗肉。并使服酒所患必除。病者白言。其狗肉者为可于市买索食之。饮酒之事愿舍身命。终不犯戒而服于酒。其兄见弟极为困急。赍酒语弟。舍戒服酒。以疗其病。弟白兄言。我虽病急。愿舍我身命。不犯戒而饮此酒。即说偈言。

&emsp;&emsp;怪哉临命终&emsp;&emsp;破我戒璎珞

&emsp;&emsp;以戒庄严身&emsp;&emsp;不用殡葬具

&emsp;&emsp;人身既难得&emsp;&emsp;遭值戒复难

&emsp;&emsp;愿舍百千命&emsp;&emsp;不毁破禁戒

&emsp;&emsp;无量百千劫&emsp;&emsp;时乃值遇戒

&emsp;&emsp;阎浮世界中&emsp;&emsp;人身极难得

&emsp;&emsp;虽复得人身&emsp;&emsp;值正法倍难

&emsp;&emsp;时复值法宝&emsp;&emsp;愚者不知取

&emsp;&emsp;善能分别者&emsp;&emsp;此事亦复难

&emsp;&emsp;戒宝入我手&emsp;&emsp;云何复欲夺

&emsp;&emsp;乃是怨憎者&emsp;&emsp;非我之所亲

兄闻是已。答其弟言。我以亲故不为沮坏。弟白兄言。非为亲爱乃是殁败。即说偈言。

&emsp;&emsp;我欲向胜处&emsp;&emsp;毁戒令堕坠

&emsp;&emsp;舍戒乃如是&emsp;&emsp;云何名亲爱

&emsp;&emsp;我勤习戒根&emsp;&emsp;乃欲见劫夺

&emsp;&emsp;所持五戒中&emsp;&emsp;酒戒最为重

&emsp;&emsp;今欲强毁我&emsp;&emsp;不得名为亲

兄问弟言。云何以酒为戒根本耶。弟即说偈。以答兄言。

&emsp;&emsp;若于禁戒中&emsp;&emsp;不尽心护持

&emsp;&emsp;便为违大悲&emsp;&emsp;草头有酒滴

&emsp;&emsp;尚不敢尝触&emsp;&emsp;以是故我知

&emsp;&emsp;酒是恶道因&emsp;&emsp;在家修多罗

&emsp;&emsp;说酒之恶报&emsp;&emsp;唯佛能分别

&emsp;&emsp;谁有能测量&emsp;&emsp;佛说身口意

&emsp;&emsp;三业之恶行&emsp;&emsp;唯酒为根本

&emsp;&emsp;复堕恶行中&emsp;&emsp;往者优婆夷

&emsp;&emsp;以酒因缘故&emsp;&emsp;遂毁余四戒

&emsp;&emsp;是名恶行数&emsp;&emsp;酒为放逸根

&emsp;&emsp;不饮闭恶道&emsp;&emsp;能获信乐心

&emsp;&emsp;去悭能舍财&emsp;&emsp;首罗闻佛说

&emsp;&emsp;能获无量益&emsp;&emsp;我都无异意

&emsp;&emsp;而欲毁犯者&emsp;&emsp;略说而言之

&emsp;&emsp;宁舍百千命&emsp;&emsp;不毁犯佛教

&emsp;&emsp;宁使身干枯&emsp;&emsp;终不饮此酒

&emsp;&emsp;假使毁犯戒&emsp;&emsp;寿命百千年

&emsp;&emsp;不如护禁戒&emsp;&emsp;即时身命灭

&emsp;&emsp;决定能使差&emsp;&emsp;我犹故不饮

&emsp;&emsp;况今不定知&emsp;&emsp;为差为不差

&emsp;&emsp;作是决定心&emsp;&emsp;心生大欢喜

&emsp;&emsp;即获见真谛&emsp;&emsp;所患得消除

惟大智之人厌世修道。虽具持戒。内怀定慧。不现持相。内言实德。故华严经云。何等为离邪命戒。此菩萨不作持戒净相欲使他知内无实德现实德相。但持净戒一向求法。究竟萨婆若。何等为不起恶戒。此菩萨不自高贵言我持戒。见犯戒人亦不致呵令其忧恼。但一其心持清净戒。胜果克得不须疑惑。

又菩萨藏经云。舍利子。菩萨摩诃萨行尸波罗蜜多故。获得十种清净尸罗。汝应知之。何等为十。一者于诸众生曾无损害。二者于他财物不行劫盗。三者于他妻妾远诸染习。四者于诸众生不兴欺诳。五者和合眷属无有乖离。六者于诸众生不起粗言。由能堪忍彼恶言故。七者远离绮语。凡有所言谛审说故。八者远诸贪着。于他受用无我所故。九者远离嗔恚。善能忍受粗言辱故。十者远离邪见。由不敬事诸余天仙及神鬼故。

又大宝积经云。第二持十善业戒者。有五事利益。一能制恶行。二能作善心。三能遮烦恼。四成就净心。五能增长戒。

若人善修不放逸行。八万四千无量戒品。悉皆在十善戒中。

又月灯三昧经云。佛言。若有菩萨能净持戒有十种利益。何等为十。一满足一切智。二如佛所学而学。三智者不毁。四不退誓愿。五安住于行。六弃舍生死。七慕乐涅盘。八得无缠心。九得胜三昧。十不乏信财。

又六度集经云。复有四种持戒具足智慧。何等为四。一持戒常演说法。二持戒常勤求法。三持戒正分别法。四持戒回向菩提。

##### 引证部第三

如大庄严论说。我昔曾闻。有诸比丘与诸贾客入海采宝。既至海中船舫破坏。尔时有一年少比丘。捉得一枚版。上座比丘不得版故。将没水中。于时上座恐怖惶惧恐为水漂。语年少言。汝宁不忆佛所制戒。当敬上座。汝所得版应以与我。尔时年少即便思惟。如来世尊实有斯语。诸有利乐应先与上座。复作是念。我若以版用与上座必没水中。洄澓波浪大海之难。极为深广。我于今者命将不全。又我年少初始出家未得道果。以此为忧。我今舍身用济上座。正是其时。作是念已而说偈言。

&emsp;&emsp;我为自全济&emsp;&emsp;为随佛语胜

&emsp;&emsp;无量功德聚&emsp;&emsp;名称遍十方

&emsp;&emsp;躯命极鄙贱&emsp;&emsp;云何违圣教

&emsp;&emsp;我今受佛戒&emsp;&emsp;至死必坚持

&emsp;&emsp;为顺佛语故&emsp;&emsp;奉版遗身命

&emsp;&emsp;若不为难事&emsp;&emsp;终不获难果

&emsp;&emsp;我若持此版&emsp;&emsp;必渡大海难

&emsp;&emsp;若不顺圣旨&emsp;&emsp;将没生死海

&emsp;&emsp;我今没水死&emsp;&emsp;虽死犹名胜

&emsp;&emsp;若舍佛所教&emsp;&emsp;失于天人利

&emsp;&emsp;及以大涅槃&emsp;&emsp;无上第一乐

说是偈已。即便舍版持与上座。既授版已。于时海神感其精诚。即接年少比丘置于岸上。海神合掌白比丘言。我今归依坚持戒者。汝今遭是厄难之事。能持佛戒。海神说偈报曰。

&emsp;&emsp;汝真是比丘&emsp;&emsp;实是苦行者

&emsp;&emsp;号尔为沙门&emsp;&emsp;汝实称斯名

&emsp;&emsp;由汝德力故&emsp;&emsp;众伴及财宝

&emsp;&emsp;得免大海难&emsp;&emsp;一切安隐出

&emsp;&emsp;汝言誓坚固&emsp;&emsp;敬顺佛所说

&emsp;&emsp;汝是大胜人&emsp;&emsp;能除众患难

&emsp;&emsp;我今当云何&emsp;&emsp;而不加拥护

&emsp;&emsp;见谛能持戒&emsp;&emsp;斯事不为难

&emsp;&emsp;凡夫不毁禁&emsp;&emsp;此乃名希有

&emsp;&emsp;比丘处安隐&emsp;&emsp;清净自谨慎

&emsp;&emsp;能不毁禁戒&emsp;&emsp;此亦未为难

&emsp;&emsp;未获于道迹&emsp;&emsp;处于大怖畏

&emsp;&emsp;舍己所爱命&emsp;&emsp;护持佛教戒

&emsp;&emsp;难为而能为&emsp;&emsp;此最为希有

又论云。我昔曾闻。有一比丘。次第乞食。至穿珠家立于门外。时彼珠师为于国王穿摩尼珠。比丘衣赤往映彼珠。其色红赤。彼穿珠师。即入其舍。为比丘取食。时有一鹅见珠赤色。其状似肉。即便吞之。珠师持食以施比丘。寻即觅珠不知所在。此珠价贵。珠师贫急语比丘言。得我珠耶。比丘恐杀鹅取珠。当设何计得免斯患。即说偈言。

&emsp;&emsp;我今护他命&emsp;&emsp;身分受苦恼

&emsp;&emsp;更无余方便&emsp;&emsp;唯以命代彼

&emsp;&emsp;若言他持去&emsp;&emsp;此言复不可

&emsp;&emsp;说自得无过&emsp;&emsp;不应作妄语

&emsp;&emsp;我今舍身命&emsp;&emsp;为此鹅命故

&emsp;&emsp;故缘我护戒&emsp;&emsp;因用成解脱

尔时珠师虽闻斯偈。语比丘言。若不见还汝徒受苦。终不相置。比丘即四向望无可恃怙。如鹿入围莫知所趣。比丘无救亦复如是。尔时比丘即自敛身端正衣服。彼人语比丘言。汝今与我斗耶。比丘答言。不共汝斗。我自共结使斗。又说偈言。

&emsp;&emsp;我舍身命时&emsp;&emsp;堕地如干薪

&emsp;&emsp;当使人称美&emsp;&emsp;为鹅能舍身

&emsp;&emsp;亦使于后人&emsp;&emsp;皆生忧苦恼

&emsp;&emsp;而舍如此身&emsp;&emsp;闻者劝精进

&emsp;&emsp;修行于真道&emsp;&emsp;坚持于禁戒

&emsp;&emsp;有便毁禁者&emsp;&emsp;愿乐于持戒

时穿珠师即加打棒。以两手并头并皆被缚。四向顾望莫知所告。而作是念。生死受苦皆应如是。又说偈言。

&emsp;&emsp;我于过去世&emsp;&emsp;淫盗舍身命

&emsp;&emsp;如是不可数&emsp;&emsp;羊鹿及六畜

&emsp;&emsp;舍身不可计&emsp;&emsp;彼时虚受苦

&emsp;&emsp;为戒舍身命&emsp;&emsp;胜于毁禁戒

&emsp;&emsp;假欲自拥护&emsp;&emsp;会归于当灭

&emsp;&emsp;不如为持戒&emsp;&emsp;为他护身命

&emsp;&emsp;舍此危脆身&emsp;&emsp;以取解脱命

&emsp;&emsp;我着粪扫衣&emsp;&emsp;乞食以为业

&emsp;&emsp;住止于树下&emsp;&emsp;以何因缘故

&emsp;&emsp;乃当作盗贼&emsp;&emsp;汝宜善观察

尔时珠师语比丘言。何用多语。遂加系缚。倍更挝打。以绳急绞耳眼口鼻尽皆血出。时彼鹅者即来食血。珠师嗔忿打鹅即死。比丘问言。此鹅死活。珠师答言。鹅今死活。何足故问。时彼比丘即向鹅所。见鹅既死洟泣不乐。即向鹅说偈言。

&emsp;&emsp;我受诸苦恼&emsp;&emsp;望使此鹅活

&emsp;&emsp;今我命未绝&emsp;&emsp;鹅在我前死

&emsp;&emsp;我望护汝命&emsp;&emsp;受是极辛苦

&emsp;&emsp;何意汝先死&emsp;&emsp;我果报不成

珠师问比丘言。鹅今于汝竟是何亲。愁恼乃尔。比丘答言。不满我愿所以不乐。珠师问言。欲作何愿。比丘以偈答言。

&emsp;&emsp;菩萨往昔时&emsp;&emsp;舍身以贸鸽

&emsp;&emsp;我亦作是意&emsp;&emsp;舍命欲代鹅

&emsp;&emsp;我得最胜心&emsp;&emsp;欲全此鹅命

&emsp;&emsp;久住常安乐&emsp;&emsp;由汝杀鹅故

&emsp;&emsp;心愿不满足

尔时比丘更具说已。珠师即开鹅腹而还得珠。既见珠已便举声号哭。语比丘言。汝护鹅命不惜于身。使我造此非法之事。即说偈言。

&emsp;&emsp;汝藏功德事&emsp;&emsp;如似灰覆火

&emsp;&emsp;我以愚痴故&emsp;&emsp;烧然数百身

&emsp;&emsp;汝于佛标相&emsp;&emsp;极为甚相称

&emsp;&emsp;我以愚痴故&emsp;&emsp;不能善观察

&emsp;&emsp;为痴火所烧&emsp;&emsp;愿当暂留住

&emsp;&emsp;少听我忏悔&emsp;&emsp;犹如脚跌者

&emsp;&emsp;按地还得起&emsp;&emsp;南无清净行

&emsp;&emsp;南无坚持戒&emsp;&emsp;遭是极苦难

&emsp;&emsp;不作毁缺行&emsp;&emsp;不遇如是恶

&emsp;&emsp;持戒非希有&emsp;&emsp;要当值此苦

&emsp;&emsp;能持禁戒者&emsp;&emsp;是则名为难

&emsp;&emsp;为鹅身受苦&emsp;&emsp;不犯于禁戒

&emsp;&emsp;此事实难有&emsp;&emsp;忏悔既讫已

&emsp;&emsp;即放比丘还

又大庄严论说。有诸比丘。旷野中行。为贼劫掠。剥脱衣裳。时此群贼惧诸比丘往告聚落。尽欲杀害。贼中一人先曾出家。语同伴言。今者何为尽欲杀害。比丘之法不得伤草。今者以草系诸比丘。彼畏伤故终不能得四向驰告。贼即以草而系缚之。舍之而去。诸比丘等既被草缚。恐犯禁戒不得挽绝。身无衣服为日所炙。蚊虻蝇蚤之所唼娆。从旦被缚至于日夕。转到日没晦冥大暗。夜行禽兽交横驰走。甚可怖畏。有老比丘语诸年少。说偈诫言。

&emsp;&emsp;若有智慧者&emsp;&emsp;能坚持禁戒

&emsp;&emsp;求人天涅槃&emsp;&emsp;称意而获得

&emsp;&emsp;名称普闻知&emsp;&emsp;一切咸供养

&emsp;&emsp;必得人天乐&emsp;&emsp;亦获解脱果

&emsp;&emsp;伊罗钵龙王&emsp;&emsp;以其毁禁戒

&emsp;&emsp;损伤树叶故&emsp;&emsp;命终堕龙中

&emsp;&emsp;诸佛悉不记&emsp;&emsp;彼得出龙时

&emsp;&emsp;能坚持禁戒&emsp;&emsp;斯事为其难

&emsp;&emsp;戒相极众多&emsp;&emsp;分别晓了难

&emsp;&emsp;如剑林棘丛&emsp;&emsp;处中多伤毁

&emsp;&emsp;愚劣不堪任&emsp;&emsp;护持如此戒

是诸比丘为苦所逼。不得屈伸及以转动。恐伤草命。唯当护戒至死不犯。即说偈言。

&emsp;&emsp;我等往昔来&emsp;&emsp;造作众恶业

&emsp;&emsp;或得生人道&emsp;&emsp;窃盗淫他妻

&emsp;&emsp;王法受刑戮&emsp;&emsp;计算不能数

&emsp;&emsp;复受地狱苦&emsp;&emsp;如是亦难计

&emsp;&emsp;或受畜生身&emsp;&emsp;牛羊及鸡犬

&emsp;&emsp;獐鹿禽兽等&emsp;&emsp;为他所杀害

&emsp;&emsp;丧身无崖限&emsp;&emsp;未曾有少利

&emsp;&emsp;我等于今者&emsp;&emsp;为护圣戒故

&emsp;&emsp;分舍是微命&emsp;&emsp;必获大利益

&emsp;&emsp;我等今危厄&emsp;&emsp;必定舍躯命

&emsp;&emsp;若当命终后&emsp;&emsp;生天受快乐

&emsp;&emsp;若毁犯禁戒&emsp;&emsp;现在恶名闻

&emsp;&emsp;为人所轻贱&emsp;&emsp;命终堕恶道

&emsp;&emsp;今当共立要&emsp;&emsp;于此至殁命

&emsp;&emsp;假使此日光&emsp;&emsp;暴我身命干

&emsp;&emsp;我要持佛戒&emsp;&emsp;终不中毁犯

&emsp;&emsp;假使遇恶兽&emsp;&emsp;掴裂我身手

&emsp;&emsp;终不敢毁犯&emsp;&emsp;释师子禁戒

&emsp;&emsp;我宁持戒死&emsp;&emsp;不愿犯戒生

诸比丘等闻老比丘说是偈已。各正其身不动不摇。譬如大树无风之时枝叶不动。时彼国王遇出畋猎。渐渐游行至诸比丘所系之处。王遥见之心生疑惑。谓是露形尼揵子等。遣人往看。诸比丘等深生惭愧。障蔽其身使人审知释子沙门。何以知之。右肩黑故。即便还白言。大王。彼是沙门。非为尼揵。即说偈言。

&emsp;&emsp;王今应当知&emsp;&emsp;彼为贼所劫

&emsp;&emsp;惭愧为草系&emsp;&emsp;如钩制大象

于时大王闻是事已。深生疑怪。默作是念。我今宜往彼比丘所。作是念已。即说偈言。

&emsp;&emsp;青草用系手&emsp;&emsp;犹如鹦鹉翅

&emsp;&emsp;又如祠天羊&emsp;&emsp;不动亦不摇

&emsp;&emsp;虽知处危难&emsp;&emsp;默住不伤草

&emsp;&emsp;如林为火焚&emsp;&emsp;牦牛为尾死

说是偈已。往至其所。以偈问曰。

&emsp;&emsp;身体极丁壮&emsp;&emsp;无病似有力

&emsp;&emsp;以何因缘故&emsp;&emsp;草系不动摇

&emsp;&emsp;汝等岂不知&emsp;&emsp;身自有力耶

&emsp;&emsp;为祝所迷惑&emsp;&emsp;为是苦行耶

&emsp;&emsp;为自厌患身&emsp;&emsp;愿速说其意

于是比丘。以偈答王曰。

&emsp;&emsp;守诸禁戒故&emsp;&emsp;不敢挽顿绝

&emsp;&emsp;佛说诸草木&emsp;&emsp;悉是鬼神宅

&emsp;&emsp;我等不敢违&emsp;&emsp;是以不能绝

&emsp;&emsp;如似祝场中&emsp;&emsp;为蛇画境界

&emsp;&emsp;以神祝力故&emsp;&emsp;毒蛇不敢度

&emsp;&emsp;牟尼尊画界&emsp;&emsp;我等不敢越

&emsp;&emsp;我等虽护命&emsp;&emsp;会归于磨灭

&emsp;&emsp;愿以持戒死&emsp;&emsp;终不犯戒生

&emsp;&emsp;有德及无德&emsp;&emsp;俱共舍寿命

&emsp;&emsp;有德慧命存&emsp;&emsp;并复有名称

&emsp;&emsp;无德丧慧命&emsp;&emsp;亦复失名誉

&emsp;&emsp;我等诸沙门&emsp;&emsp;以持戒为力

&emsp;&emsp;于戒为良田&emsp;&emsp;能生诸功德

&emsp;&emsp;生天之梯蹬&emsp;&emsp;名称之种子

&emsp;&emsp;得圣之桥津&emsp;&emsp;诸利之首目

&emsp;&emsp;谁有智慧者&emsp;&emsp;欲坏戒德瓶

尔时国王闻说偈已。心甚欢喜。即为比丘解草系缚。而说偈言。

&emsp;&emsp;善哉能坚持&emsp;&emsp;释师子所说

&emsp;&emsp;宁舍己身命&emsp;&emsp;护法不毁犯

&emsp;&emsp;我今亦归命&emsp;&emsp;如是显大法

&emsp;&emsp;归依离热恼&emsp;&emsp;牟尼解脱尊

&emsp;&emsp;坚持禁戒者&emsp;&emsp;我今亦归命

##### 感应缘(略引二验)

梁沙门释法聪 隋沙门释法充。

后南梁襄阳景空寺释法聪。南阳新野人。卓然神正性洁如玉。蔬藿是甘无求滋馔。因至襄阳伞盖山白马泉。筑室方丈。以为栖心之宅。入谷两所置兰若舍。今巡山者尚识故基焉。初梁晋安王承风来问。将至禅室。马骑相从。无故却退。王惭而返。夜感恶梦。后更再往。马退如故。王乃洁斋躬尽虔敬。方得进见。初至寺侧。但睹一谷猛火洞然。良久伫望。忽变为水。经停倾仰。时水灭堂现。以事相询。乃知尔时入水火定也。堂内所坐绳床两边。各有一虎。王不敢进聪乃以手按头着地。闭其两目召王令前。方得展礼。因告境内多弊虎灾。请聪救援。聪即入定。须臾有十七大虎来至便与受三归戒。敕勿犯暴百姓。又命弟子。以布系诸虎颈。满七日已当来于此。王至期日设斋众集。诸虎亦至。便与饮食解布。遂尔无害。其日将王临白马泉。内有白龟。就聪手中取食。谓王曰。此是雄龙。又临灵泉。有五色鲤鱼。亦就手食。云此是雌龙。王与群吏嗟赏其事。大施而旋。有凶左右数十壮人。夜来欲劫所施之物。遇虎哮吼遮遏其道。又见大人倚立禅室。傍有松树止到其膝。执金刚杵将有守护。竟夜回遑日午方返。王怪其来方以事首。遂表奏闻。初聪住禅堂。每有白鹿白雀驯服栖止。行往所及慈救为先。因见屠者驱猪百余头。聪三告曰。解脱首楞严。猪遂绳解散去。诸屠大怒。将事加手。并仡然不动。便归悔过罪。因断杀业。又于汉水渔人牵网。如前三告。引网不得。方复归心空网而返。又荆州苦旱。长沙寺遣僧至聪所请雨。使还大降。陂池皆满。后卒于江陵天宫寺。即是梁太初年也。其寺现有碑记。

隋江州庐山化城寺释法充。俗姓毕。九江人也。常诵法华大品。末住庐山半顶化城寺修定。自非僧事未尝安履。每劝僧众无以女人入寺。上损佛化下坠俗谣。然以寺基事重有不从者。充叹曰。生不值佛已是罪缘。正教不行义须早死。何虑方土不奉戒乎。遂于此山香炉峰。自投而下。誓粉身骨。用生净土。便于中虚头忽倒上。冉冉而下处于深谷。不损一毛。寺众不知。后有人上峰顶路望下。千有余仞闻人语声。就而寻之。乃是充也。身命犹存口诵如故。迎还至寺。僧感死谏为断女人。经于六年方乃卒也。时属隆暑尸不臭烂。时当开皇之末年也(右二验出唐高僧传)

#### 忍辱部第三(此别四部)

述意部 劝忍部 忍德部 引证部。

##### 述意部第一

盖闻。忍之为德最是尊上。持戒苦行所不能及。是以羼提比丘。被刑残而不恨。忍辱仙主。受割截而无嗔。且慈悲之道。救拔为先。菩萨之怀。愍恻为用。常应遍游地狱代其受苦。广度众生施以安乐。岂容微复触恼大生嗔恨。乃至恶眼出声惨颜厉色。遂相捶打便以杖加。或父子兄弟自相损害。朋友眷属反更侵伤。恶逆甚于鸱枭。含毒逾于蜂虿。所以历劫怨仇生生不绝也。

##### 劝忍部第二

如菩萨藏经云。夫忿恚者。速能损害百千大劫所集善根。若能善根为嗔害已。复当经于百千大劫方始勤苦修行圣道。若如是者。阿耨菩提极难可得。是故我当被忍辱铠。以坚固力摧忿恚军。舍利子。我今为汝广说其事。我念过去。为大仙人。名修行处。时有恶魔。化作五百健骂丈夫。常寻逐我兴诸恶骂。昼夜去来行住坐卧僧坊静室聚落俗家。若在街衖。若空闲处。随我坐立。是诸化魔以粗恶言毁骂诃责。满五百年未曾休废。舍利子。我自忆昔五百岁中为诸魔罗之所诃毁。未曾于彼起微恨心。常兴慈救而用观察。

又成实论云。恶口骂辱小人不堪如石雨鸟。恶口骂詈大人堪受如华雨象。行者常观前人本末因缘。或于过去为我父母养育我身。不避罪福。未曾报恩。何须起嗔。或为兄弟妻子眷属。或是圣人昔为善友。凡情不识何须加毁。

又摄论云。由观五义以除嗔恚一观一切众生。无始已来于我有恩。二观一切众生。常念念灭。何人能损何人被损。三观唯法无众生有何能损及所损。四观一切众生皆自受苦。云何复欲加之以苦。五观一切众生皆是我子。云何于中欲生损害。由此五观故能灭嗔。

又报恩经云。假使热铁轮在我顶上旋。终不为此苦而发于恶心。

成论云。行慈心者。卧安觉安。不见恶梦。天护人爱。不毒不兵。水火不丧。

又四分律偈云。

&emsp;&emsp;忍辱第一道&emsp;&emsp;佛说无为最

&emsp;&emsp;出家恼他人&emsp;&emsp;不名为沙门

又遗教经云。能行忍者。乃可名为有力大人。

又经云。见人之过口不得言。己身有恶则应发露。

又书云。闻人之过如闻父母之名。耳可得闻口不得言。

又经云。赞人之善不言己美。

又书云。君子扬人之美不伐其善。

又经云。布施不望彼报。若得人惠。毫发已上皆当祝愿惭愧奉受。

又书云。公子有德于人。愿公子忘之。人有德于公子。愿公子勿忘。

又云。施人慎勿念。受施慎勿忘。

又经云。恕己可为喻。勿杀勿行杖。

又书云。己所不欲勿施于人。当知内外之教其本均同。虽形有黑白。然立行无殊。若乖斯旨便同鄙俗何依内外。如经云。佛为众生说法断除无明暗惑。犹若良医随疾授药。是名内教。

又书云天道无亲唯仁是兴。是名外教。

又若出家之人能观苦空无常无我。厌离生死志求出世。是为依内。若乖斯行翻为外俗。在家之人。若能厌舍俗情欣慕高志。专崇三宝修持四德。奉行孝悌仁义礼智。贞和爱敬。能行斯行。翻同为内。若违斯旨还同外道。在俗之人。能随内教。便寤真理心常会道。渐进胜途至趣菩提。既知如是。欲行此行。唯须自卑。推德与他。如拭尘巾。揽垢向己。持净与人。故经云。退而得者佛道也。

故书云。君子让而得之为是义故。常须进胜他人。常须克责己躬也。

##### 忍德部第三

如大宝积经云。第三忍辱有十事。一不观于我及我所相。二不念种性。三破除憍慢。四恶来不报。五观无常想。六修于慈悲。七心不放逸。八舍于饥渴苦乐等事。九断除嗔恚。十修习智慧。若人能成如是十事。当知是人能修于忍。

又月灯三昧经云。佛言。若有菩萨住于慈忍。有十种利益。何等为十。一火不能烧。二刀不能割。三毒不能中。四水不能漂。五为非人所护。六得身相庄严。七闭诸恶道。八随其所乐生于梵天。九昼夜常安。十其身不离喜乐。又私呵三昧经云。佛言。忍有六事。得一切智。何等为六。一得身力。二得口力。三得意力。四得神足力。五得道力。六得慧力。

又六度集经云。复有四种忍辱具足智慧。何等为四。一于求法时忍他恶骂。二于求法时不避饥渴寒热风雨。三于求法时随顺和尚阿阇梨行。四于求法时能忍空无相无愿。

又比丘避女人恶名经偈云。

&emsp;&emsp;虽闻多恶名&emsp;&emsp;苦行者忍之

&emsp;&emsp;不应苦自言&emsp;&emsp;亦不应起恼

&emsp;&emsp;闻声恐怖者&emsp;&emsp;是则林中兽

&emsp;&emsp;是轻躁众生&emsp;&emsp;不成出家法

&emsp;&emsp;仁者当堪耐&emsp;&emsp;下中上恶声

&emsp;&emsp;执心坚住者&emsp;&emsp;是则出家法

&emsp;&emsp;不由他人语&emsp;&emsp;令汝成劫贼

&emsp;&emsp;亦不由他语&emsp;&emsp;令汝得罗汉

&emsp;&emsp;如汝自知己&emsp;&emsp;诸天亦复知

##### 引证部第四

如五分律云。佛告诸比丘。过去世时。阿练若池水边有二雁。与一龟共结亲友。后时池水涸竭。二雁作是议言。今此池水涸竭。亲友必受大苦。议已语龟言。此池水涸竭。汝无济理。可衔一木。我等各衔一头。将汝着大水处。衔木之时慎不可语。即便衔之。经过聚落。诸小儿见皆言。雁衔龟去。龟即嗔言。何预汝事。即便失木。堕地而死。尔时世尊因此说偈言。

&emsp;&emsp;夫士之生&emsp;&emsp;斧在口中

&emsp;&emsp;所以斫身&emsp;&emsp;由其恶言

&emsp;&emsp;应毁反誉&emsp;&emsp;应誉反毁

&emsp;&emsp;自受其殃&emsp;&emsp;终无复乐

佛言。龟者调达是也。昔以嗔语致有死苦。今复嗔骂如来堕大地狱。

又法句喻经云。昔者罗云未得道时。心性粗犷言少诚信。佛敕罗云。汝到贤提精舍中住。守口摄意勤修经戒。罗云奉教作礼而去。住九十日惭愧自悔。昼夜不息。佛往见之。罗云欢喜趣前礼佛。安绳床坐。佛踞绳床。告罗云曰。澡槃取水。为吾洗足。罗云受教为佛洗足。洗足已讫佛语罗云。汝见澡槃中洗足水不。罗云白佛。唯然见之。佛语罗云。此水可用食饮以不。罗云白言。不可复用。所以者何。此水本实清净。今以洗足受于尘垢。是故不可复用。佛语罗云。汝亦如是。虽为吾子国王之孙。舍世荣禄得为沙门。不念精进摄身守口。三毒垢秽充满胸怀。亦如此水不可复用。佛语罗云。弃澡槃中水。罗云即弃。佛语罗云。澡槃虽空可用盛饮食不耶。白佛言。不可复用。所以然者。用有澡槃之名曾受不净故。佛语罗云。汝亦如是。虽为沙门。口无诚信。心性刚强。不念精进。曾受恶名。亦如澡槃不中盛食。佛以足指拨却澡槃。应时轮转而走自跳而堕。数返乃止。佛语罗云。汝宁惜澡槃恐破不。罗云白佛。洗足之器贱价之物。意中虽惜不大殷勤。佛语罗云。汝亦如是。虽为沙门不摄身口。粗言恶说多所中伤。众所不爱智者不惜。身死神去轮转三涂。自生苦恼。无量诸佛贤圣所不爱惜。亦如汝言不惜澡槃。罗云闻之惭愧怖悸。譬如战象两牙二耳四脚及尾九兵皆严先须护鼻。所以者何。象鼻软脆中箭即死。人犯九恶唯当护口。所以护口。当畏三涂十恶尽犯。不护口者如象损鼻。人犯十恶不惟三涂毒痛辛苦。即说偈云。

&emsp;&emsp;我如象斗&emsp;&emsp;不恐中箭

&emsp;&emsp;常以诚信&emsp;&emsp;度无戒人

&emsp;&emsp;譬象调伏&emsp;&emsp;可中王乘

&emsp;&emsp;调为尊人&emsp;&emsp;乃受诚信

罗云闻佛恳恻之诲。感激自厉克骨不忘。精进柔和怀忍如地。识想静寂即得阿罗汉道。

又罗云忍辱经云。尔时罗云向一不信婆罗门家乞食。吝惜不与。罗云被打头破血出。复撮沙投钵中。罗云含忍心不加报。即持钵至河洗头钵已。而自说云。我自行分卫。无事横忓我。我痛斯须间。奈彼长苦何。犹如利剑割臭尸。臭尸不知痛。非剑之不利。又如天甘露饲彼溷猪食。溷猪舍之走。非是甘露之不美。我以佛真言训世凶愚。凶愚不思。岂不然乎。还已白佛佛言。夫恶心之兴。是已之衰。轻薄恶人。命终于夜半。当入无择地狱之中。狱鬼加痛。毒无不至。八万四千岁其寿乃终。魂神更受含毒蟒身。毒还自害。其身终而复始。续受蝮形。常食沙土。万岁乃毕。以嗔恚意向持戒人。故受毒身。以沙土投钵中故。世世食沙土而死。罪毕为人。母怀之时当有重病。家中日耗。儿生钝顽。都无手足。其亲惊怪。皆曰何妖来为不祥。即取捐之着于四衢。路人往来无不愕然。竞以瓦石刀杖击头。陷脑穷苦旬日乃死。死后魂灵即复更生。辄无手足。钝顽如前。经五百世重罪乃毕。后生为人常有头痛之患。夫人处世不能忍者。所生之处不值佛世。违法远僧。常在三涂。若蒙余福。得出为人。禀性常愚凶虐自逐。为人丑陋众所恶憎。生辄贫穷圣贤不祐。

又杂阿含经云。尔时尊者舍利弗。大目揵连。住耆阇崛山中。时尊者舍利弗新剃发。时有伽吒及优波伽吒鬼。优波伽吒鬼见尊者舍利弗新剃须发。语伽吒鬼言。我今当往打彼沙门头。伽吒鬼言。汝莫作是语。此沙门大德大力。汝莫起嗔长夜得大不饶益苦。如是再三说。时优波伽吒鬼再三不用伽吒鬼语。即以手打尊者舍利弗头。打已寻自言。唤烧我伽吒煮我伽吒。再三唤已陷入地中。堕阿鼻地狱。目连闻舍利弗为鬼所打。即往问言。云何尊者苦痛可忍不。舍利弗答言。尊者目连虽复苦痛意能堪忍。不至大苦。目连语舍利弗言。奇哉尊者舍利弗。真为大德大力。此鬼若以手打耆阇崛山者。能令碎如糠糩。况复打人而不苦痛。尔时舍利弗语目连。我实不大苦痛。时舍利弗大目揵连。共相慰劳。时世尊以天耳闻其语声已。即说偈言。

&emsp;&emsp;其心如刚石&emsp;&emsp;坚住不倾动

&emsp;&emsp;染着心已离&emsp;&emsp;嗔者不反报

&emsp;&emsp;若如此修心&emsp;&emsp;何有苦痛忧

又新婆沙论云。曾闻过去此贤劫中。有王名羯利。时有仙人。号为忍辱。住一林中勤修苦行。时羯利王除去男子。与内宫眷属作诸伎乐。游戏林间纵意娱乐。经久疲厌而便睡眠。内宫诸女为华果故游诸林间。遥见仙人。于自所止端身静思。便驰趣之。皆集其所。到已顶礼围绕而坐。仙人即为说欲之过。所谓诸欲皆是不净臭秽之法。是可呵责。是可厌患。谁有智者当习近之。诸姊皆应生厌舍离。王从睡觉不见诸女。便作是念。将无有人诱夺去耶。即拔利剑处处求觅。乃见诸女在仙人边围绕而坐。生大嗔恚。是何大鬼诱我诸女。即前问之。汝是谁耶。答言。我是仙人。复问。在此作何事耶。答言。修忍辱道。王作是念。此人见我嗔故便言我修忍辱。我今试之。即复问言。汝得非想非非想处定耶。答言。不得。次第责问。乃至汝得初静虑耶。答言。不得。王倍嗔忿。语言。汝是未离欲人。云何恣情观我诸女。复言我是修忍辱人。可申一臂试能忍不。尔时仙人便申一臂。王以利剑斩之。如断藕根堕于地上。王复责问。汝是何人。答言。我是修忍辱人。时王复命申余一臂。即复斩之。如前责问。仙人亦如前答言。我是修忍辱人。如是次斩两足复截两耳。又割其鼻。一一责问答皆如前。令仙人身七分堕地。作七疮已王心便止。仙人告言。王今何故自生疲厌。假使断我一切身分。犹如芥子乃至微尘。我亦不生一念嗔忿。所言忍辱终无有二。复发是愿。如汝今日我实无辜。而断我身令成七分。作七疮孔。我未来世得阿耨菩提时。以大悲心不待汝请。最初令汝修七种道。断七随眠。当知尔时忍辱仙人者。即今世尊释迦牟尼是。羯利王者。即今具寿憍陈那是。是故憍陈那见圣谛已。佛以神力除彼闇障。令其忆念过去世时。使便自见为羯利王佛为仙人。自以利剑断佛七支作七疮孔。佛不嗔恨反以誓愿欲饶益之。佛岂违背昔愿。憍陈那闻已极怀耻愧。合掌恭敬。