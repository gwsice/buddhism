## 法苑珠林卷第七十五

### 十恶篇第八十四之三

#### 邪淫部第六(此别三部)

述意部 呵欲部 奸伪部。

##### 述意部第一

夫淫声败德。智者之所不行。欲相迷神。圣人之所皆离。是以周幽丧国。信褒姒之愆。晋献亡家。实孋姬之罪。独角山上。不寤骑颈之羞。期在庙堂。宁寤焚身之痛。皆为欲界众生不修观解。系地烦恼不能断伏。且地水火风。谁为宰主。身受心法。本性皆空。薄皮厚皮周旋不净。生藏熟藏秽恶难论。常欲牵人堕三恶道。是以菩萨大士常修观行。臭处流溢遍身皆满。六尘怨贼每相触恼。五阴旃陀难可亲近。凡夫颠倒纵此贪迷。妄见妖姿恋着华态。皓齿丹唇长眉高髻。弄影逶迤增妍美艳。所以雒川解佩。能税驾于陈王。汉曲弄珠。遂留情于交浦。巫山台上。托云雨以去来。麻姑水侧。寄泉流而还往。遂使然香之气。迥袭韩寿之衣。弹琴之曲。悬领相如之意。或因荐枕而成亲。或藉挂冠而为密。岂知形如聚沫。质似浮云。内外俱空。须臾散灭。举身不净。合体无常。方弃沟渠以充蝼蚁。凡是众生有此邪行。乖梵天道障菩提业。为四趣因感三涂果。是知三有之本寔由淫业。六趣之报特因爱染。以润业偏重故圣制不为也。

##### 呵欲部第二

第一明贪欲滋多者。如涅槃经偈云。

&emsp;&emsp;若常愁苦&emsp;&emsp;愁遂增多

&emsp;&emsp;如人喜眠&emsp;&emsp;眠则滋多

&emsp;&emsp;贪淫嗜酒&emsp;&emsp;亦复如是

又正法念经偈云。

&emsp;&emsp;如火益干薪&emsp;&emsp;增长火炽然

&emsp;&emsp;如是受乐者&emsp;&emsp;爱火转增长

&emsp;&emsp;薪火虽炽然&emsp;&emsp;人皆能舍离

&emsp;&emsp;爱火烧世间&emsp;&emsp;缠绵不可舍

又智度论偈云。

&emsp;&emsp;世人愚惑&emsp;&emsp;贪着五欲

&emsp;&emsp;至死不舍&emsp;&emsp;为之后世

&emsp;&emsp;受无量苦&emsp;&emsp;譬如愚人

&emsp;&emsp;贪着好果&emsp;&emsp;上树食之

&emsp;&emsp;不肯时下&emsp;&emsp;人伐其树

&emsp;&emsp;树倾乃堕&emsp;&emsp;身首毁坏

&emsp;&emsp;痛苦而死&emsp;&emsp;得时乐少

&emsp;&emsp;失时苦多&emsp;&emsp;如蜜涂刀

&emsp;&emsp;舐者贪甜&emsp;&emsp;不知伤舌

&emsp;&emsp;后受大苦

成实论偈云。

&emsp;&emsp;贪欲实苦&emsp;&emsp;凡夫颠倒

&emsp;&emsp;妄生乐想&emsp;&emsp;智者见苦

&emsp;&emsp;见苦则断&emsp;&emsp;受欲无厌

&emsp;&emsp;如饮碱水&emsp;&emsp;转增其渴

&emsp;&emsp;以增渴故&emsp;&emsp;何得有乐

&emsp;&emsp;譬如狗咬&emsp;&emsp;血涂枯骨

&emsp;&emsp;增涎唾合&emsp;&emsp;想谓有美

&emsp;&emsp;贪欲亦尔&emsp;&emsp;于无味中

&emsp;&emsp;邪倒力故&emsp;&emsp;谓为受味

&emsp;&emsp;故知色欲&emsp;&emsp;苦实乐虚

&emsp;&emsp;要无贪求&emsp;&emsp;方名真乐

第二明观女不净者。但惟诸女。外假容仪。内怀臭秽。迷人着相。不觉虚诳。唯大智者能知可恶也。又禅秘要经云。长老目连得罗汉道。本妇将从。盛服庄严欲坏目连。目连尔时为说偈言。

&emsp;&emsp;汝身骨干立&emsp;&emsp;皮肉相缠裹

&emsp;&emsp;不净内充满&emsp;&emsp;无一是好物

&emsp;&emsp;韦囊盛屎溺&emsp;&emsp;九孔常流出

&emsp;&emsp;如鬼无所宜&emsp;&emsp;何足以自贵

&emsp;&emsp;汝身如行厕&emsp;&emsp;薄皮以自覆

&emsp;&emsp;智者所弃远&emsp;&emsp;如人舍厕去

&emsp;&emsp;若人知汝身&emsp;&emsp;如我所恶厌

&emsp;&emsp;一切皆远离&emsp;&emsp;如人避圊厕

&emsp;&emsp;汝身自庄严&emsp;&emsp;华香以璎珞

&emsp;&emsp;凡夫所贪爱&emsp;&emsp;智者所不惑

&emsp;&emsp;汝是不净聚&emsp;&emsp;集诸秽恶物

&emsp;&emsp;如庄严厕舍&emsp;&emsp;愚人以为好

&emsp;&emsp;汝胁肋着脊&emsp;&emsp;如椽依梁栋

&emsp;&emsp;五藏在腹内&emsp;&emsp;不净如屎箧

&emsp;&emsp;汝身如粪舍&emsp;&emsp;愚夫所贪保

&emsp;&emsp;饰以珠璎珞&emsp;&emsp;外好如画瓶

&emsp;&emsp;若人欲染空&emsp;&emsp;始终不可着

&emsp;&emsp;汝欲来烧我&emsp;&emsp;如蛾自投火

&emsp;&emsp;一切诸欲毒&emsp;&emsp;我今已灭尽

&emsp;&emsp;五欲已远离&emsp;&emsp;魔网已坏裂

&emsp;&emsp;我心如虚空&emsp;&emsp;一切无所著

&emsp;&emsp;正使天欲来&emsp;&emsp;不能染我心

又增一阿含经云。宁以火烧铁锥而刺于眼。不以视色兴起乱想。又正法念经云。女人之性心多嫉妒。以是因缘。女人死后多生饿鬼趣中。虽有美言心如毒害。强知虚诈能惑世间。

等三明女人难亲可厌者。故优填王经偈云。

&emsp;&emsp;女人最为恶&emsp;&emsp;难与为因缘

&emsp;&emsp;恩爱一缚着&emsp;&emsp;牵人入罪门

非直牵人入恶道。天中退落亦由女惑。故正法念经偈云。

&emsp;&emsp;天中大系缚&emsp;&emsp;无过于女色

&emsp;&emsp;女人缚诸天&emsp;&emsp;将至三恶道

又智度论云。菩萨观欲种种不净。于诸衰中女衰最重。火刀雷电霹雳怨家毒蛇之属。犹可暂近。女人悭妒。嗔谄妖秽。斗诤贪嫉。不可亲近。故佛说偈云。

&emsp;&emsp;宁以赤铁&emsp;&emsp;宛转眼中

&emsp;&emsp;不以散心&emsp;&emsp;邪视女色

&emsp;&emsp;含笑作姿&emsp;&emsp;憍幔羞惭

&emsp;&emsp;回面[目*聶]眼&emsp;&emsp;美言妒嗔

&emsp;&emsp;行步妖秽&emsp;&emsp;以惑于人

&emsp;&emsp;淫罗欲网&emsp;&emsp;人皆投身

&emsp;&emsp;坐卧行立&emsp;&emsp;回眄巧媚

&emsp;&emsp;薄智愚人&emsp;&emsp;为之心醉

&emsp;&emsp;执剑向敌&emsp;&emsp;是犹可胜

&emsp;&emsp;女贼害人&emsp;&emsp;是不可禁

&emsp;&emsp;毒蛇含毒&emsp;&emsp;犹可手捉

&emsp;&emsp;女情惑人&emsp;&emsp;是不可触

又增一经偈云。

&emsp;&emsp;莫与女交通&emsp;&emsp;亦莫共言语

&emsp;&emsp;有能远离者&emsp;&emsp;则离于八难

故萨遮尼干子经尼干子说偈云。

&emsp;&emsp;自妻不生足&emsp;&emsp;好淫他妇女

&emsp;&emsp;是人无惭愧&emsp;&emsp;受苦常无乐

&emsp;&emsp;现在未来世&emsp;&emsp;受苦及打缚

&emsp;&emsp;舍身生地狱&emsp;&emsp;受苦常无乐

又杂譬喻经云。佛在世时。有一婆罗门生于两女。女皆端正。乃故悬金。九十日内募索有能诃我女丑者。便当与金。竟无募者。将至佛所。佛便诃言。此女皆丑无有一好。阿难白佛言。此女实好。而佛言恶。有何不好。佛言。人眼不视色是为好眼。耳鼻口亦尔。身不着细滑。是为好身。手不盗他财。是为好手。今观此女眼视色。耳听音。鼻嗅香。身喜细滑。手喜盗财。如此之者。皆不好也。

又佛说日明菩萨经云。菩萨呵色欲法。女色者世间之枷锁。凡夫恋着不能自拔。女色者世间之重患。凡夫困之至死不免。女色者世间之衰祸。凡夫遭之无厄不至。行者既得舍之。若复顾念。是为从狱得出还复思入。从狂得正而复乐之。从病得差复思得病。智者怒之。知其狂而颠蹶死无日矣。凡夫重色甘为之仆。终身驰骤为之辛苦。虽复呋质寸斩锋镝交至。甘心受之不以为患。狂人乐狂不是过也。行者若能弃之不顾。是则破枷脱锁恶狂厌病。离于衰祸。既安且吉。得出牢狱永无患难。女人之相其言如蜜。而其心如毒。譬如渟渊澄。镜而蛟龙居之。金山宝窟而师子处之。当知此害不可暂近。室家不和妇人之由。毁宗败族妇人之罪。实是阴贼灭人慧明。亦是猎围鲜得出者。譬如高罗群鸟落之不能奋飞。又如密网众鱼投之刳肠俎肌。亦如暗坑无目投之如蛾赴火。是以智者知而远之。不受其害恶而秽之。不为此物之所惑也。

又佛般泥洹经云。佛告柰女。好邪淫者有五自妨。一多声不好。二王法所疾。三怀异多疑。四死入地狱。五地狱罪竟受畜生形。皆罪所致。能自灭心不邪淫者有五增福。一多人称誉。二不畏县官。三身得安隐。四死上天生五从意清净得泥洹道。

##### 奸伪部第三

又旧杂譬喻经云。昔有大姓家子端正。以金作女像语父母言。有女似此者。儿乃当取。时他国有女。貌亦端正。亦作金男。白父母言。有男似此。乃当嫁之。父母各闻便远娉合。时国王举镜自照。谓群臣曰。天下人颜有如我不。诸臣答曰。臣闻彼国有男端正无比。则遣使请之。使至告之。王欲见贤者。则严车进去已自念。王以我明达故来相呼。则还取书而见妇与奴为奸怅然怀憾。为之结气。颜色衰丑。臣见如此。谓行道消瘦。马厩安之。夜于厩中见王正大夫人与马下人私通。心乃自寤。王大夫人尚当如此。何况我妇。意解心悦颜色如故。则与王相见。王曰。何因止外三日。答曰。臣来有忘。还归取之。而见妇与奴为奸。意忿颜色衰变。故住厩中三日。昨见王正夫人来与养马儿私通。夫人乃尔。何况余人。意解颜色复故。王言。我妇尚尔。何况凡女。两人俱舍。便入山中。剃发作沙门。思惟女人不可从事。精进不懈俱得辟支佛道。

又旧杂譬喻经云。昔有妇人生一女。端正无比。年始三岁。国王取视呼道人相。后堪为夫人不。道人报王。此女有夫。王后得之。王言。我当牢藏。岂可后得。便呼鹤来。汝处在何。鹤白王言。我止大山。半腹有树。人畜不历。下有洄水。船所不行。王言。我以此女寄汝将养。便撮持去。日日从王。取饭与女。如是久后。上有一聚卒为水漂去。有一树枝逐水下流。有一男子得抱持树。堕洄水中不得去洄。岸有蒲桃树。踊出住倚山傍。男子寻之。得上鹤树。与女私通。女便藏之。鹤觉女身重。左右求得男子。举撮弃之。如事白王。王曰。前道人善巧相人也。师曰。人有宿对非力所制。逢对则可。畜生亦尔。

又旧杂譬喻经云。昔有国王护持女急。王夫人语太子曰。我为汝母。生来不见国中。欲一回出。汝可白王。如是至三。太子白王。王则听可。太子自为御车。群臣于路奉迎设拜。夫人出手开张令人得见。太子见女人面如是。便诈腹痛而还。夫人言曰。我无相甚矣。太子自念。我母尚当如此。何况余乎。夜便委国舍去入山游观。时道边有树。下有泉水。太子上树逢见梵志。独行入水池浴。出已饭食作术。吐出一壶。壶中有女。与屏处室。梵志得卧。女人腹吐一壶。壶中有男。复与共卧。卧已吞壶。须臾之顷梵志起已。复内妇着壶中。吞已杖持而去。太子归国白王。请梵志及诸臣下。作三人食。持着一边。梵志既至。言我独自。太子曰。梵志汝当出妇共食。梵志不得已出妇。太子曰。妇汝当出夫共食。如是至三。不得已出男共食。食已便去。王问太子。汝何因知之。答曰。我母观国。我为御车。母开出手令人见之。我念女人能多乐欲。便诈腹痛。还入山中。见梵志藏妇。腹中如是女人奸不可绝。愿太王放赦宫中自在行来。王敕后宫。其欲行者任从志也。师曰。天下不可信者。女人是也。

又旧譬喻经云。昔有四姓。藏妇不使人见。妇值青衣人。作地突与琢银儿私通。夫后觉妇。妇言。我生不邪行。卿莫妄语。夫言。吾不信汝。当将汝至神树所立誓。妇言。甚佳。夫持斋七日。始入斋室。妇密语琢银儿。汝诈作狂乱头。于市逢人抱持。牵引弃之。夫斋竟便将妇出。妇言。我不见市。卿将我过市。琢银儿便来抱持。诈狂卧地。妇便号呼其夫。何为使人抱持我耶。夫言。此是狂人。何须记录。夫妇俱到神所叩头言。我生来不作恶。但为狂人所抱。妇便得活。夫默然而惭。佛言。当知一切女人奸诈如是。不可信也。

又十诵律云。佛在舍卫国。有一婆罗门生女。面貌端正颜色清净。名曰妙光。相师占曰。是女后当与五百男共通。诸人闻已。女年十二无有求者。时婆罗门有邻比估客。常入海采宝。是估客于楼上遥见是女。即生欲心。问余人言。是谁女耶。答是某甲婆罗门女。有取者耶。答言。无有求者。问何故无人求耶。答曰。此女有一过罪。相师占曰。是女后当与五百男子共通。所以无求者。时估客念言。除沙门释子。无入我舍者。即往求取。女到未久。估客结伴欲入海中。唤守门者语言。我欲入海。莫听男子强入我舍。除沙门释子。此是无过人。答言尔。去后沙门于舍乞食。是女见已语言。共我行欲。诸比丘不知白佛。佛言。此舍必有非梵行。汝不应往。此女后得病。于夜命终。其家人以庄严具。合弃死处。时有五百群贼。于此处行。见是死女。即生欲心。便就行欲。是女先语沙门婆罗门。共我行欲。以此因缘故堕恶道。彼国北方生作淫龙。名毗摩达多。

正报颂曰。

&emsp;&emsp;邪淫入地狱&emsp;&emsp;登彼刀叶林

&emsp;&emsp;热铁钉其口&emsp;&emsp;洋铜灌入心

&emsp;&emsp;毒龙碎骨髓&emsp;&emsp;金刚鼠食阴

&emsp;&emsp;铜柱缘上下&emsp;&emsp;铁床卧隐深

习报颂曰。

&emsp;&emsp;昏淫乱情色&emsp;&emsp;受苦无表裹

&emsp;&emsp;余业得人身&emsp;&emsp;自妻常背己

&emsp;&emsp;彼此怀猜忌&emsp;&emsp;孰肯顺情旨

&emsp;&emsp;稍有性灵人&emsp;&emsp;宁得无惭耻

##### 感应缘(略引十二验)

汉时有谈生冥婚怪 晋时卢充有冥婚怪 晋时河南有男感女重生怪 晋时张世之有冥婚怪 晋时凭马子感女重生怪 晋时桓道愍感妇重生怪 宋时韩伯子等指庙女像冥婚怪 宋时弘农人感得冥婚怪 齐时王奂妒杀妾冥报怪 齐时陈氏妒割前妇儿冥报怪 唐时岐州王志有冥婚怪 唐时印人妻犯誓外私冥报怪。

汉有谈生者。年四十无妇。常感激读经书。通夕不卧。至夜半时。有一姝女。年十五六。姿颜服饰天下无双。来就谈生。遂为夫妇。言曰。我不与人同夜。君慎勿以火照我也。至三年之后。乃可照耳。谈生与为夫妇生一儿。已二岁矣。不能忍夜伺其寐。便盗照视之。其腰已下肉如人腰已上但是枯骨。妇觉遂去。云君负我。我已垂变身。何不能忍一年。而竟相照耶。谈生辞谢洟泣不可复止。云与君虽大义。今将离别。然顾念我儿。恐君贫不能自谐。活暂逐我去。方遗君物。谈生逐入华堂兰室。物器不凡。乃以珠被与之曰。可以自给。裂取谈生衣裾留之辞别而去。后谈生持被诣市。睢阳王买之。直钱千万。王识之曰。是我女被。那得在市。此人必发吾女冢。乃收考谈生。谈生具以实对。王犹不信。乃往视女冢。冢全如故。乃复发视。果于棺盖下得衣裾。呼其儿视。貌似王女。王乃信之。即出谈生而复之。遂以为女婿。表其儿为郎中(右一验出搜神记)

晋时有卢充。范阳人。家西三十里有崔少府墓。年二十时。先冬至一日。出宅西猎戏。见有一獐便射之。射己獐倒而复走起。充步步趁之。不觉远去。忽见道北一里间。瓦屋四周有如府舍。不复见獐。到门中有一铃下唱客前。复有一人。捉一襆新衣曰。府君以此衣将迎郎君。充便取着以进见少府。语充曰。尊府君不以仆门鄙陋。近得书为君。索小女为婚。故相迎耳。便以书示充。充父亡时。充虽小然己识父手迹。便即歔欷无复辞托。崔便敕内卢郎已来。便可使女郎庄严就东廊至黄昏内白女郎。严饰竟。崔语充。君可至东廊。既至郎。妇已下车。立席头。即共拜。时为三日供给饮食。三日毕谓充曰。君可归去。若女有相生男。当以相与。生女当自留养。敕外数车送客。充便辞出。崔送至中门执手洟零。出门见一独车驾青牛。又见本所著衣及弓箭。故在门外。寻遣传教。将一人捉襆衣。与充相闻曰。姻媛始尔。别甚怅恨。今致衣一袭。被缛自副。充便上车去。驰如电逝。须臾至家。母问其故。充悉以状对。别后四年三月三日。充临水戏。忽见傍水有独车乍沈乍浮。既而上岸。四坐皆见。而充往开其车后户。见崔氏女与四岁男儿共载。女抱儿以还充。又与金鋺别。并赠诗一首曰。

&emsp;&emsp;煌煌灵芝质&emsp;&emsp;光丽何猗猗

&emsp;&emsp;华艳当时显&emsp;&emsp;嘉会表神奇

&emsp;&emsp;含英未及秀&emsp;&emsp;中夏罗霜萎

&emsp;&emsp;荣耀长幽灭&emsp;&emsp;世路永无施

&emsp;&emsp;不寤阴阳运&emsp;&emsp;哲人忽来仪

&emsp;&emsp;今时一别后&emsp;&emsp;何得重会时

充取儿鋺及诗。忽然不见。充后乘车诣市卖鋺。冀有识者。有一婢识此鋺。还白大家曰。市中见一人乘车卖崔女郎棺中金鋺。大家即是崔氏亲姨母也。遣儿视之。果如婢言。乃上车叙其姓名。语充曰。昔我姨姊少府女出而亡。家亲痛之。赠一金鋺着棺中。可说得鋺本末。充以事对。儿亦悲咽。便赍还白母。母即令充家迎儿还五亲悉集。儿有崔氏之状。又有似充之貌。儿鋺俱验。姨母曰。此我外甥也。即字温休。温休者。是幽婚也。儿大为郡守。子孙冠盖相承至今。其后植字子干。有名天下(右一验出续搜神记)

晋武帝世。河间郡有男女。相悦许相配适。既而男从军积年。父母以女别适人。无几而忧死。男还悲痛。乃至冢所。始欲哭之叙哀。而已不胜其情。遂发冢开棺即时苏活。因负还家将养数日平复。其夫乃往求之。其人不还曰。卿妇已死。天下岂闻死人可复活耶。此天赐我。非卿妇也。于是相讼。郡县不能决。以谳廷尉。廷尉奏以精诚之至。感于天地故死而更生。在常理之外。非礼之所处。形之所裁。断以还开冢者(右一验出搜神记)

晋时武都太守李仲文。在郡丧女。年十八。权假葬郡城北。有张世之。代为郡。世之男字子长。年二十。侍从在厩中。梦一女年可十七八。颜色不常。自言前府君女。不幸早亡。会今当更生。心相爱乐故来相就。如此五六夕。忽然昼见。衣服熏香殊绝。遂为夫妻寝息。衣皆有污。如处女焉。后仲文遣婢视女墓。因过世之。妇相闻入厩中。见此女一只履在子长床下。取之啼泣。呼言。发冢。持履归以示仲文。仲文惊愕。遣问世之。君儿何由得亡女履耶。世之呼问。儿具陈本末李张并谓可怪。发棺视之。女体已生肉。颜姿如故。右脚有履。左脚无也。自尔之后遂死肉烂不得生。万恨之心当复何言。泣洟而别。

晋时东平凭孝将。为广州太守。儿名马子。年二十余。独卧厩中。夜梦见女年十八九。言我是前太守北海徐玄方女。不幸早亡。亡来出入四年。为鬼所枉杀。案主录当八十余。听我更生。要当有依马子乃得生活。又应为君妻。能从所委见救活不。马子答曰。可尔。与马子克期当出。至期日床前地头发。正与地平。令人扫去。逾分明。始寤是所梦见者。遂除左右人。便渐渐额出。次头面出。次项形体顿出。马子便令坐对榻上。陈说语言。奇妙非常遂与马子寝息。每戒云。我尚虚自节。问何时得出。答曰。出当得本生。生日尚未至。遂往厩中。言语声音人皆闻之。女计生日至。女具教马子。出已养之方法。语毕拜去。马子从其言。至日以丹雄鸡一只黍饭一盘。清酒一升。醊其丧前。去厩十余步。祭讫掘棺出开视女身体貌全如故。徐徐抱出着毡帐中。唯心下微暖口有气。令婢四人守养护之。常以青羊乳汁沥其两眼。始开口能咽粥。积渐能语。二百日中持杖起行。一期之后颜色肌肤气力悉复常。乃遣报徐氏。上下尽来。选吉日下礼。娉为夫妇。生二男一女。长男字元庆。永嘉初为秘书郎中。小男字敬度。作太傅掾。女适济南刘子彦。征士延世之孙(右二验出续搜神记)

晋桓道愍者。谯人也。晋隆安四年丧妇。道愍内顾甚笃。缠痛无已。其年夜始寝。视屏风上见有人手。惊起炳炬照屏风外。乃其妇也。形貌庄严具如生平。愍了不畏惧。遂引共卧。言语往还陈叙存亡。愍曰。卿亡来初无音影。今夕那得忽还。答曰。欲还何极。人神道殊。各有司属。无由自任耳。新妇生时差无余罪。正常疑君怜爱婢使。以此妒忌之心受报地狱。始获免脱。今当受生为人。故来与君别也。愍曰。当生何处。可得相寻知不。答曰。但知当生。不测何处。一为世人。无容复知宿命。何由相寻求耶。至晓辞去洟泗而别。愍送至步廊下而归。已而方大怖惧恍惚积日。

宋咸宁中。太常卿韩伯子某。会稽内史王蕴子某。光禄大夫刘耽子某。同游蒋山庙。庙有数妇人像甚端正。某等醉各指像以妻。匹配戏弄之。即以其夕。三人同梦。蒋侯遣传教相闻曰。家子女并丑陋。而猥蒙荣顾。辄克某月某日悉相迎。某等以其梦指适异常。试往相问。而果各得此梦。符协如一。于是大惧。备三牲诣庙谢罪乞哀。又俱梦蒋侯亲来降。已曰。君等既以顾之实贪。令对克期垂及。岂容方更中悔。经少时并亡(右此一验出志怪传)

宋时弘农华阴潼乡阳首里人也。服八石得水道仙。为河伯。幽明录曰。余杭县南有上湘。湘中央作塘。有一人乘马看。戏将三四人至岑村饮酒。小醉暮还。时炎热。因下马入水中枕石眠。马断走归。从又悉追马。至暮不反。眠觉日已向晡。不见人马。见一妇来。年可十六七。云女郎再拜。日既向暮。此间大可畏。君作何计。问女郎姓何。那得忽相问。复有一年少。年可十三四。甚了了乘新车。车后二十人至。呼上车云。大人暂欲相见。因回车而去。道中路骆驿。抱火寻城郭邑。车至便入城。进厅事。上有信幡。题云河伯信。见一人年三十许。颜容如画。侍卫繁多。相对欣然。敕行酒炙云仆有小女乃聪明。欲以给君箕帚。此人知神。敬畏不敢讵逆。便敕备办令就郎中婚。承白已办。送丝布单衣及纱袷绢裙纱衫裈履屐。皆精好。又给十小吏青衣数十人。妇年可十八九。姿容婉媚。便成。三日后大会客拜合。四日云礼既有限。当发遣去。妇以金瓯麝香囊与婿别泣洟而分。又与钱十万药方三卷云。可以施功布德。复云。十年当相迎。此人归家。遂不肯别婚。辞亲出家作道人。所得三卷方者。一卷脉经。一卷汤方。一卷丸方。周行救疗皆致神验。后母老迈兄丧。因还婚宦(右此一验出搜神记)

齐琅邪王奂。仕齐至尚书左仆射。甚信释典。而妒忌之深。便忘弘恕。尝在斋内使爱妾治髭。忽有乌衔黄梅过庭而坠。奂谓妾有密期掷果为戏。使奴出外觇视。遇见一士向篱私游。奴即往擒捉。而此人言嗔洿媟。便迩迸走。奴还白之。奂谓儞用有实。苦加核问。妾备自陈。终不见察。即遣下阶笞杀之。妾解衣誓曰。今日之死。实为枉横。若有人天道。当令官知。尔后数见妾来诉怨。俄而出为雍州刺史。性渐狂异。如有凭焉。无故打杀小府。长史刘兴祖诬其欲反。为御史中丞孔稚圭所奏。世祖遣中书舍人吕文显直合将军曹道刚。领齐仗兵收奂。奂子彪素称凶剽。及女婿殷睿。遂劝奂曰。曹吕今来。不见真敕。恐为奸变。政宜录取驰以奏闻。奂纳之。便配千余人。仗闭门拒守。彪遂辄与官军战。彪败而走。宁蛮长史裴叔业。于城内举兵。攻奂斩之。时人以为妾之报也(右二验出冥祥记)

宋东海徐某甲。前妻许氏。生一男名铁臼。而许亡。某甲改娶陈氏。陈氏凶虐志灭铁臼。陈氏产一男。生而祝之曰。汝若不除铁臼。非吾子也。因名之曰铁杵。欲以钟捣铁臼也。于是捶打铁臼。备诸苦毒。饥不给食。寒不加絮。某甲性闇弱。又多不在。后妻恣意行其暴酷。铁臼竟以陈饿痛杖而死。时年十六。亡后旬余。鬼忽还家。登陈床曰。我铁臼也。实无片罪横见残害。我母诉怨于天。得天曹符来取铁杵。当令铁杵疾病与我遭苦时同。将去自有期日。我今停此待之。声如生时。家人宾客不见其形皆闻其语。于是常在屋梁上住。陈氏跪谢抟颊为设祭奠。鬼云。不须如此。饿我令死。岂是一餐所能对谢。陈夜中窃语道之。鬼厉声曰。何敢道我。今当断汝屋栋。便闻锯声。屑亦随落。拉然有响。如栋实崩。举家走出。炳烛照之。亦无异。鬼又骂铁杵曰。汝既杀我。安坐宅上以为快也。当烧汝屋。即见火然。烟焰大猛内外狼狈。俄尔自灭。茅茨俨然不见亏损。日日骂詈。时复歌云。桃李华严。霜落奈何。桃李子严。霜早落已。声甚伤切。似是自悼不得成长也。于时铁杵六岁。鬼至便病。体痛腹大。上气妨食。鬼屡打之。处处青[黑*敢]。月余而死。鬼便寂然(右一验出冤魂志)

唐显庆三年。岐州岐山县王志任益州县令。考满还乡。有在室女。面貌端正。未有婚娉在道身亡。停在绵州。殡殓居棺寺。停累月。寺中先有学生。停一房内。夜初见此亡女来入房内。庄饰华丽。具申礼意。欲慕相就。学生容纳。相知经月。女与学生一面铜镜巾栉各一。念欲上道。女共学生。具展哀情密共辞别。家人求觅此物不得。令遣巡房求之。于学生房觅得。令遣左右缚打此人。将为私盗。学生具说。逗留口云。非唯得娘子此物。兼留上下二衣共某辞别。留为信物。令遣人开棺检求。果无此衣。兼见女身似人幸处。既见此征。遣人解放。借问此人。君居何处。答云。本是岐州人。因从父南任。父母俱亡。权游诸州学问。不久当还。令给衣马。装束同归。将为女夫。怜爱甚重(见西明寺僧法云本乡梓州具说如是)

唐武德中。印人姓韦。与一妇人。言誓期不相负。累年宠衰。妇人怨恨。韦惧其反己自缢杀之。后数日韦身遍痒。因发癞疮而死。韦孝谐说向临云。是某从兄(右一验出冥报记)

#### 妄语部第七(此别二部)

##### 述意部第一

惟夫禀形人世。逢斯秽浊之时。受质伪身。常作虚妄之境。所以妄想虚构。惑倒交怀。违心背境。出语皆虚。诳惑前人。令他妄解。致使万苦争缠。百忧总萃。种虚妄之因。感得轻贱之报。地狱重苦更加汤炭。迷法乱真寔由妄语也。

##### 引证部第二

又正法念经偈云。

&emsp;&emsp;妄语言说者&emsp;&emsp;恼一切众生

&emsp;&emsp;彼常如黑暗&emsp;&emsp;有命亦同死

&emsp;&emsp;语刀自割舌&emsp;&emsp;云何舌不堕

&emsp;&emsp;若妄语言说&emsp;&emsp;则失实功德

&emsp;&emsp;若人妄说语&emsp;&emsp;口中有毒蛇

&emsp;&emsp;刀在口中住&emsp;&emsp;炎火口中然

&emsp;&emsp;口中毒是毒&emsp;&emsp;地上毒非毒

&emsp;&emsp;口毒割众生&emsp;&emsp;命终堕地狱

&emsp;&emsp;若人妄说语&emsp;&emsp;自口中出脓

&emsp;&emsp;舌则是泥犁&emsp;&emsp;舌亦如炽火

&emsp;&emsp;若人妄谗语&emsp;&emsp;彼人速轻贱

&emsp;&emsp;为善人舍离&emsp;&emsp;天则不摄护

&emsp;&emsp;常憎嫉他人&emsp;&emsp;与诸众生恶

&emsp;&emsp;方便恼乱他&emsp;&emsp;因是入地狱

又优婆塞戒经偈云。

&emsp;&emsp;若复有人&emsp;&emsp;乐于妄语

&emsp;&emsp;是人现得&emsp;&emsp;恶口恶色

&emsp;&emsp;所言虽实&emsp;&emsp;人不信受

&emsp;&emsp;众皆憎恶&emsp;&emsp;不喜见之

&emsp;&emsp;是名现世&emsp;&emsp;恶业之报

&emsp;&emsp;舍此身已&emsp;&emsp;入于地狱

&emsp;&emsp;受大苦楚&emsp;&emsp;饥渴热恼

&emsp;&emsp;是名后世&emsp;&emsp;恶业之报

&emsp;&emsp;若得人身&emsp;&emsp;口不具足

&emsp;&emsp;所说虽实&emsp;&emsp;人不信受

&emsp;&emsp;见者不乐&emsp;&emsp;虽说正法

&emsp;&emsp;人不乐闻&emsp;&emsp;是一恶人

&emsp;&emsp;因缘力故&emsp;&emsp;一切外物

&emsp;&emsp;资生减少

以此证知。妄语之人三世受苦。又禅秘要经云。若有四众。于佛法中为利养故。贪求无厌。为好名闻。而假伪作恶。实不坐禅。身口放逸行放逸行。贪利养故自言坐禅。如是比丘犯偷兰遮。过时不说自不改悔。经须臾间即犯十三僧残。若经一日。至于二日。当知此比丘是天人中贼。罗刹魁脍。必堕恶道。犯大重罪。若比丘比丘尼。实不见白骨。自言见白骨。乃至阿那般那。是比丘比丘尼。诳惑诸天龙鬼神等。此恶人辈。是波旬种。为妄语故自说言。我得不净观。乃至顶法。此妄语人。命终之后疾于电雨。必定当堕阿鼻地狱。寿命一劫。从地狱出堕饿鬼中。八千岁时啖热铁丸。从饿鬼出堕畜生中。生常负重。死复剥皮。经五百身。还生人中。聋盲喑哑。癃残百病。以为衣服。如是经苦不可具说。又正法念经偈云。

&emsp;&emsp;甘露及毒药&emsp;&emsp;皆在人舌中

&emsp;&emsp;甘露谓实语&emsp;&emsp;妄语则为毒

&emsp;&emsp;若人须甘露&emsp;&emsp;彼人住实语

&emsp;&emsp;若人须毒者&emsp;&emsp;彼人妄语说

&emsp;&emsp;毒不决定死&emsp;&emsp;妄语则决定

&emsp;&emsp;若人妄语说&emsp;&emsp;彼得言死人

&emsp;&emsp;妄语不自利&emsp;&emsp;亦不益他人

&emsp;&emsp;若自他不乐&emsp;&emsp;云何妄语说

&emsp;&emsp;若人恶分别&emsp;&emsp;喜乐妄说语

&emsp;&emsp;飞堕火刀上&emsp;&emsp;得如是苦恼

&emsp;&emsp;毒害虽甚恶&emsp;&emsp;唯能杀一身

&emsp;&emsp;妄语恶业者&emsp;&emsp;百千身被坏

又佛说须赖经云。佛言。夫妄言者。为自欺身亦欺他人。妄言者。令人身臭。心口无信。令其心恼。妄言者。令其口臭。令其身危。天神所弃。妄言者。亡失一切诸善本。于己愚冥迷失善路。妄言者。一切恶本。断绝善行闲居之本。又正法念经。阎罗王责疏罪人说偈云。

&emsp;&emsp;实语得安乐&emsp;&emsp;实语得涅槃

&emsp;&emsp;妄语生苦果&emsp;&emsp;今来在此受

&emsp;&emsp;若不舍妄语&emsp;&emsp;则得一切苦

&emsp;&emsp;实语不须买&emsp;&emsp;易得而不难

&emsp;&emsp;实非异国来&emsp;&emsp;非从异人求

&emsp;&emsp;何故舍实语&emsp;&emsp;喜乐妄语说

&emsp;&emsp;妄语言说者&emsp;&emsp;是地狱因缘

&emsp;&emsp;因缘前已作&emsp;&emsp;唱唤何所益

&emsp;&emsp;妄语第一火&emsp;&emsp;尚能烧大海

&emsp;&emsp;况烧妄语人&emsp;&emsp;犹如烧草木

&emsp;&emsp;若人舍实语&emsp;&emsp;而作妄言说

&emsp;&emsp;如是痴恶人&emsp;&emsp;弃宝而取石

&emsp;&emsp;若人不自爱&emsp;&emsp;而爱于地狱

&emsp;&emsp;自身妄语火&emsp;&emsp;此处自烧身

&emsp;&emsp;实语甚易得&emsp;&emsp;庄严一切人

&emsp;&emsp;舍实语妄说&emsp;&emsp;痴故到此处

又智度论偈云。

&emsp;&emsp;实语第一戒&emsp;&emsp;实语升天梯

&emsp;&emsp;实语小如大&emsp;&emsp;妄语入地狱

又萨婆多论云。不妄语者。若说法议论传语一切是非。莫自称为。是常令推寄有本。则无过也。不尔斧在口中。又十诵律云。若语高姓人云是下贱。若两眼人云是一眼。并得妄语。又语一眼人汝是瞎眼人。并得轻恼他罪。

正报颂曰。

&emsp;&emsp;妄语诳人巧&emsp;&emsp;地狱受罪拙

&emsp;&emsp;焰锯解其形&emsp;&emsp;热铁耕其舌

&emsp;&emsp;灌之以洋铜&emsp;&emsp;磨之以刚铁

&emsp;&emsp;悲痛碎骨髓&emsp;&emsp;呻吟常呜咽

习报颂曰。

&emsp;&emsp;妄语入三涂&emsp;&emsp;三涂罪已决

&emsp;&emsp;余业生人道&emsp;&emsp;被谤常忧结

&emsp;&emsp;还为他所诳&emsp;&emsp;恨心如火热

&emsp;&emsp;智者勿尤人&emsp;&emsp;验果因须灭