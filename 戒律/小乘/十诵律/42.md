## 十诵律卷第四十二(第六诵之六)

### 杂诵后二十法上之余

佛在舍卫国。尔时有比丘。不失男根得女根。诸比丘不知云何。是事白佛。佛言。应与灭摈。

佛在舍卫国。尔时有比丘尼。不失女根得男根。诸比丘尼不知云何。是事白佛。佛言。应与灭摈。

佛在舍卫国。尔时迦尸国有婆罗门。生一女。端正姝好。价直半迦尸国。此女嫁与婆罗门家。不久婿死。多有人来求此女。所谓大臣大官居士萨薄主。是女人心乐出家。作是言。我欲出家作比丘尼。不乐处俗。即诣王园作比丘尼。诸弊恶人。闻半迦尸女出家。我等今当劫夺取之。复作是念。诸比丘尼王所守护。若强夺者。或得官罪。若出家受具戒时。我等当道路劫取。诸比丘尼闻是事。不知云何。是事白佛。佛言。从今听半迦尸尼遣使受具戒。若有如是端正者。亦听遣使受具戒。使受戒法者。一心和合僧。是使从坐起。偏袒右肩脱革屣胡跪合掌。作是言。大德僧听。某半迦尸尼。和上尼某甲。是半迦尸尼。遣我从僧乞受具戒僧当济度与受具戒。和上尼某甲。僧怜愍故。第二亦言。大德僧听。某半迦尸尼。和上尼某甲。是半迦尸尼。遣我从僧乞受具戒。僧当济度与受具戒。和上尼某甲。僧怜愍故。第三亦言。

大德僧听。某甲半迦尸尼。和上尼某甲。是半迦尸尼。遣我从僧乞受具戒。僧当济度与受具戒。和上尼某甲。僧怜愍故。尔时一比丘。应僧中唱言。大德僧听。某半迦尸尼。和上尼某甲。是半迦尸尼。遣使从僧乞受具戒。和上尼某甲。若僧时到僧忍听。我当僧中问半迦尸尼使六法事。是名白。应作是言。汝半迦尸尼使听。今是实语时。今僧中问汝。实当言实。不实当言不实。问使言。半迦尸尼先来清净不。二岁学六法不。比丘尼为作本事不。比丘尼僧一心和合。作属和上尼羯磨不。五衣钵具不。半迦尸尼字何等。和上尼字何等。和上尼字某甲。半迦尸尼字某甲。若未问事当问。问竟语言。汝默然。大德僧听。半迦尸尼某甲。和上尼某甲。是半迦尸尼。遣使从僧乞受具戒。和上尼某甲。使说。半迦尸尼先来清净。二岁学六法。诸比丘尼已作本事。一心和合比丘尼僧。作属和上尼羯磨。五衣钵具。半迦尸尼字某甲。和上尼字某甲。若僧时到僧忍听。僧用使与半迦尸尼受具戒。和上尼某甲。是名白。大德僧听半迦尸尼某甲。和上尼某甲。是半迦尸尼。遣使从僧乞受具戒。和上尼某甲。使说。半迦尸尼先来清净。二岁学六法。诸比丘尼已作本事。一心和合比丘尼僧。作属和上尼羯磨五衣钵具。僧与半迦尸尼某甲受具戒。和上尼某甲。谁诸长老忍与半迦尸尼受具戒者默然。不忍者说。是名初羯磨竟。第二更应说。大德僧听。半迦尸尼某甲。和上尼某甲。是半迦尸尼。遣使从僧乞受具戒。使说。半迦尸尼先来清净。二岁学六法。诸比丘尼已作本事。一心和合比丘尼僧。作属和上尼羯磨。五衣钵具。半迦尸尼某甲。和上尼某甲。僧与半迦尸尼受具戒。和上尼某甲。谁诸长老忍僧与半迦尸尼某甲受具戒和上尼某甲者默然。谁不忍者说。是名第二羯磨竟。第三更应说。大德僧听。半迦尸尼某甲。和上尼某甲。是半迦尸尼。遣使从僧乞受具戒。和上尼某甲。使说。半迦尸尼先来清净。二岁学六法。诸比丘尼已作本事。一心和合比丘尼僧。作属和上尼羯磨。五衣钵具。半迦尸尼某甲。和上尼某甲。僧与半迦尸尼受具戒。和上尼某甲。谁诸长老忍与半迦尸尼某甲受具戒和上尼某甲者默然。谁不忍者说。是第三羯磨竟。僧与半迦尸尼某甲受具戒和上尼某甲竟。僧忍默然故。是事如是持。是使即应还比丘尼僧坊中向半迦尸尼说羯磨。不应多不应少。亦应为说三依止八堕法。余残戒法。和上阿阇梨。当渐渐为汝广说。

佛在舍卫国。尔时有一比丘尼。于迦留陀夷所。作过失事。迦留陀夷遮是比丘尼。不听入寺。诸比丘尼语是比丘尼。汝何不向迦留陀夷悔过。答言。遮我不听入寺。云何悔过。诸比丘尼不知云何。是事白佛。佛言。比丘不应遮比丘尼入寺。应遮自坊舍不应入。佛在舍卫国。尔时诸比丘尼。于比丘所作过失。诸比丘心不喜。是事白佛。佛言。若比丘尼。于比丘所作过失。是比丘应遮是比丘尼说戒自恣受教诫法。佛如是约敕已。是比丘遮比丘尼说戒自恣受教诫法。余比丘便听。以是事故斗诤起。诸比丘不知云何。是事白佛。佛言。是遮比丘应听。余人不应听。

佛在舍卫国。尔时诸比丘。于比丘尼所有过失。诸比丘尼心不喜。作是言。我等比丘尼所作过失。比丘遮我等说戒自恣受教诫法。比丘于我等所作过失。谁能共语。是事白佛。佛言。若比丘于比丘尼所作过失。比丘应还向是比丘尼悔过。佛如是约敕已。比丘悔过向比丘尼。比丘尼不受。是事白佛。佛言。比丘悔过向比丘尼。比丘尼应受。

佛在舍卫国。尔时有比丘尼。于迦留陀夷所作过失。迦留陀夷遮受教诫法竟出界去。诸比丘尼言。汝何不悔过向迦留陀夷。是比丘尼言。遮我教诫法已出界去。向谁悔过。诸比丘尼不知云何。是事白佛。佛言。从今比丘遮比丘尼。不应出界去。若出界得突吉罗。佛在舍卫国。尔时王园比丘尼精舍。有剃发师。与比丘尼剃发。诱诳一式叉摩尼坏出家心。如是诱诳第二第三人。以是事故尼僧减少。诸比丘尼不知云何。是事白佛。佛言。剃须时应令一善比丘尼在边立看。

佛在王舍城。尔时助提婆达多比丘尼。赁房舍。后责价时得苦恼。诸居士呵责言。汝等出家何以赁舍。是事白佛。佛言。从今诸比丘尼。不得赁舍。若赁得突吉罗。

佛在王舍城。尔时助提婆达多比丘尼。以治身具治身。诸居士呵责言。诸比丘尼自言。善好有功德。以治身具治身。如王夫人大臣妇。是事白佛。佛言。诸比丘尼。不应以治身具治身。若治突吉罗。有比丘尼。便以瓦石手拳自治身。是事白佛。佛言。不应以瓦石手拳治身。若以是物自治身得突吉罗。佛言。略说比丘尼。不应以一切物治身。若治突吉罗。

佛在舍卫国。尔时自恣时。两部僧和合。尔时驱式叉摩尼沙弥沙弥尼出。自相谓言。汝等知不。何故驱我等出。今夜是等共集一处。各随所喜共和合故。诸比丘闻是事心不喜。是事白佛。佛言。从今比丘尼。不应夜来自恣。诸比丘尼。应早起来从比丘作自恣。

尔时诸比丘尼多。五百余人一一自恣。食时已过。是事白佛。佛言。从今诸比丘尼。不应一一从比丘僧自恣。应一比丘尼代一切比丘尼僧从比丘僧自恣。代自恣法者。代自恣人从坐起。脱革屣胡跪合掌。作是言。比丘尼僧和合。礼大德僧足。问讯少病少恼起居安不。问讯已作是言。大德僧忆念。我等三月安居竟。我等今求大德说见闻疑罪。僧怜愍故。大德僧。为我等说罪者。增长善法。第二亦应言。大德僧忆念。和合比丘尼僧稽首。礼大德僧足。问讯少病少恼起居安不。问讯已作是言。我等三月安居竟。今求僧自恣说见闻疑罪。僧怜愍故。大德僧。为我等说罪者。增长善法。第三亦应言。大德僧忆念。和合比丘尼僧稽首。礼大德僧足。问讯少病少恼起居安不。问讯已作是言。我等三月安居竟。今求僧自恣说见闻疑罪。僧怜愍故。大德僧。为我等说罪者。增长善法。

佛在舍卫国。尔时有一居士。请佛及二部僧明日食。佛默然受。居士知佛受已。头面礼足右绕而去。还自舍通夜办种种多美饮食。早起敷座。遣使白佛时到。食具已办唯圣知时。佛及二部僧入其舍。诸比丘尼随智慧多者先坐。是居士见佛及二部僧坐已。自手行水欲下饮食。助提婆达多比丘尼语居士言。此比丘尼是第一上座。此是第二上座。此是持律。此是持阿毗昙。居士言。我等不知不识。谁是第一上座。第二上座。持律持阿毗昙。多有饭食足饱一切。莫散乱语。汝若不止者。汝等起行食。我等当坐。佛遥见比丘尼作是语闻居士呵责。食后以是事故集比丘僧。语诸比丘。从今听诸比丘尼随上座次第坐。

佛在舍卫国。尔时有居士。请佛及二部僧明日食。佛默然受居士知佛受已。头面礼足右绕而去。还自舍通夜办种种多美饮食。早起敷座。遣使白佛时到。食具已办唯圣知时。佛及二部僧入其舍。有比丘尼。问一比丘尼。汝几岁。答言。小住。当问和上尼阿阇梨尼共活尼。即往问和上尼阿阇梨尼共活尼言。我几岁。和上尼等答言。我等疑忘。诸比丘尼不知云何。是事白佛。佛言。上座两三人。应问次第坐。余不忆念者但坐。

佛在舍卫国。尔时有比丘尼。上山至阿练若处。欲受教诫故。遇贼剥衣裸形。诸比丘尼不知云何。是事白佛。佛言。诸比丘尼。应住聚落中待比丘。比丘尼聚落中待。有比丘入聚落乞食。从余道还山阿练若处。日已向中。诸比丘尼垂当断食。是事白佛。佛言。应二人共行。即二人共行。二人不知法。所可至处看彩画舍。比丘问言。汝等欲受教诫耶。答言。如是。是事白佛。佛言。应遣二知法了了比丘尼受教诫。即遣二知法了了比丘尼。是二比丘尼。欲令一切比丘僧和合。我等当受教诫。是事白佛。佛言。不须一切僧和合。随所见比丘。应受教诫。余时到比丘所。有欲教诫者。有不欲者。不欲者便舍起去。诸比丘尼即便随去。诸居士在僧坊者。作是言。比丘尼欲行淫欲。比丘不欲故舍起去。诸比丘不知云何。是事白佛。佛言。比丘不应起去。若不欲者应言。我不能教诫比丘尼。

佛在舍卫国。诸比丘尼受教诫法。还说戒竟。明日诣僧坊不知报谁。是事白佛。佛言。随受教诫比丘。应还报是人。时是比丘尼门下立问言。此中有是人不。答言。谁耶。比丘尼言。如此者。是事不应尔。诸比丘尼不知云何。是事白佛。佛言。比丘尼应问所教诫比丘名字种姓善好忆持。应问言。某比丘和上。某比丘阿阇梨。某比丘弟子。

佛在舍卫国。尔时比丘尼僧。得裮布施。诸比丘尼不受。作是言。佛未听我等畜裮。是事白佛。佛言。从今听比丘尼僧受裮施私亦受。

佛在舍卫国。尔时有比丘尼。乞食时。手持钵食巷中行。屋上有毒蛇。屎堕食中。比丘尼啖是食。毒发垂死。是事白佛。佛言。应作盖覆食器上。

佛在王舍城。尔时助提婆达多比丘尼。背上负物。似畜生负驮。是事白佛。佛言。从今诸比丘尼。不应背上负物。若负物者突吉罗。

佛在王舍城。尔时助提婆达多比丘尼。客作华鬘。责价时受苦恼。诸居士呵责言。汝等出家何用客作华鬘。是事白佛。佛言。从今不听比丘尼客作华鬘。客作者突吉罗。

佛在王舍城。尔时助提婆达多比丘尼。畜盛大便器。铜盘澡盘铜杓。诸居士呵责言。诸比丘尼自言。善好有德。畜如是器。如王夫人大臣妇。是事白佛。佛言。从今不听比丘尼畜铜盔盛大便器铜盘澡盘铜杓。若畜突吉罗。不犯者。畜铜水瓶铜澡罐铜盖。

佛在舍卫国。有比丘尼作酒。居士言。汝等出家人。何以作酒。有少欲知足比丘尼。闻是事心不喜。以是事白佛。佛以是事集比丘僧。集僧已语诸比丘。从今比丘尼不得作酒。作酒者突吉罗。

佛在舍卫国。尔时诸妇人新来不久。其夫出行死。是诸妇人舍舍市肆。出家作比丘尼。作比丘尼已。赁舍与他住。后索价时受诸苦恼。诸居士呵责言。汝等出家。何用赁舍。是事白佛。佛言。从今不听比丘尼赁舍市肆。若赁与他者突吉罗。

佛在舍卫国。尔时偷罗难陀比丘尼。着新疏衣。市巷多人中行。内身露现。诸居士言。善女是名何衣。答言。是名新疏衣。诸居士呵责言。诸比丘尼自言。善好有德。云何着新疏衣。如王夫人如大臣妇。是事白佛。佛言。从今不听比丘尼着薄疏衣。著者突吉罗。

佛在王舍城。尔时有助提婆达多比丘尼。在女人洗处浴。诸居士呵责言。诸比丘尼自言。善好有德。在女人洗处浴。如王夫人大臣妇。是事白佛。佛言。从今不听诸比丘尼女人洗处浴。若浴突吉罗。

佛在舍卫国。尔时偷罗难陀比丘尼。用澡豆浴身入女根中。是事白佛。佛言。从今不听比丘尼用澡豆浴用者突吉罗。

佛在舍卫国。尔时偷罗难陀比丘尼。水中逆行。诸比丘尼问言。汝何以逆水行。答言。欲受触乐。是事白佛。佛言。从今不听比丘尼水中逆行。若逆水行突吉罗。

佛在王舍城。尔时助提婆达多比丘尼。畜杂色庄严钵支。诸居士呵责言。诸比丘尼自言。善好有德。畜杂色钵支。如王夫人大臣妇。是事白佛。佛言。从今不听比丘尼畜杂色钵支。若畜突吉罗。

佛在舍卫国。尔时比丘尼僧。得水精器布施。诸比丘尼不受。我何用是为。是事白佛。佛言。从今听比丘尼受水精器。作僧水器用。

### 杂诵后二十法下

佛在舍卫国。有乞食比丘。中前着衣持钵。入舍卫城乞食。到乞食家入外门。不记识中门。内门亦不记识。还时错入余门。谓是出门。入已见一女人仰卧。此女人梦中失不净。比丘见已惭愧还出。出已此女人夫来。见妇露身卧不净出。即作此念。是比丘必共我妇作非梵行。便往捉比丘言。比丘汝好耶。共我妇作不净行。比丘答言。不作。夫言。何以入我舍耶。答言。我谓是可出门。即骂比丘。云何入我房户。谓是可出门。是人即以手脚极打是比丘。便放打比丘声故。女人即觉。语夫言。作何物。答言。打比丘。何以故打。以汝故打。妇语夫言。此比丘于我无过。我自梦中失不净。夫即骂妇。汝共作不净事。云何不伏耶。以手脚打是比丘。劳熟已舍去。是比丘大受苦痛已还去。以是事向诸比丘说。诸比丘以是事向佛广说。佛以是事集比丘僧已语诸比丘。乞食有二种。一者受请。二者不受请。若受请已。欲受僧物分者。应舍乞食法已受僧物分。若不舍乞食法。受僧物分者。得突吉罗。若受僧物僧物分已。故言我乞食者。犯妄语波夜提。不受请人。若欲受请。若欲受僧物分者。应舍乞食法已受请受僧物分。若不舍乞食法。受请受僧物分者。得突吉罗。若受请受僧物分已。故言我乞食者。犯妄语波夜提。佛言。从今教汝等乞食法。若比丘乞食时。应学行是法。若欲下床时。应徐下一脚。次下第二脚。安徐起。徐就架上取安陀卫。莫牵。安徐着。着已应左右看。齐正不。若不齐正者。更应着。若齐正者止。徐就架上取泥洹僧。莫牵安徐着。着已左右看。齐正不。若不齐正者。更应着。若齐正者止。徐就架上取郁多罗僧。莫牵。安徐着。着已左右看。齐正不。若不齐正者。更应着。若齐正者止。徐就架上取僧伽梨。莫牵。安徐着左肩上。徐徐取钵。莫放地。徐取锡杖。不应曳地。向户时。安徐推橝开户徐出。出户时。莫以衣触两边。出已应左手牵户扇右手牵橝。若户扇在右橝在左者。以右手牵扇左手下橝。下橝已应排看。坚牢不。若不坚牢更闭坚牢者止。若共佛行。应在佛后。应白和上。应右绕佛塔声闻塔。已徐徐泻水着钵中。莫使瓶钵相触。应安徐洗钵。莫使有声。不得挑水浇钵底。若僧坊门闭者。应徐却橝开门安徐出门。出门时。莫以衣触两边。应徐以钵杖着一处。已徐着一重革屣。应徐取钵杖。应安徐在道行。行时莫拖曳革屣。近聚落已。徐以钵杖着一处。应徐取僧伽梨着。着已应看。齐正不。若不齐正应更着。若齐正者止。应徐取钵杖。入巷时。不得上下看。应直前。若遥见狂象狂马狂牛狂狗狂裸形人者。应避道。若至乞食家。应好识外门中门内门相。入庭中住弹指。若无所得。应第二弹指。若复不得。应更三弹指。三弹指已。若得者应两手捉钵曲身受食。若更余处乞食时。应看日时节。若日故早更乞。若日时至便止。不应上下看。直视前行。若遥见狂象狂马狂牛狂狗狂裸形人者应避。出聚落时。徐捉钵杖着一处。徐取僧伽梨。中牒抖擞着右肩上。徐取钵杖。若先到食处。应敷座床。取揩脚物拭脚物安水瓨水瓶。应扫洒食处涂地。若和上阿阇梨在食处者。若得好食。先与和上阿阇梨。与饮时。莫令指入器中。若在后者。应举床座。举揩脚物拭脚物安水瓨水瓶。扫洒除粪还入房中。入房中时。应牵橝闭户就床座。徐徐摄一脚。次摄一脚。结加趺坐。思惟法行。

佛在舍卫国。尔时一长者有好芦卜。是长者为芦卜故。请佛及僧怛钵那。佛默然受。知佛受已。还家竟夜办种种多美饮食。晨朝敷座。往白时到。佛自知时。佛与比丘僧。往入其舍坐已。长者自手行水自行芦卜根。诸比丘嚼芦卜根作声有一比丘。先是伎儿。见食作声。即便起舞。时有比丘笑。芦卜根从口鼻中出。诸居士呵责言。诸沙门释子自言。善好有德。云何使他笑如伎儿。佛见是比丘作如是事诸居士呵责。食已还去。佛以是事。集比丘僧。知而故问是比丘。汝以何心作。答言。以二事故。一者看他。二者欲令笑。佛言。为看他故无罪。为笑故突吉罗。佛语诸比丘。从今已若先未啖熟食。不得啖菜果。若先啖者突吉罗。

佛在舍卫国。新造祇洹竟。诸居士办供具。多诸比丘来。千二百五十人。诸比丘乱入乱坐乱食乱起乱去。诸居士呵责言。有余沙门婆罗门。次第入次第坐次第食次第起次第去。是沙门释子自言。善好有德。乱入乱坐乱食乱起乱去。不知谁得谁不得谁重得。诸比丘不知云何。是事白佛。佛言。从今日应次第入次第坐次第食次第起次第去。时诸比丘次第入次第坐次第食次第起次第去。时默然入默然坐默然食默然起默然去。诸居士呵责言。有余沙门婆罗门。赞呗咒愿赞叹。沙门释子自言。善好有德。默然入默然坐默然食默然起默然去。我等不知食好不好。诸比丘不知云何。是事白佛。佛言。从今食时。应呗咒愿赞叹。诸比丘不知谁应作。佛言。上座作。尔时偷罗难陀少学寡闻。时为上座。佛言。若上座不能。次第二应作。第二不能。第三应作。如是次第。能者应作。

佛在舍卫国。时诸女人次第请佛及僧。办种种饮食。诸比丘食已。不呗不咒愿而去。诸女人作是言。我等女人薄福。谁当为我等呗咒愿赞叹。诸比丘不知云何。是事白佛。佛言。从今亦应为女人呗咒愿赞叹。若无净人者。留上座四人住。住时诸上座吐闷。问佛。佛言。应语诸女人已去。

佛在舍卫国。有一比丘。名曼头罗。是婆罗门种。出家作比丘患下。作是念。云何数数用水洗。佛言。应以物拭。拭时用一叶拭。拭已不净。佛言。应用两重。用两重拭时。一重舒污手。佛言。应截屈处。时截处伤大便道。佛言。不应截。应用一枚净拭。拭时掷弃着厕中。着已厕满。佛言。应着一处。时净叶不净叶共着一处。取时污手。佛言。右边安净叶。左边弃不净叶。着一处时大聚。佛言。除却。除却时吐逆。佛言。应安器。若满远弃余处。

佛在王舍城。尔时六群比丘。洗脚处嚼杨枝。后比丘来见不净吐逆。诸比丘不知云何。是事白佛。佛以是事集僧。知而故问六群比丘。汝实作是事不。答言。实作世尊。佛以种种因缘呵责六群比丘。云何名比丘。僧洗脚处嚼杨枝。呵已语诸比丘。从今佛前不得嚼杨枝。和上阿阇梨前。一切上座前。佛塔前声闻塔前。温室讲堂厨下大门前。厕边安水处小便处。浴室中多人行处。不得嚼杨枝。嚼者突吉罗。不犯者。同岁比丘前不犯。

佛在王舍城。有裸形外道病疥瘙。往语耆婆。治我此病。答言。浴室中洗乃可得差。外道作是言。我是外道。裸形无所著。何由得浴室洗耶。耆婆言。颇有亲里相识比丘不。答言无。耆婆言。唯得浴室洗可差。是外道即往到竹园。问新学比丘及沙弥言。汝等何时浴室洗耶。答言。某日。时外道屈指数日。或掷石数日。或作筹数日。若干日已过。若干日在。到浴日来至入竹园。在一面立。看诸比丘云何入浴室洗。或有比丘着衣入。或有以泥涂身入。是外道即以泥涂身入。如似老上座。诸比丘作是念。是上座比丘从何处来。共相谓言。上座来与上座床。即便与床。盛满器水着前。汗出已。诸比丘亦与揩脚髀膊胸背。举身揩已。疥瘙即除。身得清净。清净已。唤担衣来与上座。是外道言。汝等不好用着衣为。诸比丘言。不善。将不与外道洗耶。诸比丘不知云何。是事白佛。佛言。从今日露身不得揩。他亦不得。揩露身者两露身亦不得相揩。比丘闇中不得作礼。不得礼覆面者。不得礼睡者。不得礼入三昧者。不得礼嚼杨枝者。自嚼杨枝亦不得作礼。自洗面不得作礼。亦不得向洗面者礼。自食时不得礼。不得礼食者。自缝衣时不得礼。不得向缝衣者作礼。自剃发时不得作礼。亦不得礼剃发者。自在高处不得礼下处。下处亦不得礼高处。佛前不得礼人。佛塔前声闻塔前亦不得礼人。大小便处取水处。浴室乃至不安隐处。皆不得礼。在道行时不得礼。若至心欲礼者。语上座住。我欲礼。若住者应礼。不住者不应礼。

佛在舍卫国。有客比丘暮来。次得空房舍。时床上有盘蛇睡。比丘不看便坐蛇上。为蛇所螫与蛇俱死。经五六日有青蝇出。诸比丘见蝇出入。共相谓言。此房中有青蝇出。当入看来。入已便见。作是言。是比丘必坐是蛇上。为蛇所螫二俱死耳。诸比丘不知云何。是事白佛。佛以是事集比丘僧。语诸比丘。从今教客比丘仪法。若客比丘到僧坊中。应偏袒着衣。着泥洹僧。高应下着。衣囊在右肩上。应转着左肩上。若杖油囊革屣针筒。在右手中。应移左手中。若欲大小便。应先外却已入僧坊。若得水洗足已入。若不得水。以草树叶拭足已入。若门闭应求开门。若开应入。若不开。僧坊外有墙堑刺棘。应在现处立。一心净持威仪。作大人相起他善心。若见旧比丘应问。此僧坊中有若干岁比丘房不。若言有。即语开门已入。又问。是房中为有人不。若言空。应问。用何水。若言井水。应索盥及绳扫彗。应开房户弹指。若有毒蛇弹指令去。当徐往出枕被褥床榻覆地物。出已应扫洒涂地。抖擞床席被褥枕覆地物觅虫已。还敷如本。洗脚盆常用水瓶皆着水。持革屣至水边浣。拭革屣物捩晒已。捉革屣先拭前头。次拭后中拭带。若水器在左边。应左手取水右手洗足。若在右边。右手取水左手洗足。洗足已着革屣入房。闭门下橝却坐绳床。先摄一脚次摄一脚。摄已大坐正观诸法。地了时应问旧比丘。此僧坊中。有前食无前食。有时食无时食。何处有恶狗恶牛大童女寡妇家。何处是僧羯磨学家覆钵羯磨家。何处可行。何处不可行。问是事已。应行乞食。若客比丘欲去时。以灌绳扫彗。还付本主。摒挡卧具。闭门下橝已去。

佛在阿毗罗国。时新作僧伽蓝。有比丘作匠。着僧伽梨辇石辇墼辇草辇泥。以手泥壁。黑泥糠泥污洒泥壁。赤色泥白色泥涂壁。洒扫僧坊涂地故污衣。着是污衣入聚落乞食。诸居士呵责。有余沙门婆罗门。着净衣入聚落乞食。是沙门释子自言。善好有德。着是污衣入聚落乞食。如压油人。是中有比丘。少欲知足行头陀。闻是事心不喜。以是事白佛。佛以是事集比丘僧。语诸比丘。从今不得着僧伽梨辇石辇泥辇草泥涂壁。以手涂壁糠泥污洒涂壁。黑色赤白色涂壁扫洒僧坊涂地。不得脚蹑僧伽梨。不得敷僧伽梨坐。不得卧僧伽梨上。不得衬身着僧伽梨。着僧伽梨。如着僧伽梨法。着郁多罗僧。如着郁多罗僧法。着安陀卫。如着安陀卫法。以三种坏色作净。不得着五种纯色衣。除纳衣。若比丘贫少衣。不能得割截衣。衣上安牒。若五若七若九若十一若十三。若十五若过十五。若能得应割截作僧伽梨郁多罗僧安陀卫。是为衣法。

佛在王舍城。有大僧坊。初夜中夜后夜。多有客比丘。一切时来宿。晨朝便去。上座问下坐言。何以无客比丘。答言有。何以不来见上座。我等不知彼人来去。诸比丘不知云何。是事白佛。佛言。若客比丘来应先礼。拜上座时彼僧坊有千二百五十比丘。客比丘一一礼拜过初夜。道行疲极不能得遍。诸比丘不知云何。是事白佛。佛言。应问讯四上座。有客比丘暮来问。第一上座在何处。答言。在耆阇崛坊。又问。第二上座复在何处。答言。在毗伽罗坊。又问。第三上座在何处。答言。在贵守陀罗坊。又问。第四上座在何处。答言。在萨多诃求坊往问讯时。道中有师子虎狼畏豹熊罴多罗刹等畏。诸比丘不知云何。是事白佛。佛言。随所入坊舍中。即礼彼四上座。礼时在大坊舍门外住立久。迷闷吐逆不乐。诸比丘不知云何。是事白佛。佛言若时得见上座者应礼。不时得见者则止。

佛在舍卫国。憍萨罗国阿练若处。有一比丘在中住。时贼来入僧坊。见是比丘在阁上。即遣人将是比丘来下。时彼贼主信敬佛法。作是言。莫将比丘下。当看。有火不。言无。有食不。言无。有水不。言无。共相谓言。是沙门释子清净。看洗脚处有水不。言无。看净水瓶常用水瓶。有水不。言无。作是言。将是比丘来。即将来下。问言。大德。有火不。答言无。有钻火具不。欲钻火。答言无。大德。我等饥。有食不。答言无。问有食器不。我欲作食。答言无。大德。我等渴。有水不。答言无。有取水器不。答言无。大德。是沙门释子清净。有洗脚水不。有净水瓶常用水瓶不。答言无。又问。大德。我欲至彼聚落。示教我道处。答言。不知。又问。时节早晚。答言。不知。又问。今是何日。答言。不知。又言。作呗。答言。不能。又言。咒愿。答言。不能。又言。赞法。答言。不能。是贼共相谓言。此阿练若比丘。无一阿练若法。是比丘当不能自活故出家。当熟打之。即以手脚打是比丘已舍去。是比丘大受苦恼。以是事语诸比丘。诸比丘以是事白佛。佛以是事集比丘僧。语诸比丘。从今当教阿练若比丘仪法。应学是法。从今阿练若比丘。有人来先应共语好正忆念和悦颜色。不应垂头。应言善来。应畜火及火钻。应畜食食器。应畜水水器。应畜洗脚水水器。净水瓶常用水瓶盛满水。应知道知日知时知夜知夜分。应知星宿。应学星宿法。应诵修多罗毗尼阿毗昙。应学解修多罗毗尼阿毗昙。应知初禅二禅三禅四禅须陀洹斯陀含阿那含阿罗汉果。若未得者。应知诵读。不应畜日珠月珠。如是法应广知。应畜禅杖。如瞿尼沙修多罗中广说。应修行之。

佛在舍卫国。阿耆达婆罗门。担释俱梨饼。往到佛所与佛。佛言。分与僧。即分与僧已。在佛前听咒愿。佛为种种说法。诸比丘啮饼作声。阿耆达叉手白佛言。世尊。沙门瞿昙教化一切弟子。皆能受耶。佛言。有受者不受者。婆罗门言。实尔瞿昙。有为法者有为食者。佛为阿耆达种种说法示教利喜已默然。时阿耆达闻佛说法示教利喜已。从坐起礼佛足右绕而去。去不久。佛以是事集比丘僧。语诸比丘。从今说法时咒愿时。赞法时不得食。食者突吉罗。

佛在波罗奈国。佛中前着衣持钵。入波罗奈城欲乞食有一新比丘。中前着衣持钵。先入城乞食。佛遥见是比丘在他门前。是比丘亦见佛。见佛已惭愧低头。佛乞食还摄衣钵竟。以是事集比丘僧。语诸比丘。我今日中前着衣持钵入城乞食。见一新比丘亦着衣持钵先入城乞食。我见是比丘。比丘见我故。惭愧低头。语诸比丘。谁中前着衣持钵入城乞食。是比丘惭愧。长跪合掌白佛言。我是。佛言。善哉善哉。见我故惭愧摄情。若见比丘比丘尼优婆塞优婆夷及诸外道沙门婆罗门。亦应摄情低头。长夜得安乐。

佛在舍卫国。长老郁提有共行弟子。无恭敬心。入僧坊中亦无恭敬心。时长老郁提。往到佛所。头面礼足在一面坐已白佛言。世尊。我共行弟子无恭敬心。入僧坊中亦无恭敬心。世尊。云何令弟子于和上有恭敬心。佛言。小住郁提。我问汝时当说。佛以是事集比丘僧已。语郁提言。汝欲说者说。郁提言。世尊。我共行弟子无恭敬心。入僧坊中亦无恭敬心。云何令弟子于和上有恭敬心。佛语郁提。共行弟子于和上应生敬心。入僧坊亦应生敬心。应与和上钵衣户钩时药时分药七日药尽形寿药。若和上作衣时应代作。浣衣时。染衣时。割截衣时。簪衣时。刺衣时。舒展时。皆应代作。若自不能者。应赁他作。若自不能尽作者。亦应借他。若能尽作者应作。不得闲住。佛语郁提。若和上欲浴室中洗时。弟子先应办浴具。着薪着油澡豆。若和上入浴室时。弟子应持浴衣与。摄取所著衣与床。应与水瓶授杖。若和上少力。弟子应手扶。若大羸劣。应负入浴室。应摄衣着一面。应坐着床上以水盆着前。若弟子欲洗时。应白和上向壁洗。应生病想生药想。佛言。和上汗出时。弟子先应揩脚。次揩膊髀腰脊胸背。若和上洗竟。应授衣与取床取水器取杖。应以薪着窖中。若和上少力者应手扶。若大羸劣。应负还房坐床上。应取浴衣举。应授卧衣。应安大小便器。应安唾器。若弟子更欲洗。应白和上已洗。若最后浴室中洗者。应举绳床着一处举水瓶水瓨。应以灰覆火出浴室闭门下橝已去。若欲诵时。至三问能得者。应随力从和上受。受已在一处忆念思惟。若得者诵。若不得者更问。明日应摄大小便器唾器。弃已应问和上。须粥须食不。若言须粥。应安釜器办杓办匕。若言须食。应办食。应办食器。若和上病者。弟子应看若活若死。应觅随病食随病药。应取和上物作供养。若和上无者自办。若自无者从他求。若无知识不能得者。乞食时得好者。应与和上郁提。若僧与和上忆念羯磨。若与不痴羯磨时。应代和上去作是言。僧与我和上忆念羯磨若不痴羯磨。僧与和上苦切羯磨依止羯磨驱出羯磨下意羯磨时。弟子以法佐和上言。僧莫与我和上苦切羯磨依止羯磨驱出羯磨下意羯磨。若僧已与和上作是苦切羯磨依止羯磨驱出羯磨下意羯磨竟。弟子应言。僧与我和上轻作羯磨。莫重作。郁提。若僧与和上觅罪相羯磨。弟子应往言。僧如法莫与我和上觅罪羯磨。若僧与和上觅罪羯磨竟。弟子应从僧乞。轻作莫重作。若僧与和上不见摈羯磨不作摈羯磨恶邪不除摈羯磨。弟子应往白僧言。不见教见不作教作不除教除。郁提。若和上犯僧残罪。应与别住摩那埵本日治出罪羯磨。弟子应往言。僧如法与我和上别住摩那埵本日治出罪羯磨。郁提。是弟子不白和上。不得教他读经。不得诵经令他忆念。不得并诵。不白和上不得从他受法。不得授他法。不得从他受忆念。不得并诵。不得与他衣钵户钩时药时分药七日药。尽形寿药。不得与他作衣。不得使他作衣。不得与他剃发。不得使他剃发。不白和上不得一切有所作。除大小便及嚼杨枝礼佛。郁提。若和上欲入聚落。弟子应授入聚落衣。应揲卧衣举。弟子若随和上入聚落。应取钵杖僧伽梨。不应在前行。不应大逼近。不得并行。若师说非法者应谏止。若说法应随喜。若说法时得施。弟子应取。若到聚落。应授钵杖僧伽梨。弟子若在前出聚落。不应远住。应取和上钵杖僧伽梨。若和上共道行。弟子应取杖取盛油囊革屣针綖囊。郁提。弟子应日日三时至和上边。早起食后日没时。早起时应除大小便器唾器。食后时应扫洒涂地。日没时应持大小便器唾器着边。郁提白佛言。世尊。弟子于和上行如是法。和上于弟子当云何。佛语郁提。弟子作是行者。和上应教诵修多罗毗尼阿毗昙与衣钵杖户钩。与时药时分药七日药尽形药。若弟子作衣时。和上应佐作。若浣衣染衣割截簪刺舒展时。皆应佐作。若自不能倩他。若自不能尽作。亦应使他。若随能者尽佐作。不得闲住。若和上见弟子病时。应看若活若死。应与觅随病食随病药。应取弟子物作。弟子无者和上与物。若自无物从他求与无知识求不能得。若乞食时得好食者与。若僧与弟子忆念羯磨与不痴羯磨。作是言。如法与我弟子忆念羯磨不痴羯磨。若僧与弟子苦切羯磨依止羯磨驱出羯磨下意羯磨。和上应如法佐言。莫与我弟子苦切羯磨依止羯磨驱出羯磨下意羯磨。若僧已作苦切羯磨依止羯磨驱出羯磨下意羯磨竟。应言。轻作莫重作若僧欲与弟子觅罪羯磨。应如法佐言。莫作。若僧与觅罪羯磨竟。和上应佐言。轻作莫重作。郁提。若僧与弟子不见摈羯磨。不作摈羯磨。恶邪不除摈羯磨。和上应言。不见教见不作教作不除教除。郁提。若弟子犯僧残罪。应与作别住摩那埵本日治出罪羯磨。和上作是言。僧与我弟子别住摩那埵本日治出罪羯磨。郁提。应日日三时教弟子。早起食后日没时。早起教言。莫近恶知识恶伴弊恶人。食后教言。莫近恶知识恶伴弊恶人。日没时教言。莫近恶知识恶伴弊恶人。若作非法应呵止。郁提。有三种呵止。一者不唤作。二者不共语。三者欲有所作不听作。