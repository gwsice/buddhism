# 四藥受淨篇第十八

報命支持勿過於藥。藥各乃通。要分為四。言時藥者。從旦至中聖教聽服。事順法應。不生罪累。言非時藥者。諸雜槳等對病而設時外開服。限分無違。七日藥者。約能就法盡其分齊。從以日限用療深益。盡壽藥者。勢力既微。故聽久服方能除患。形有三種。一盡藥形。二盡病形。三盡報形。明了論云。有身必有病。雖少差損。後必重發。加其口法任終而受。就此四中五分明之。一明藥體。二明淨地處所。三護淨不同。四淨法差別。五二受有別。初中明藥有四。一就四藥明者。時藥有二。四分中有五種蒲闍尼<sup>此云正食</sup>。謂麨飯乾飯魚肉也。五種佉闍尼<sup>此云不正</sup>。謂枝葉華果細末磨食<sup>如隨相中</sup>。僧祇時食者。蔓菁根葱根藕根蘿蔔根治毒草根<sup>即齊苨根是</sup>。時漿者。一切米汁粉汁乳酪漿是。諸律並明魚肉為時食。此是廢前教。涅槃云。從今日後不聽弟子食肉。觀察如子肉想。夫食肉者斷大慈種。水陸空行有命者怨。故不令食。廣如彼說。經云。前令食肉。謂非四生之肉。但現化耳。為度眾生。稜伽云。有無量因緣不應食肉。略說十種。一者一切眾生無始已來常為六親。以親想故不應食肉。二狐狗人馬屠者雜賣故。三不淨氣分所生長故。四眾生聞氣悉生怖故。五令修行者慈心不生故。六凡愚所習臭穢不淨無善名稱故。七令呪術不成就故。八以食肉見形起識。以染味著故。九諸天所棄多惡夢虎狼聞香故。十由食種種肉遂噉人肉故。如班足王經說。今有凡愚多嗜諸肉。罪中之大勿過於此。故屠者販賣但為食肉之人。必無食者亦不屠殺。故知食者同屠造業。沾殺生分。可不誡乎。僧祇云。若為比丘殺者。一切七眾不應食。乃至為優婆夷殺。七眾不食亦爾。今學戒者多不食之。與中國大乘僧同例。有學大乘語者用酒肉為行解。則大小二教不收。自入屠兒行內。天魔外道尚不食酒肉。此乃閻羅之將吏耳。四分云。若此殺者行十惡業為我故殺。乃至大祀處肉不得食之。以辨具來者心無定主故。今屠者通殺。則依教無肉可食。正斷食肉也。毘尼母大同。律云。若持十善。彼終不為我故斷眾生命。如此應食。準此何由得肉而噉。唯自死者鳥殘猶獲罪也。稜伽云。酒肉葱蒜韮薤之屬悉不嘗之。俗中尚云。沽酒市脯不食。況出道高僧以酒肉為意旨。所懷亦可見也。摩得伽云。若以酒煮時非時七日藥得服者。謂無酒性得服。今時藥酒令昏醉悶氣味具足。為貪服之。必加苦毒亦不附口。以此二途驗知情性。去道全遠。非時漿者。僧祇一切豆穀麥煮之頭不卓破者之汁。若穌油蜜石蜜十四種果漿生果汁要以水作淨。若器底殘水被雨濺等亦名淨。十誦若蒲萄不以火淨。汁中不以水淨。及互不淨。不應飲。俱淨得飲。準此通四藥。為壞味除貪故。善見舍樓伽漿<sup>謂蓮華根擣取汁澄清者</sup>。一切木果一切葉除菜一切華一切草果除甜瓠子冬瓜甜瓜椰子果已外得非時服。毘尼母得種種果多食不盡者。破取汁飲。若不至初夜變成苦酒者。不得飲。以酒兩已成故。明了論炒米令焦黑。餘藥投中釀以為漿。亦名非時漿。四分八種漿古昔無欲仙人所飲。梨酸棗甘蔗果蒲萄舍樓伽等漿也。若醉人不應飲。飲則如法治。伽論要須漉除滓澄清如水。若有濁汁與時食雜。若咽咽飲隨犯波逸提。七日藥者。四分穌油生穌蜜石蜜等五種世人所識。當食當藥。如食飯乾飯。不令麁現。伽論糖漿亦得七日受。乃至未捨自性。僧祇加脂一種。四分舍利弗風病醫教服五種脂。熊羆猪驢魚等也。僧祇此藥清淨無時食氣。一時受七日服。有四百四病。風大百一用油脂治。火大熟病用穌治之。水病蜜治。雜病用上三藥治之。五分見作石蜜。搗米著中。佛言。作法應爾。若合藥法如此者聽非時服。十誦石蜜不得輒噉。除五種人。遠行人。病人。食少不足人。不得食人。若施水處和水飲之。五分飢渴二時以水和飲。僧祇食上多得酪食不盡者。動作生穌七日受服。若長煎作熟穌七日受<sup>驗知穌油各受作法得多七日不名重受</sup>。若乞食時多得穌者。貧病比丘以細緻淨漉取穌得七日受。若有緣事不得中前作者。當對一比丘記識言。此中淨物生我當作七日藥。受若忘誤不受不作淨過時是名不淨。若得多油如穌中說。得胡麻食殘不盡即煮取油七日受之。若事緣不得作。如穌中說。若熊猪等脂如上進不。得甘蔗及果。並如上。善見受酪記酪中。穌為七日至第七日鑽得即日服。八日犯捨。油蜜亦爾。摩得伽非時受甘蔗作法不成。時內並成。然蜜味美重凡聖常言。長貪壞行勿先於此。兼得必彊力劫掠辨之。自非極病難用進口。故僧祇佛受獼猴無蜂熟蜜等<sup>云云</sup>。盡形體者。僧祇胡椒蓽茇呵梨勒等此藥無時食氣頓受病比丘終身服。四分云。不任為食者一切鹹苦辛甘等不任為食名盡形藥體。善見一切樹木及草根莖枝葉為食不任者盡形服之。又樹木草無問根莖並是時藥。或根是時藥。莖是盡形。互有俱是不可名示。但令堪食時藥所攝。不任者盡形藥。明了論疏云。若病服七日藥。隨病為量。若差須捨。若無病復不飢非時食者。得非時食罪。油蜜膏亦爾。故論中舉穌等。終身藥則不爾。有身必有病。佛許服此藥防護一期果報身。若無客病又不飢渴。非時不得服。十誦淨苦酒無酒氣無糟者過中得飲。上來辨者。一切經律隨事辨體。同此宗者具列如上。今有愚夫非時妄噉諸杏子湯乾棗汁果漿含滓。藕根米汁乾地黃茯苓末諸藥酒煎非鹹苦格口者非時噉之並出在自心。妄憑聖教不如噉飯。未必長惡引誤後生罪流長世。次二六味定者。明了論云。五種量乃至大開攝一切物皆盡。疏云。藥有五種。甘味物中除甘草蜜沙糖穌油餘甘味是時量。酸味除阿摩勒果汁等餘酸味是時量。辛味中除薑椒萆茇呵梨勒餘辛味是時量。一切苦澁物非食作終身藥。七日藥外一切可食物名依時量食。從平旦至正中為時。過此不得食。一切漿甘蔗等名依更量。日夜各分五時。從平旦受至二更。過則不得服。如是輪轉乃至五更。此間漬飯為漿屬時量。穌油蜜沙糖等名依七日量。甘草等名依一期量。從受戒後臨一期報終名一期也。於此時中無問晝夜恒得服之。灰土水屎尿此五名依大開量。不須受。隨意取服。是世間所棄非所惜故。四分須受灰土等<sup>此據有人處必無人準用</sup>。三明轉變者。中論云。如蒲萄漿。持戒者應飲。若變作酒。不應飲。若變為苦酒。還復得飲。十誦甘蔗是時藥。清汁是非時分作石蜜。是七日燒作灰是盡形。肉是時藥。煎取脂是七日燒作灰是盡形。胡麻同肉法。酪是時藥。清汁如水是非時。作穌是七日燒為灰名盡形。四相和者。薩婆多四藥相和從彊而服。若以時藥終身藥助成七日藥。作七日服。由七日藥勢力多故。又助成故。如以穌煮肉此穌肉汁得作七日服。若以時藥七日藥助成終身藥。作終身服。如以穌乳和葶藶子作丸者是。又如附子烏頭等諸毒藥浸豆麥等名盡形藥。若以終身七日助成時藥者。時中服之。如麪食用穌油薑椒等。若分數俱等勢力相似者。隨以藥首一名標目。餘者藥分稱之。如石英鍾乳黃耆白木丸散湯膏煎等。並例知用之。二置藥處所即結淨也。略分四門。一制意者。良由眾生報力不同上中下別。若上達之徒身力資彊。制令分衛隨緣少欲得濟形命。志存道業不假儲畜。中下之流情同上士。而力劣不堪。必須資具方能進策。是以大聖慈憫因困餓死方開結之同界別處。釋淨名者。以飲食繁穢同處生患。今既別結。情無儲畜。食不生罪。故名為淨。若同處長貪。違教受業。業是穢因名不淨也。此從緣說淨。非對穢以明也。二列數作法者有四種淨。一者籬牆不周淨。四分云。半有籬障。多無籬障。都無籬障。謂露地也。非儲積相故開之<sup>必三面有院開一面者攝食義彊。亦同有罪。厨舍孤立有院同之</sup>。垣牆塹柵亦如是<sup>並非牆得周匝隨共成相</sup>。二檀越淨者有三。一食具是他物。律云。自今已去當作檀越食。令淨人賞舉。不得自受。若有所須。隨意索取。二處所是他物。故云。若為僧作伽藍未施與僧。雖食在中不名有犯。三食處俱是謂處所他有。食具是他不屬僧用也。此三名他物淨。要真非假。今多託胃自誑自負非法有罪。十誦瓶沙王施僧粥田。比丘上場。佛言。未分者應上。分竟不應上。犯吉羅。王崩比丘見無檀越。謂犯宿煮。佛言。闍王替處不名有犯<sup>準此例餘皆犯</sup>。僧祇婆羅門送粥米施佛僧。以於僧住處作故。佛言。肉宿肉煮不聽食<sup>故知屬僧即同僧法。非檀越淨</sup>。三處分淨者。四分若檀越若經營比丘為僧作伽藍時。分處如是言。某處為僧作淨地。僧祇若作新住處。營事比丘及僧未住。初夜前以繩量度分齊。爾許僧住爾許淨屋受之。不得過初夜<sup>四分經明相</sup>。若檀越言莫預處分我未施僧。此則同他物淨。五分作新住處未有淨屋。當先指某處作淨地。以食置中然後僧住。若經明相出則不成。善見云何結淨屋。初竪柱時云此處為僧作淨屋。三說已乃竪之。餘者亦爾。不爾就一柱上加法亦成。若已成者。喚本主語令隨指一處為僧作淨屋。若無者。聚落有老宿召來遣作。不解者教之。四白二結者。謂僧伽藍院相周匝。比丘在中有宿煮過。不問住之久近。隨處結之除去比丘。毘尼母云。大界內無淨厨者。一切宿食不得食。乃至藥草亦爾。四分因餓死比丘故。聽在伽藍內邊房靜處結作<sup>必在作法界上不同處分</sup>。五分諸比丘欲羯磨一房一角半房半角中庭或通結坊內作淨地。並聽。若通結者。羯磨云。此住處共住共布薩。僧今結淨地除某處<sup>謂僧住行來房舍等。準此遍界中果菜無過。明相出在舍下</sup>。又云。必依地起。不在架屋上。僧祇若一覆別隔通隔別覆通覆通隔別覆別隔一邊二邊三邊隔道兩邊作淨。中間不淨。如是一切並得。準此作法羯磨文中必須明指委曲結竟牓示顯處令主客了之<sup>律中客問何者淨地何者不淨地</sup>。三加法中四淨二種不作<sup>如上明之</sup>。處分一法別人指示。如前已明。羯磨結者。在僧界內先示處所懸指結取。所以不得坐中結者。古師云。以食望僧是攝是障。<sup>故須遙結。在中相雜</sup>。以僧望僧非攝非障<sup>淨地有僧不免別眾</sup>。律令唱處所。應一比丘起唱云。大德僧聽。我比丘為僧唱淨地處所。若房若處若溫室若堂等隨其結處任境唱之。然後坐訖亦不牒唱人名入羯磨也。次索欲問和已白二云。大德僧聽。若僧時到僧忍聽。僧今於某處結淨地。白如是。大德僧聽。僧今結某處作淨地。誰諸長老忍。僧結某處作淨地者默然。誰不忍者說。僧已忍僧結某處作淨地竟僧忍默然。故是事如是持。僧祇內作淨厨不得汁盪器水流出外。有緣須解者。律無文。義準反結即成。應云。大德僧聽。若僧時到僧忍聽。僧今解某處淨地。白如是。大德僧聽。僧今解某處淨地。誰諸長老忍僧解某處淨地者默然。誰不忍者說。僧已忍解某處淨地竟僧忍默然。故是事如是持。四雜出料簡者。檀越淨不周淨此二處不問內外晝夜同宿煮者無過。但不得觸。若處分羯磨二淨通比丘在內撿挍唯護明相。若與同處唯壞食具。更須翻食器令淨。有宿煮過也。若治故處作處分者。祇云。僧住寺中過初夜而欲作處分淨者。要住處破經國土亂新王未立。爾時便得受作。若此緣無。但令住處及聚落俱停廢二年得名處分。若復不受作處分淨停可食物。內宿內煮。問結淨竟得中看煮。何為不犯內煮。答煮是隨處大界無人亦犯。宿是逐人二界無人不犯。三護淨法五門。一翻淨。二護淨。三罪通塞。四互明淨染。五儉緣開八事。初中若一方別住維持佛法者。必須結食界同護淨食。此則通凡聖僧路順諸佛本懷。今自共宿捉貪染巨離者。俗中恒人所恥。何況淨僧食之。脫經儉難因即染污。後若緣無理須拱手。仍事觸宿心初無悔者。不信此心。須為師匠。欲依聖語而反穢者有四不同。一者緣淨。二者體淨。三者緣不淨。四者體不淨。言緣淨者。謂釜器傾溢佐助料理。佛開為緣。此不須翻。言體淨者。不容膩器。佛令自得安水燃火。乃至諸僧器未經盛食。體是淨物。無穢可翻。言體不淨者。此是治生興利用造佛供僧制不許禮受。雖不經宿捉。翻亦不合食。由心惡鄙。上三句者並是正經。文遍如鈔。並不須翻。緣不淨者。本是淨且遇緣染污。故須翻穢令淨。五分有諸木器肥膩不淨。以瓦石揩洗。恐破壞者用沸湯洗之。僧祇淨人行食。淨器墮比丘鉢中。尋即却者名淨。停須臾者名不淨。若是銅器淨洗用木器。若膩入中者削刨之。不可用者當棄。十誦比丘有膩器二三度用澡豆洗。故不淨當以木刮却。然後澡豆二三遍洗。是淨。餘有不盡者。準以米麵油醬等於尼寺俗家沙彌淨人處一石一石更互博之。雖得本物。以入手兩相捨善見故。多比丘共一沙彌行。各自擔食。至時自分已。沙彌語比丘言。今持我食與大德易。易得已復展轉乃至下座。若不解者教之亦得。準此展轉翻穢者成證。若盆甕等器有食膩者。釜上蒸之。內外熱徹膩出即淨。一切銅器磨之。鐵器以火燒內趣令膩盡。木倉櫃等削刨泥拭。土倉窖等隨有更拭。石器者或以水洗或以鐫冶。得無殘膩便止。四分得捉眾僧戶鉤鑰若杖若環若匕若角杓銅杓若浴床則無觸淨<sup>謂非常服用者</sup>。問觸淨何過佛苦制之。答佛欲增尚弟子令行勝行。內有勝法外行亦勝。如世貴人安坐受食不自執勞。以形勝故。二為現大人相三世三聖並不自作。今若宿觸失聖人法故。三諸佛立教通大小乘俱無宿煮。如稜伽十誦所述。四長貪壞信。五廢修出業。六死入糞坑。護淨經云。由有宿捉等。眾僧食不淨食。後墮臭屎池中。五百萬世受苦惱竟。復各五百萬世墮猪狗及蜣蜋中。常食不淨。後出為人。生貧窮家衣食不供。佛告比丘。眾僧住止之處作不淨食不足往食。如法持鉢乞白衣食。是名淨命。因說。知事比丘觸僧淨器及食食眾僧故。墮餓鬼中五百餘年不見漿水。正欲趣廁。護廁鬼神打不得近。如是廣說因緣。智論若沙門福田食以不淨手觸。或先噉。或以不淨物著中。入沸屎地獄中。廣如第十七八九卷中。大集日藏分濟龍品中廣明僧食難近難用。僧護等經明非法受用僧物。文廣不具錄。通而言之。若無慚愧輕慢佛語。自物尚犯。何況僧物。深須自勉可得出期。五百問中明持戒知事指挃僧器羅漢代懺苦緣。如是廣知。二護淨法前護惡觸。十誦比丘食竟以己不淨鉢及食與沙彌白衣。沙彌白衣洗鉢竟還著僧器中。是名淨。一心過與則無惡觸<sup>準此器下殘食令淨人益授有觸失</sup>。五分若無淨人行食。比丘受已行之。無淨人御乘行船。比丘亦得。僧祇若淨人持不淨手<sup>謂先捉比丘惡觸食者</sup>。行麨飯與僧者。上座一人得不淨。餘人名淨。若淨人持淨麨寫不淨麨上。得抄取上。若不淨麨寫淨麨上。一切不淨。若著淨麨在不淨器中。得扟取中央。若抖擻筐器一切不淨。十誦若淨食中著不淨食。應却者除之。餘者食之。餅果等亦爾<sup>準此諸扟者由食相可別者必淨穢相濫即應都換之</sup>。僧祇若曬穀時比丘在上。行者當脚處使淨人扟去。若難事急雖蹈無罪。必天雨無淨人。得自遙擲淨席物覆。捉淨甎石鎮之。忘覆食器亦爾。若厨屋中有諸蘇油瓶甘蔗竹葦束。比丘取七日油蜜瓶。誤捉淨油瓶來。餘人見不得即語。待至問己是何等油。答言七日油。當語置地。不得名字。還得七日受<sup>以誤觸不成故</sup>。若令取淨油。俗人不解誤持七日油來。亦如上法<sup>準口法有失</sup>。自餘錯捉亦爾。若言審悉看灰瓶已持來。此比丘內手瓶中錯把淨麨看。故名淨。若還放瓶中即為不淨<sup>餘並例之</sup>。器中明觸者。一切葉卷是器。舒者非器。盤緣沒麥為器。長床坐床繩床緻織為器。船在水中車驚牛時非器。無者為器。若食時敷床長版坐床褥等。或在甘蔗蘿蔔米穀豆囊等上令比丘坐。不應動身。亦不得問。若動問者一切不淨<sup>由有緣開坐。若動問成觸</sup>。若棧閣上衣架上有淨食及衣鉢。若取物動淨器食。一切不淨。若閣堅不動者得。若在船上載十七種穀。上覆以蘧蒢席。比丘得在上坐。不得名字。若為風吹迴波漂在岸者。一切不淨。必繩篙不離水名淨。大車上載諸穀上覆者。比丘得坐上。不得名字。如船中進不。若小車有淨物。若取衣鉢時動車者。一切不淨。當令淨人取<sup>不得以牛在故為淫</sup>。應令淨人先上比丘後上若下時比丘先下。若在載物車中。怱即車翻離牛者。一切不淨。若牛繩尾未離車者名淨。十誦比丘與沙彌檐食在道中。食時與沙彌。沙彌還與比丘者。若先不共要得食。反此不得。使沙彌檐食度水。恐沒溺者乃至得負檐之。雖捉不犯。至岸莫捉。若不淨器受麨。不應一切棄之。著盂者棄。餘者同僧祇得食。若以繩綴鉢受熱粥時。內有脂出應直棄脂處。餘者得食。飯粥羹器傾側。聽佐淨人。正之已不得復觸。若佐搘淨釜亦爾。淨人寫穌油瓶傾側亦爾。人驢牛車等負食傾側亦爾。天風雨時淨器物空在露地者。當淨洗手舉著覆處<sup>此是體淨</sup>。四分若穌油瓶不覆。無淨人者自手捉蓋懸置其上<sup>謂緣淨也</sup>。若居士持食寄比丘賞舉。後索還與比丘者。得洗手受之。若鉢盂孔臼食入中。隨可洗者洗之。餘不出無犯。若入僧中食。無鉢者聽比座若僧中有鉢者借與<sup>亦是體淨</sup>。善見比丘以氣噓淨器者名觸。五分穌油瓶卒翻應自正。勿得離地。若惡人以僧不淨米一把投淨米中。可分者除之。不可分者趣去一把。四分自散種子。若生為菜聽食。移菜植之以重生故亦得<sup>餘果菜例同之</sup>。若沙彌小捉淨食過水。聽比丘扶。若上坂亦得扶。若舉懸淨食。須安床几橙等令得上下。十誦負淨人上取。大比丘自手觸食吉羅。有病服有過藥者屏處。勿令人見。鼻柰耶得糴米以持賓<sup>謂令淨人受取</sup>。二明自煮者。僧祇若練若處淨人病。無淨人者得淨穀已比丘自舂作粥與淨人。淨人若食不盡不得自食<sup>準十誦。先無共心一心與者亦得</sup>。僧祇若淨人難得。比丘欲自作食者。當自洗不受膩器著水自然火令沸<sup>此是體淨。僧器有膩不合自然火也。誡之</sup>。使淨人著米內湯中已更不得觸。使淨人煮沸已。得以木橫置地。比丘在上令淨人置食器木上。口言受受。然後自煮令熟與病人。莫令不受物落中。乃至煮菜令萎。同上作法。薑湯亦不得自煮。以變生故。若乞得冷食自溫煮不犯。作食時淨人小者得捉其手教淘教寫抒飯等。三明內宿者。五分使淨人於不淨地洗菜未竟。明相出者則無犯。四分中有比丘持食來覓淨地。未得明相出不犯。四明內煮者。若在界內元為他煮不專私己。與他有餘洗手受食。三明通塞分二。初四藥者。若是時藥定有。宿煮以資用強常須服故飲之。三藥不加法者一同時藥。若為病緣而加聖法。則有通局。非時藥者過中明相未出來服用皆得。若明相出失其口法。殘宿惡觸非時生焉。七日藥者作法加已內淨厨中開。無殘宿惡捉八日旦起具罪如後。盡形壽者必是熟死無生種相。律開內宿內煮自煮。僧祇自煮薑湯結犯者。謂有生分<sup>準此。準開三罪七日不合同宿</sup>。十誦石蜜漿舉宿病人開飲<sup>應是難緣</sup>。四分殘宿穌油開灌鼻等餘不淨藥不合加法。十誦正文二明四過。先明過相。謂內宿內煮自煮惡觸。初中十誦有三種人。共食宿比丘及僧學悔沙彌等名內宿也。尼中四人三人如上。加式叉尼。四分中式叉得與大尼過食。不得同宿<sup>或是無沙彌尼故開</sup>。內宿者。結淨地已僧坊內共食宿是也<sup>都不言淨地有比丘</sup>。內熟者。結淨地已僧坊內煮者是。自熟者。大比丘自作。如上三種人不應食。惡捉者。自取果與淨人已更受噉者是<sup>審不決捨與他還受。同是惡捉</sup>。薩婆多共飡宿有三種。受食已作己有想共宿。不共宿經夜吉羅食則犯提<sup>是殘宿故。四分中亦同</sup>。若自捉食名惡捉。作己有想經宿吉羅。若食不受不捉直作己有想經宿食得吉羅。若他人食共宿無過。二將此四過對一。約時就處望食以明。初將內宿就處者。不通他物不周二淨。處分白二及界內俱通。就時要經明相。就人唯據比丘三人知有其犯。律中問淨地。未得明相現狗持食來。風吹果墮。律言。不知不犯。尼通四人。並如上。就食者。離地物一切通犯。未離地者未長足者不犯。已長足逢霜等並是宿限。對四藥論如上。二內煮者。對處淨地並塞。對時通晝夜。就人通七眾。約食通生熟。四藥而言。加法盡形聽界內宿煮。餘三不合。故僧祇阿難為佛溫飯在祇桓門邊。故知不得界內煮。三自煮者。對處通淨不淨地。就時通日夕。就人局大僧三人。尼中有四人。就食論生。佛開重煮故不犯。四藥中加法盡形亦開。十誦若生食火淨已得煮。云何淨。乃至火一觸<sup>乃至采菜等例準也</sup>。冷食重溫。五百問中若被淨藥比丘得自合。四惡觸。就處通淨不淨地。就時通日夕。就人者大僧有多種。一者一往不受徑捉觸。二膩勢相連<sup>如衣鉢巾不淨洗相染</sup>。三任運失受<sup>四藥不加法。中後俱失受。若加法三藥各隨限即失受</sup>。四遇緣失受<sup>淨人觸床器也</sup>。五決意捨失<sup>如受已不食意。後須不受而取得墮</sup>。若就沙彌淨人但有膩觸<sup>謂捉比丘鉢已食膩在手。不洗而捉僧器</sup>。大僧又有四種。不成惡觸。一為受而捉<sup>如俗器中盛食與比丘。仰手受取。前食雖僧俗兩執。不成惡觸。鉢中故食亦爾</sup>。二遇緣失受<sup>淨人觸失。如法莫觸。洗手更從受之。淨人不須洗手</sup>。三持戒誤捉。四破戒故觸。並名淨食。更以三句分別。一觸而非惡。十誦云。持戒比丘誤觸僧食。四分忘不受果持行。若見淨人。應置地洗手更受。二惡而非觸。十誦破戒比丘故觸名淨。四分諸比丘相嫌故觸他淨食令得不淨。佛言。不觸者淨。觸者不淨吉羅。三亦觸亦惡。十誦持戒比丘懈怠故觸名不淨。五分樹上捉果試看生熟亦名惡觸。若就食言。通生及熟。四明互覆墮者。四分中安食具在樹上。並從根斷。若樹根在不淨地。枝葉覆淨地。果墮淨地。或為風吹雨打鳥獸墮者。但使無人觸知遇緣而墮。雖經明相不成內宿。謂長足果也。若不淨地果菜未長足來。運運重生。則無內宿。隨時而取得入淨厨。若果菜已離本處者。隨經明相。比丘若知即不得食<sup>上來義約律文不了</sup>。五分樹根在淨不淨地。比丘亦在淨不淨地。果墮其中。非比丘所為。經宿者得食。若見果墮非淨地。使淨人拾聚經宿。不知淨不淨處聽食。若知在不淨地不得食。僧祇樹在淨不淨地。果墮淨地。隨何時取之。若淨地不淨地果落不淨地。應及時內淨厨中。若不淨地生瓜瓠者。摘取及時內淨屋中。有運致穀米豆等。準前。並謂比丘不覺在不淨地者成淨。若知不淨<sup>四分知不知巾大同此律</sup>。第五儉開八事。四分為穀米勇貴人民飢餓乞食難得。雖得少食為賊持去。佛憐慜故開界內共食。宿內煮自煮自取食。僧俗二食水陸兩果並不作餘食法。若定罪者應開八罪。內宿內煮自煮惡觸不受足食殘宿等三波逸提四突吉羅。義加壞生。如水陸果子不受而食。豈令淨耶。律云。若時世還賤故依開食。佛言。不得如法治之。十誦云。若飢儉時。食竟得持殘去。語施主知。大門第四淨生種法。就中有三。謂制意處人淨法。制意者。四分明了論疏。諸俗人外道。謂一切草木有命根。以佛不制此戒故。比丘傷於草木。為他經訶。令彼獲罪。又與白衣不別。不生恭敬心。故十誦名為疾滅正法。復曲制也。餘如壞生戒中說。第二明處人。若使淨人作淨有四句。一人果俱在淨地成淨。大善。二人果俱在不淨地成淨。不合食<sup>以內熟故。餘四眾食</sup>。餘二句出十誦。故文云。果在不淨地。淨者在淨地。以火刀作淨成淨。而不得食。若果在淨地。淨者在不淨地。作淨得名淨。得食。三明淨法。僧祇每食時上座應問。果菜淨未。無蟲不。問答如法。維那亦爾。四分十種。初五者。謂火淨刀淨瘡淨鳥啄破淨不中種淨。此五種中刀瘡鳥淨去子食。不中種火淨都食。次五者。若皮剝若皮若腐若破若瘀燥。此應是淨根種。又云。水洗連根菜即名淨。準五分。淨根種。僧祇中揉淨蘿勒蓼等。莖種者摘。却牙目淨。十七種穀脫皮淨。裹核種瓜淨。膚果種火淨。穀果種亦火淨。果種未有子揉。若有子火淨。四分云。火淨通五種。毘尼母云。水漂淨塵坌淨此應壞相。僧祇多果同器一果作淨餘者通得。若別器者一一別淨。甘蔗著葉莖莖淨。無者合束淨<sup>準此。蒿草之類子果散落無淨法</sup>。若粳米<sup>此謂杖打皮落。猶有白皮裏者。種之可生。或如十誦比丘作食先淨采取也</sup>。蘿蔔根等火淨刀淨已停未用還生者。更淨四分比丘不應自作淨。應置地使淨人作洗手更受<sup>此對有人。若無人者</sup>。明了論云。自加行所作疏解非言得自作淨。然自作有益。如一聚果子。若未淨者但食皮肉一一吉羅。若食核一一波逸提。今以火一觸止得一吉羅。令一聚果子俱成淨免於多罪。豈非利益。十誦云何火淨。乃至以火一觸。若以火焰熱灰及炭等不成淨。比丘自淨餘比丘不應食。<sup>謂火所觸者</sup>。若刀爪淨得食。五分根莖二種以火為淨。僧祇樹果野火所燒灰圍穀聚恐非人偷亦名為淨。若食果核者火淨已聽食。若皮淨不火淨食核提<sup>此是壞相不壞種也</sup>。若火淨不皮淨俱得食。核皮俱不淨一提一越俱作無犯。然火淨一法種相俱通。餘如隨相。明了論疏此淨法不但約一物以成如一聚桃李。但火觸一餘皆成淨。隨以刀破爪傷。隨一被淨餘皆名淨。此作淨體本以此為法。非使物不生。故名沙門淨。準米中有穀如上脫皮淨。餘修準此。問種相云何別耶。答相者。謂一切果菜上有白毛。而依本青翠不改其色相。同連地者。律云草木七種色者是也。所言種者。謂可種植。或雖離地從緣得生之類是也。律云。根有五種。廣如隨相。第五受法不同。手口二受日別恒用。若不廣明。教相難顯。略取要務以為八門。一制二受意。二受通四藥。三對人不同。四加法亦別。五說淨通局。六二受寬陜。七重加進不。八雜明罪相。初門手受五義。如薩婆多云。一為斷盜竊因緣故。二為作證明故。三為止誹謗故。四為成少欲知足故。五為生他信敬心令外道得益故。廣如隨相中。五分由未制戒故各起過非。白衣訶言。我等不喜見此惡人。著割截壞色衣而不受食而食名不與取。次口受意為防護手受故。若無口法過手便失。由有口法乃至限滿。又為防多罪故。手受但防於二。所以如下明之。二受通四藥不。手受通四藥。為防盜相故。口受局三。除其時藥。亦有口受不通手受。唯局中前。餘之三藥手受亦爾。若加口法通時非時。十誦云。時分藥<sup>猶是非時別名</sup>七日盡形是三種藥必須有病。非舉宿惡捉者手口二受得服。三所授人手受為五義。除自同類餘六眾三趣皆成。受口受唯對比丘。餘眾不成。薩婆多凡受食為作證明故。若在有人處非人畜生及無知小兒悉不成受。在無人處天神畜生成。廣如隨相不受食戒。善見止食有三。謂手口眼也。四受法差別。凡論受法要心境相當。如律中錯受穌油不成受等。必須仰手承之<sup>五分所云從他淨人邊抄撥而取非法</sup>。情相領當<sup>謂僧俗二心同緣一事</sup>。除其眼闇及不喜沙門驚急緣者置地而受。既知情事多違。預前運心普受。就中分四。時藥受法既數對法亦多。具如不受食戒及對施興厭中廣述。此但明加口法者。三藥別論。初明非時藥有四法。一所受藥。二能授人。三所受者。四正受法。初明藥體。無八患者得加口法。一內宿。內煮。自煮。惡觸。五殘宿。六未曾手受。七受已停過須臾<sup>僧祇非時受示得置地停</sup>。八手受已變動<sup>失本味故類甜酢等</sup>。二能授人四法。一漉澄水色免非時食。二煮沸擬後重溫。生飲不須。三以水滴淨為壞味故。四淨人施心仰手持來。三所受人。謂比丘作三法。一先自心解前漿類別與淨人情同。二仰手受無盜相。三記識言<sup>此謂含時食者昔單清漿不須之</sup>。四正加口法<sup>諸部令加。不出其文義立</sup>。應至比丘所具儀云。大德一心念。我某甲比丘今為渴病因緣。此是薑湯。為欲夜分已來服。故今於大德邊受<sup>三說。若直受進飲無遺不須如法</sup>。若蒱萄梨果蜜漿等隨病題名漿入。但改藥名字。七日藥四法同上。初明藥體。自無八患。唯改第八。非是餘比丘七日藥或犯竟殘藥。餘七同上。二能授淨人四法。一淨漉與時食別<sup>謂脂除肉油除滓等</sup>。二火煎煮。三水滴淨。四施心授與心相領當。三所受比丘有二。初自無五過。一相續畜。若畜至七日即日受藥不成。僧祇比丘有第七日石蜜。即日更得石蜜。是名相污。問此既未過。云何相染。答非犯長相污。由前七日服訖病猶不差。更服無益作法不成。若得異藥得加七日。二相續畜。已曾畜藥至八日犯長。即日得藥入手作法被染。更不堪服。三曾食他第七日藥。即日自得作法不成。以藥味通故。僧祇律如此。四相續受。僧祇比丘七日中日日受藥。受而不食至八日不得更受。須一日不受間之。謂貪多過受又不服療<sup>四分無文。準用亦好</sup>。五相續犯。僧祇比丘七日恒服。至八日正可。不得更服。不妨受於異藥。上明相續對一蜜藥為言。若得油者亦即加法。僧祇生穌熟穌醍醐展轉易味七日更受。二自作四法。一仰手受。二分別言作七日油想。若本心作然燈塗足受者不成。如僧祇說。三記識言。此中淨物生我當受<sup>若離時食不須此語</sup>。四展轉受生穌作熟穌<sup>應與淨人煮亦得自煮。二種煮已更從淨人受之。雖是先受。以味轉失受不名惡觸</sup>。毘婆沙云。七日藥手受口受已置一處。勿令淨人觸之。四正加口法。應執藥口云。大德一心念。我比丘某甲今為風病因緣。此是烏麻油七日藥。為欲七日經宿服。故今於大德邊受<sup>三說。安淨地內須者自取</sup>。餘隨對治如前類準。盡形藥四種。一藥無八患。如漿中說。二能授人作三法。一火淨已後無變生過。二與餘藥別<sup>謂含時食等藥</sup>。三施心授與情相領當。三所受比丘作三法。一仰手受心境與淨人相同。二記識之如上法。若單者不須。三分體分。謂紫苑丸是藥體。而有羊腎為藥分。二法別來別受。總來合受。四加法言。大德一心念。我某甲比丘為氣病因緣。此是<sup>薑椒橘皮及鼈甲紫苑丸</sup>盡形壽藥。為欲共宿長服。故今於大德邊受<sup>三說</sup>。若丸散之中隨其本病。對病之藥有五十三十別色。各依本方題名入法。如前分別。若買藥未足。隨得入手即加口法。而體是盡形者。依本名加法。若是時藥七日藥者<sup>如大棗采麥豉醬羊腎虎眼鵄頭白蜜油之類</sup>。遇緣不得與盡形藥頭一時受者。應加法言。今為氣病因緣。此是羊腎盡形紫苑藥分。為欲共宿等。餘詞同上<sup>餘者準此例之</sup>。若往市買藥。令淨人斷價已。比丘依名自選取多少。一處著之。然後令秤。次第受取。不得置地。即覓比丘加之。不得過限。今奉法者希有一二。多並任癡心抑挫佛法。得便進噉。何論淨穢。高談虛論。世表有餘。攝心順教一事不徹。焉知未來惡趣。且快現在貪癡。有識者深鏡大意。五說淨者。七日一藥作口法竟偏心屬己須說淨畜。一藥體貴重貪積心多。二久延多時無變動義。三氣味殊越資身力強。制令說淨捨封著也。手受七日時少過希亦不須說。餘之三藥反前不具故不須淨。淨法大同衣法。唯以長藥為異。六二受通塞。手受防盜。一人受已通及餘人。口法亦爾。若據對病題名實亦不通。莫非以其口法加他二通之藥<sup>藥味通。手受通</sup>。故捨前人受法不失。何以知之。四分云。第七日藥與諸比丘食之。餘如義鈔及疏說。七重加以不。若明手受觸失本受。即須更受。雖重無過。口法者薩婆多云。五日已還觸者更加七日法。不作二日法。不從藥勢。正從法論。六日已去不得重加。以藥將入淨故。僧祇但云藥勢相接。七日可知。如上淨人誤觸七日油中成失。成論云。如服穌法極至七日堅病得消。八雜明諸相。薩婆多若病比丘須七日藥。自無淨人求債難得。應自從淨人手受。從比丘口受。已隨著一處。七日內自取食之。若作口法竟。一日乃至五日淨人來觸。或更以餘不受藥來雜。應加手口二受復得七日服。若至六目已去淨人觸餘藥雜並不得加。若藥眾多不知何者是本藥。應更手受口受然後服之。若病重不能口受。亦直爾得服。設看病比丘手受口受亦成受法。當稱病比丘名而受。問此手口二受防護何罪。答今分四藥別論。如時藥手受防二罪。不受惡觸也。口受同之。非時漿手受防二罪。一防一往不受。二防不受而捉惡觸。口防二罪。一防過中失受。二防過時失受惡捉。七日藥手受防二罪。同漿中。口防三罪。一防過時失受。二防過中惡觸。三者殘宿昔云防內宿<sup>此無律文。以盡形為證。列知不開</sup>。盡形壽藥手受同上。口防六罪。一過時失受不受。二惡觸。三殘宿。四內宿。五或有內煮。六自煮<sup>以變生作熟故</sup>。因明生罪<sup>由未受故無諸過患。今既二受時過患生</sup>。時藥手受過中生二罪。失受惡觸。經宿生殘宿惡觸二罪。非時漿手生二罪。同時藥中。口受生三罪。明相出有非時殘宿惡觸。七日藥手生二罪。同上。口生五罪。八日明相出為言。謂殘宿非時犯捨墮惡觸服尼薩耆不捨藥吉羅具足三提二吉。問云何不生不受者。答藥本是不受。猶加口法失不受。至八日旦起有任運失受。非謂能生不受。不同殘宿本無殘宿以有口法八日有殘宿生。非時亦爾。藥體未有法無有時與非時<sup>隨病即受皆得</sup>。由加口法八日旦名非時。盡形壽者手受同前。口受亦有生六罪者。無病而服吉羅。餘如隨相非時不受殘宿三戒具明。問四藥之中何故七日罪重餘三輕者。答一即用資強垢心厚重。二體現常存。聖開說淨。反違佛教過限不說。故重。餘藥反此。故輕。問比丘非時而食具足幾罪。答時藥一咽七罪。非時殘宿不受三波逸提。內宿煮內自煮惡觸四突吉羅。此謂經宿已不受自煮而噉者。若非時中淨人過授亦無不受罪。餘罪例此有無