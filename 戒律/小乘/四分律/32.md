## 四分律藏卷第三十二

### 第二分受戒揵度法之二

尔时世尊作是思惟已。默然而不说法。时梵天王于梵天上。遥知如来心中所念已。念世间大败坏。如来今日获此妙法。云何默然而住。令世间不闻耶。尔时梵天如力士屈申臂顷。从彼而来到如来前。头面礼已在一面立。白世尊言。唯愿如来说法。唯愿善逝说法。世间众生。亦有垢薄智慧聪明易度者。能灭不善法成就善法。尔时世尊告梵天王。如是如是。梵王。如汝所言。我向者在闲静处而生此念言。我今已获此法。此法甚深难知难解。永寂休息微妙最上。贤圣所知非愚者所习。众生异见异忍异欲异命。依于异见乐于樔窟。众生以是乐于樔窟故。于缘起法甚深难解。复有甚深难解处。灭诸欲爱尽涅槃。是处亦难见故。我今欲说法。余人不知。则于我唐劳疲苦耳。时世尊曾见有此二偈。非先所闻。亦未曾说。

&nbsp;&nbsp;&nbsp;&nbsp;我成道极难&nbsp;&nbsp;&nbsp;&nbsp;为在樔窟说

&nbsp;&nbsp;&nbsp;&nbsp;贪恚愚痴者&nbsp;&nbsp;&nbsp;&nbsp;不能入此法

&nbsp;&nbsp;&nbsp;&nbsp;逆流回生死&nbsp;&nbsp;&nbsp;&nbsp;深妙甚难解

&nbsp;&nbsp;&nbsp;&nbsp;着欲无所见&nbsp;&nbsp;&nbsp;&nbsp;愚闇身所覆

是故梵天。我默然而不说法。尔时梵天。复白佛言。世间大败坏。今如来获此正法。云何默然不说。令世间不闻耶。唯愿世尊。时演正法。流布于世。世间亦有垢薄聪明众生易度者。能灭不善法。成就善法。尔时梵天。说此语已。复说偈言。

&nbsp;&nbsp;&nbsp;&nbsp;摩竭杂垢秽&nbsp;&nbsp;&nbsp;&nbsp;而佛从中生

&nbsp;&nbsp;&nbsp;&nbsp;愿开甘露门&nbsp;&nbsp;&nbsp;&nbsp;为众生说法

尔时世尊。受梵天劝请已。即以佛眼观察世间众生。世间生世间长。有少垢有多垢。利根钝根。有易度有难度。畏后世罪。能灭不善法。成就善法。犹如忧钵池。钵头池。拘牟头池。分陀利池。忧钵。钵头。拘牟头。分陀利华。有初出地未出水。或有已出地与水齐。或有出水尘水不着。如来亦复如是。以佛眼观世间众生。世间生世间长。少垢多垢。利根钝根。易度难度。畏后世罪。能灭不善法。成就善法。尔时世尊。即与梵天。而说此偈。

&nbsp;&nbsp;&nbsp;&nbsp;梵天我告汝&nbsp;&nbsp;&nbsp;&nbsp;今开甘露门

&nbsp;&nbsp;&nbsp;&nbsp;诸闻者信受&nbsp;&nbsp;&nbsp;&nbsp;不为娆故说

&nbsp;&nbsp;&nbsp;&nbsp;梵天微妙法&nbsp;&nbsp;&nbsp;&nbsp;牟尼所得法

尔时梵天。知世尊受劝请已。礼世尊足。右绕三匝而去。即没不现。尔时世尊。复作是念。我今当先与谁说法。闻便即解。即念阿兰迦兰垢薄利根聪明有智。我今宁可先与说法。念已复更智生。今阿兰迦兰命终已经七日。亦有诸天。来白我言。阿兰迦兰命终来七日。时佛作是念言。何其苦哉。汝有所失。此法极妙如何不闻。若得闻者速疾得解。尔时世尊复作是念。我今当先与谁说法速疾得解。念言。郁头蓝子垢薄。利根聪明有智。我今宁可先与说法。作是念已。复更智生。郁头蓝子昨日命终。诸天亦来白我言。郁头蓝子昨日命终。佛言。何其苦哉。汝有所失。此法微妙如何不闻。若得闻者速得解脱。

尔时世尊复作是念。我今先当与谁说法。闻我法者速得解脱。念言。此五比丘执事劳苦。不避寒暑侍卫供养。我今宁可先与说法耶。时世尊复作是念。五比丘今于何处居止。即以天眼清净过于天人。观五比丘。于波罗奈国仙人鹿苑中。见已即往诣彼仙人鹿苑所。时见优陀耶梵志。亦在路行。遥见世尊。前白佛言。瞿昙。诸根寂静颜色怡悦。汝师是谁。为从谁学。为学何法。尔时世尊以偈报言。

&nbsp;&nbsp;&nbsp;&nbsp;一切智为上&nbsp;&nbsp;&nbsp;&nbsp;一切欲爱解

&nbsp;&nbsp;&nbsp;&nbsp;自然得解悟&nbsp;&nbsp;&nbsp;&nbsp;云何从人学

&nbsp;&nbsp;&nbsp;&nbsp;我亦无有师&nbsp;&nbsp;&nbsp;&nbsp;亦复无等侣

&nbsp;&nbsp;&nbsp;&nbsp;世间唯一佛&nbsp;&nbsp;&nbsp;&nbsp;澹然常安隐

&nbsp;&nbsp;&nbsp;&nbsp;我是世无著&nbsp;&nbsp;&nbsp;&nbsp;我为世间最

&nbsp;&nbsp;&nbsp;&nbsp;诸天及世人&nbsp;&nbsp;&nbsp;&nbsp;无有与我等

&nbsp;&nbsp;&nbsp;&nbsp;欲于波罗奈&nbsp;&nbsp;&nbsp;&nbsp;转无上法轮

&nbsp;&nbsp;&nbsp;&nbsp;世间皆盲冥&nbsp;&nbsp;&nbsp;&nbsp;当击甘露鼓

梵志问言。向瞿昙所说我无著最胜者。愿闻其义。佛以偈报言。

&nbsp;&nbsp;&nbsp;&nbsp;我脱一切结&nbsp;&nbsp;&nbsp;&nbsp;得尽于诸漏

&nbsp;&nbsp;&nbsp;&nbsp;我胜诸恶法&nbsp;&nbsp;&nbsp;&nbsp;优陀我最胜

尔时梵志默然。时世尊舍去。往仙人鹿苑所。五比丘遥见世尊来。各各相诫敕言。此瞿昙沙门。行不着路迷荒失志。若来至此。汝等莫与言语。亦莫礼敬。更别施小座令坐。时世尊渐渐至五比丘所。时五比丘不自觉。皆起迎礼敬。或有为敷座者。或有为执衣钵者。或取水与洗足者。时世尊作是念。此愚痴人。不能坚固其志共作制限。而复自坏。何以故。不堪佛威神故。我今宁可即就座而坐。五比丘见如来坐已。皆称名汝如来。时佛告五比丘言。汝等莫称名汝如来。至真等正觉。如来威神无量最胜。汝若称名汝如来。长夜受苦无量。时五人语言。瞿昙。汝本所造苦行执持威仪。犹不能得上人法神通智见。有所增益得自娱乐。况今行不着路迷荒失志。佛告五人言。汝等曾闻我有二言返覆不。报言瞿昙。昔来不闻有二言。佛言。汝等来。我今已获甘露。当教授汝等。汝等能承受我言者。如是不久必有所得。所以族姓子。以信牢固从家舍家。为道修无上梵行者。于现法中自身作证。而自娱乐。生分已尽。梵行已立。所作已办。更不受有。比丘出家者。不得亲近二边。乐习爱欲。或自苦行。非贤圣法。劳疲形神不能有所办。比丘除此二边已。更有中道。眼明智明永寂休息。成神通得等觉。成沙门涅槃行。云何名中道。眼明智明永寂休息。成神通得等觉。成沙门涅槃行。此贤圣八正道。正见正业正语正行正命正方便正念正定。是谓中道。眼明智明永寂休息。成神通等正觉。成沙门涅槃行。四圣谛。何谓为圣谛。苦圣谛。苦集圣谛。苦尽圣谛。苦出要圣谛。何等为苦圣谛。生苦老苦病苦死苦。怨僧会苦爱别离苦所欲不得苦。取要言之五盛阴苦。是谓苦圣谛。复次当知苦圣谛。我已知此。当修八正道。正见正业正语正行正命正方便正念正定。何等为苦集圣谛。缘爱本所生。与欲相应爱乐。是谓苦集圣谛。复次当灭此苦集圣谛。我已灭作证。当修八正道。正见乃至正定。云何名苦尽圣谛。彼爱永尽无欲灭舍出要解脱永尽休息无有樔窟。是谓苦尽圣谛。复次当以苦尽圣谛为证。我已作证当修八正道。正见乃至正定。何等是苦出要圣谛。此贤圣八正道。正见乃至正定。是谓苦出要圣谛。复次当修此苦出要圣谛。此苦出要圣谛。我已修此。苦圣谛本未闻法。智生眼生觉生明生通生慧生得证。复次当知。此苦圣谛本所未闻法。智生乃至慧生。复次我已知苦圣谛本未闻法。智生眼生觉生明生通生慧生。是谓苦圣谛。此苦集圣谛本未闻法。智生眼生觉生明生通生慧生。复次当灭此苦集圣谛本未闻法。智生乃至慧生复次我已灭。此苦集圣谛本未闻法。智生乃至慧生。是谓苦集圣谛。此苦尽圣谛本所未闻法。智生乃至慧生。复次此苦尽圣谛应作证本未闻法。智生乃至慧生。复次此苦尽圣谛。我已作证本未闻法。智生乃至慧生。此苦出要圣谛本未闻法。智生乃至慧生。复次当修苦出要圣谛本未闻法。智生乃至慧生。复次我已修此苦出要圣谛本未闻法。智生乃至慧生。是谓四圣谛。若我不修此四圣谛。三转十二行。如实而不知者。我今不成无上正真道。然我于四圣谛三转十二行。如实而知。我今成无上正真道而无疑滞。如来说此四圣谛。众中无有觉悟者。如来则为不转法轮。若如来说四圣谛。众中有觉悟者。如来则为转法轮。沙门婆罗门魔若魔天天及世间人所不能转。是故当勤方便修四圣谛。苦圣谛苦集圣谛。苦灭圣谛。苦出要圣谛。当如是学。尔时世尊。说此法时。五比丘阿若憍陈如。诸尘垢尽得法眼生。尔时世尊。已知阿若憍陈如心中所得。便以此言而赞曰。阿若憍陈如已知。阿若憍陈如已知。从是已来名阿若憍陈如。时地神闻如来所说。便即相告语。今如来至真等正觉。于波罗奈仙人鹿苑所。转无上法轮本所未转。沙门婆罗门魔若魔天天及人。不能转者。地神唱声。闻四天王忉利天焰天兜术天化乐天他化天。展转相告语言。今如来至真等正觉。于波罗奈仙人鹿苑中。转无上法轮。沙门婆罗门魔若魔天天及人所不能转。尔时一念顷须臾间。展转相告语声乃彻梵天。尔时尊者阿若憍陈如。见法得法成办诸法已获果实。前白佛言。我今欲于如来所修梵行。佛言来比丘。于我法中快自娱乐。修梵行尽苦原。时尊者憍陈如。即名出家受具足戒。是谓比丘中初受具足戒。阿若憍陈如为首。时尊者阿若憍陈如。前白佛言。我今欲入波罗奈城乞食。愿听。佛言。比丘宜知是时。时尊者阿若憍陈如。即从座起。头面礼世尊足已。着衣持钵入波罗奈城乞食。尔时世尊。与尊者阿湿卑摩诃摩男比丘说法。劝令欢喜。所谓法者。布施持戒生天之法。呵欲不净有漏系缚。赞叹出离为乐。即于座上诸尘垢尽得法眼净。见法得法获果实。前白佛言。我等欲于如来所出家修梵行。佛言。来比丘。于我法中快自娱乐。修梵行尽苦源。即名出家受具足戒。时阿湿卑摩诃摩男比丘。前白佛言。我等欲入波罗奈城乞食。佛言。比丘宜知是时。时尊者阿湿卑等。即从坐起头面礼世尊足已。着衣持钵入波罗奈城乞食。时世尊与婆提婆敷二人说法。劝令欢喜。所谓法者。布施持戒生天之法。呵欲不净有漏系缚。赞叹出离为乐。即于座上诸尘垢尽得法眼净。见法得法成办诸法。前白佛言。我等欲于如来所修梵行尽苦源。佛言。来比丘。于我法中快自娱乐。修梵行尽苦源。即名受具足戒。时婆提婆敷二人。前白佛言。我等欲诣波罗奈城乞食。佛言。宜知是时。时尊者婆提等。即从坐起头面礼世尊足已。着衣持钵入波罗奈城乞食时世尊与三人说法。二人乞食。二人所得食。足六人共食。若世尊五人中与二人说法。三人乞食。三人所得食。足六人共食。尔时世尊劝喻五比丘。渐渐教训。令发欢喜心。时世尊食后告五比丘。比丘。色无我。若色是我者。色不增益。而我受苦。若色是我者。应得自在。欲得如是色不用如是色。以色无我故。而色增长。故受诸苦。亦不能得随意欲得如是色便得。不用如是色便不得。受想行识亦复如是。云何比丘。色是常耶。色无常耶。诸比丘白佛言。世尊。色无常。佛言。若色无常者。是苦是乐耶。诸比丘白佛言。世尊。色是苦。佛言。若色无常苦者。变易法。汝等云何。色是我是彼是彼所是我所不。对曰非也。受想行识亦复如是。是故诸比丘。一切色过去未来现在色。若内若外若粗若细若好若丑若远若近一切色。非我非彼。非彼所非我所。应作是如实正观智慧。受想行识亦复如是。如是比丘。贤圣弟子作是观已。厌患色已。厌患便不着。已不着便得解脱。已解脱便得解脱智。我生已尽梵行已立所作已办。更不复受有。受想行识亦复如是。尔时世尊说此法时。五比丘一切有漏心解脱。得无碍解脱智生。尔时此世间有六罗汉。五弟子如来至真等正觉为六。

尔时世尊。游波罗奈国。时波罗奈国有族姓子。名耶输伽。父母只有此一子。愍念瞻视不去目前。时父母与设三时殿。春夏冬使其子常游戏其中五欲娱乐。时童子于五欲中极自娱乐已。疲极眠睡。眠睡觉已。即观第一殿。又见诸妓人所执乐器纵横狼藉。更相荷枕头发蓬乱。却卧鼾睡齘齿寱语。见已恐怖身毛为竖。即生厌离意不欲与会。此为苦哉有何可贪。即舍所居殿。更诣中殿。到彼观其殿舍并妓人。如前无异。倍生恐怖身毛为竖。即生厌离不欲与会。此为苦哉有何可贪。即舍去诣第三殿。所见亦复如上。倍生恐怖身毛为竖。生厌离心不欲与会亦复如上。即还出殿诣尸佉城门。时尸佉门神。遥见童子来。见已便生是念。此童子来必欲见如来。更无余道。我当开门使去。即与开门。时童子出尸佉城门已。诣婆罗河侧。到已于河岸上。解金屐度婆罗河。诣仙人鹿苑所。尔时世尊。在露处经行。遥见童子来。即敷座而坐。诸佛常法圆光遍照。耶输伽童子。遥见如来颜貌端正。生喜悦心。前至世尊所。到已白言。我今苦厄无所归趣。愿救济我。佛告童子。来此处无为。此处无厄。此处安隐。欲求永寂无为者。欲尽无爱处。灭尽涅槃也。尔时耶输伽童子。礼世尊已在一面坐。世尊渐与说法。劝令发欢喜心。所谓法者。布施持戒生天之法。呵欲不净。赞叹出离为乐。即于座上诸尘垢尽得法眼净。见法得法成就诸法。自身得果证。前白佛言。我欲于如来所净修梵行。佛言。比丘来。于我法中快自娱乐。修梵行尽苦源。时耶输伽。即受具足戒。第一殿舍宫人妓女。尽皆睡觉。觉已求觅耶输伽不见。往至中殿求之亦不见。复至第三殿舍求索亦复不见。时诸宫人妓女。往至其母所。白言大家。今者耶输伽不知所在。时母即速疾至其父所。告言知不。今不知儿为何所在。时父在彼中殿前。沐浴梳头速疾敛发。即敕左右人言。于波罗奈国断诸巷道。自出尸佉城门。至婆罗河所。见子金屐在河侧。便作是念。我子必当渡河。即寻迹渡河。往仙人鹿苑中。尔时如来。遥见耶输伽父来。即以神力使耶输伽父见佛不见其子。至佛所白言。大沙门。颇见我子耶输伽不。佛言。汝今且坐。或当见汝子。耶输伽父念言。此大沙门甚奇甚特。乃见慰劳如是也。时耶输伽父。礼佛足已在一面坐。世尊渐与说法。令发欢喜心呵欲不净。赞叹出离为乐。即于座上诸尘垢尽得法眼净。见法得法成办诸法。自审得果证已。前白佛言。我今归依佛归依法归依僧。唯愿世尊。听为优婆塞。自今已去尽形寿。不杀生乃至不饮酒。是为最初优婆塞三自归耶输伽父为首。尔时世尊。与耶输伽父说法。时耶输伽身漏尽意解。得无碍智解脱尔时世间有七罗汉。弟子有六佛为七。尔时世尊。即摄神足。使耶输伽父见子去佛不远坐。即到耶输伽所语言。汝母在后失汝。不知所在极怀愁忧。乃欲自害。汝可往瞻省。勿令自害。时耶输伽。瞻视世尊颜。时世尊告耶输伽父言。云何族姓子。学智学道诸尘垢尽得法眼净。彼作如是观已。有漏心得解脱。云何长者。汝已舍欲还复能习欲不耶。对曰不也。如是耶输伽族姓子。已学智学道。诸尘垢尽得法眼净。彼作如是观已有漏心得解脱。终不复习欲如本在俗时也。今耶输伽族姓子。善获大利。学智学道无漏心解脱。诸尘垢尽得法眼净。作是观已有漏心解脱。唯愿世尊。今受我请。及耶输伽并侍比丘。尔时世尊默然受请。然耶输伽不肯受别请。世尊未听我受别请。佛言。自今已去听受别请。请有二种。有僧次请有别请。时耶输伽父。知如来默然受请。即从坐起礼佛足而去。语耶输伽母及其本二言。汝今知不。耶输伽。身在大沙门所修梵行。我今日请大沙门及耶输伽侍从。后来汝今知时。可供办所须。耶输伽母及其本二。即办具种种所须饮食已。往白时到。尔时世尊。到时着衣持钵。耶输伽侍从通已二人往其父舍。到已就座而坐。时耶输伽母及本二奉世尊种种所须饮食。食讫摄钵。更取一小座于如来前坐。尔时世尊。渐次与说微妙法。劝令发欢喜心。即于座上诸尘垢尽得法眼净。见法得法成就诸法。即白佛言。自今已去归依佛法僧。听为优婆夷。我自今已去尽形寿。不杀生乃至不饮酒。是谓最初受三自归优婆夷。耶输伽母及其本二为首。时世尊。与耶输伽母及其本二说法已。即从坐起而去。尔时世尊。游波罗奈国。时耶输伽。有少小同友四人。在波罗奈住。一名无垢。二名善臂。三名满愿。四名伽梵婆提。闻耶输伽在大沙门所修梵行。各念言。此戒德必不虚。修沙门梵行亦不虚。何以故。乃使此族姓子从其受学修梵行。彼族姓子。能于彼修梵行。我等宁可于大沙门所修梵行耶。尔时同友四人。即往诣耶输伽所语言。汝今于大沙门所修梵行为胜耶。耶输伽报言。我从大沙门所修梵行。甚为微妙。此四人语耶输伽言。我亦欲于大沙门所出家修梵行。时耶输伽。即将往世尊所。头面礼足在一面坐。白世尊言。此四同友。在波罗奈住。今欲从如来出家修梵行。愿慈愍听出家修梵行。时世尊即听。渐次为说胜法。胜法者。布施持戒生天之法。呵欲不净赞叹出离为乐。即于座上诸尘垢尽得法眼净。见法得法成就诸法得果证。前白佛言。我等欲从如来所修梵行。佛言。来比丘。于我法中快修梵行尽苦源。即名为出家受具足戒。即如先所见重观察。便得尽有漏心得解脱无碍解脱智生。时此世间有十阿罗汉。弟子如来为十一。尔时世尊。游波罗奈国。时耶输伽少小同友有五十人。在波罗奈城外住。闻耶输伽在大沙门所修梵行。各生念言。此戒德所修梵行不虚。何以故知。今此族姓子。在大沙门所修梵行。以是故知。彼族姓子。能于彼修梵行。我今宁可往诣大沙门所修梵行耶。尔时同友五十人等。往诣耶输伽所语言。此处胜耶。修梵行妙耶。耶输伽报言。此处胜修梵行亦妙此五十人语耶输伽言。我亦欲于大沙门所出家修梵行。时耶输伽。即将往世尊所。头面礼足在一面坐。坐已白世尊言。此五十同友。在波罗奈城外住。今欲从如来出家修梵行。愿世尊。慈愍听出家修梵行。时世尊即听。渐次为说胜法。所谓法者。布施持戒生天之法。呵欲不净赞叹出离为乐。即于座上诸尘垢尽得法眼净。见法得法成就诸法得果证。前白佛言。我等欲从如来所出家修梵行。佛言来比丘。于我法中快修梵行尽苦源。即名为受具足戒。如先所见重观已。有漏心解脱无碍解脱智生。时此世间。有六十阿罗汉。弟子如来为六十一。尔时世尊。游波罗奈国。时有同友五十人。来向波罗奈国。欲成婚姻。在波罗奈城外处处游观。渐诣仙人鹿野苑。时五十人等遥见世尊颜貌端正众相殊特。见已发欢喜心。于如来所。即前头面礼足。在一面座已。时世尊与说胜法。劝令发欢喜心。所谓胜法者。布施持戒生天之福。呵欲不净赞叹出离为乐。即于坐上诸尘垢尽得法眼净。得法见法成就诸法得果证。前白佛言。世尊。我等欲从如来所出家修梵行。佛言。来比丘。于我法中快修梵行尽苦源。即名受具足戒。如先所见重观察已。有漏心解脱无碍解脱智生。时世间有百一十阿罗汉。弟子佛为百一十一。尔时世尊。游波罗奈国。时伊罗钵罗龙王。自出恒河水所居宫。手执金钵盛满银粟。银钵盛满金粟。将诸龙女。八日十四日十五日而说此偈。

&nbsp;&nbsp;&nbsp;&nbsp;何者王中上&nbsp;&nbsp;&nbsp;&nbsp;染者与染等

&nbsp;&nbsp;&nbsp;&nbsp;云何得无垢&nbsp;&nbsp;&nbsp;&nbsp;何者名为愚

&nbsp;&nbsp;&nbsp;&nbsp;何者流所漂&nbsp;&nbsp;&nbsp;&nbsp;得何名为智

&nbsp;&nbsp;&nbsp;&nbsp;云何流不流&nbsp;&nbsp;&nbsp;&nbsp;而名为解脱

龙王言。若有宣畅此偈义者。我当持金钵盛银粟。银钵盛金粟。及所将龙女。尽当与之。我求如来等正觉。时众人大集。或有人往观金钵银粟银钵金粟。或有往观诸龙女者。或有往欲与龙王分别偈义者。尔时有一梵志。名那罗陀。住波罗奈城侧。少垢利根多智聪明。时那罗陀。出波罗奈城。诣龙王所。到已语龙王言。汝今说偈。我欲与汝广演其义。尔时伊罗钵罗龙王。即以偈向那罗陀说言。

&nbsp;&nbsp;&nbsp;&nbsp;何者王中上&nbsp;&nbsp;&nbsp;&nbsp;染者与染等

&nbsp;&nbsp;&nbsp;&nbsp;云何得无垢&nbsp;&nbsp;&nbsp;&nbsp;何者名为愚

&nbsp;&nbsp;&nbsp;&nbsp;何者流所漂&nbsp;&nbsp;&nbsp;&nbsp;得何名为智

&nbsp;&nbsp;&nbsp;&nbsp;云何流不流&nbsp;&nbsp;&nbsp;&nbsp;而名为解脱

龙王言。若有宣畅分别此偈义者。我当持金钵盛银粟。银钵盛金粟。及所将龙女。尽当与之。我求如来等正觉。时那罗陀梵志。语伊罗钵龙王言。且止龙王。却后七日当广演此偈义。时那罗陀梵志。诵此偈通利。还入波罗奈城。复作是念。此中何者高才大德沙门婆罗门。我当以此偈问之。复作是念。此不兰迦葉。众中长大为人师导。众人宗仰名称远闻。所知如海多人供养。我今宜可往彼问此偈义耶。时那罗陀梵志。往至迦葉所。以此偈与不兰迦葉说。时迦葉闻此偈实不知。即蹙眉嗔目出恶音声努项脉胀嗔恚炽盛不答。彼即舍去。作是念。今当更于何处求沙门婆罗门而问此偈义。中路复作是念。末佉梨劬奢离阿夷头翅舍钦婆罗牟提侈婆休迦栴延讪若毗罗吒子尼揵子等。在于众中为师首。众人宗仰名称远闻。所知如海多人供养。我今宜可往彼问此偈义。时那罗陀梵志。往至末佉梨尼干子等所。以此偈向说。彼闻此偈实不知。即蹙眉嗔目出恶音声努项脉胀嗔恚炽盛不能答。见已即复舍去。复作是念。更于何处求沙门婆罗门而问此义耶。即念言。此大沙门瞿昙。在大众中为师首。众人宗仰名称远闻。所知如海多人供养。我今宜可往彼问此偈义。复作是念。余有沙门婆罗门耆年出家学久。犹尚不能解此偈义。况此沙门瞿昙。年尚幼稚出家日浅。岂能解耶。复作是念。年虽幼稚亦不可轻。亦有年少出家学道得阿罗汉神足自由者。我今当往诣彼沙门问此偈义。时那罗陀梵志。出波罗奈城。往诣仙人鹿苑所。到已举手与如来共相问讯。在一面坐。白世尊言。欲有所问。若沙门瞿昙听者我当相问。佛言梵志。汝欲有问随意。时那罗陀复生此念。我见彼诸沙门婆罗门。无有赐我颜色。不与我解。亦不言随所问。今所见者甚为奇特。尔时梵志。即以偈向佛说。

&nbsp;&nbsp;&nbsp;&nbsp;何者王中上&nbsp;&nbsp;&nbsp;&nbsp;染者与染等

&nbsp;&nbsp;&nbsp;&nbsp;云何得无垢&nbsp;&nbsp;&nbsp;&nbsp;何者名为愚

&nbsp;&nbsp;&nbsp;&nbsp;何者流所漂&nbsp;&nbsp;&nbsp;&nbsp;得何名为智

&nbsp;&nbsp;&nbsp;&nbsp;云何流不流&nbsp;&nbsp;&nbsp;&nbsp;而名为解脱

尔时世尊。以偈报那罗陀梵志言。

&nbsp;&nbsp;&nbsp;&nbsp;第六王为上&nbsp;&nbsp;&nbsp;&nbsp;染者与染等

&nbsp;&nbsp;&nbsp;&nbsp;不染则无垢&nbsp;&nbsp;&nbsp;&nbsp;染者谓之愚

&nbsp;&nbsp;&nbsp;&nbsp;愚者流所漂&nbsp;&nbsp;&nbsp;&nbsp;能灭者为智

&nbsp;&nbsp;&nbsp;&nbsp;能舍一切流&nbsp;&nbsp;&nbsp;&nbsp;天及于世间

&nbsp;&nbsp;&nbsp;&nbsp;不与流相应&nbsp;&nbsp;&nbsp;&nbsp;不为死所惑

&nbsp;&nbsp;&nbsp;&nbsp;能以念为主&nbsp;&nbsp;&nbsp;&nbsp;诸流得解脱

尔时那罗陀。从如来闻此偈。善讽诵读已。即从坐起礼世尊足绕三匝而去。还入波罗奈城。时伊罗钵龙王。七日后自出龙宫。将诸龙女。持金钵盛银粟银钵盛金粟。而来并说此偈。

&nbsp;&nbsp;&nbsp;&nbsp;何者王中上&nbsp;&nbsp;&nbsp;&nbsp;染者与染等

&nbsp;&nbsp;&nbsp;&nbsp;何者名无垢&nbsp;&nbsp;&nbsp;&nbsp;何者名为愚

&nbsp;&nbsp;&nbsp;&nbsp;何者流所漂&nbsp;&nbsp;&nbsp;&nbsp;得何名为智

&nbsp;&nbsp;&nbsp;&nbsp;云何流不流&nbsp;&nbsp;&nbsp;&nbsp;而名为解脱

若有能演说此偈义者。当以此金钵盛银粟。银钵盛金粟。及所将龙女尽当与之。欲求无上正真等正觉。尔时多有人聚集会。或有看金钵盛银粟者。或有看银钵盛金粟者。或有看龙女者。或有欲听那罗陀梵志解说偈义者。尔时那罗陀梵志。出波罗奈城。往诣伊罗钵龙王宫。语龙王言。所论偈者一一说之。吾当与汝分别解义。时龙王即以此偈。向那罗陀说。

&nbsp;&nbsp;&nbsp;&nbsp;何者王中上&nbsp;&nbsp;&nbsp;&nbsp;染者与染等

&nbsp;&nbsp;&nbsp;&nbsp;何者名无垢&nbsp;&nbsp;&nbsp;&nbsp;何者名为愚

&nbsp;&nbsp;&nbsp;&nbsp;何者流所漂&nbsp;&nbsp;&nbsp;&nbsp;得何名为智

&nbsp;&nbsp;&nbsp;&nbsp;云何流不流&nbsp;&nbsp;&nbsp;&nbsp;而名为解脱

时那罗陀。复以偈报龙王言。

&nbsp;&nbsp;&nbsp;&nbsp;第六王为上&nbsp;&nbsp;&nbsp;&nbsp;染者与染等

&nbsp;&nbsp;&nbsp;&nbsp;不染则无垢&nbsp;&nbsp;&nbsp;&nbsp;染者谓之愚

&nbsp;&nbsp;&nbsp;&nbsp;愚者流所漂&nbsp;&nbsp;&nbsp;&nbsp;能灭者为智

&nbsp;&nbsp;&nbsp;&nbsp;能舍一切流&nbsp;&nbsp;&nbsp;&nbsp;天及于世间

&nbsp;&nbsp;&nbsp;&nbsp;不与流相应&nbsp;&nbsp;&nbsp;&nbsp;不为死所惑

&nbsp;&nbsp;&nbsp;&nbsp;能以念为主&nbsp;&nbsp;&nbsp;&nbsp;诸流得解脱

时伊罗钵龙王问言。云何梵志。汝自有此智而说耶。为从沙门婆罗门闻而说耶。报言龙王。我无此智说。今有沙门瞿昙释子出家学道。成无上正真等正觉。从彼闻而说。时龙王便作是念。释迦文如来至真等正觉。已出现于世耶。已出现于世耶。即问那罗陀言。今日如来为在何处住。报言。今近在仙人鹿苑住。时龙王语那罗陀。可共至仙人鹿苑所。礼如来至真等正觉。时那罗陀及龙王将八万四千众前后围绕。往仙人鹿苑。到世尊所。到已礼世尊足。在一面立。那罗陀共相问讯。在一面坐。八万四千众。或有礼如来足在一面立者。或有擎拳共相问讯在一面坐者。或有向如来自称姓名而在一面坐者。或叉手视如来在一面坐者。或有默然不语在一面坐者。八万四千众已坐定。世尊渐次为说胜法。劝令发欢喜心。所谓法者。布施持戒生天之法。呵欲不净赞叹出离为乐。时那罗陀及八万四千众。即于座上诸尘垢尽得法眼净。见法得法成就诸法得果证。前白佛言。我等自今归依佛法僧。唯愿世尊。听为优婆塞。尽形寿不杀生乃至不饮酒。时伊罗钵龙王。悲泣不能自胜。或时踊跃欢喜。时那罗陀语龙王言。今者悲泣。为惜金钵盛银粟。银钵盛金粟。及龙女等。而悲泣耶。龙王报言。我不以此诸物故悲泣。那罗陀当知。汝今取金钵盛银粟。银钵盛金粟。应取无苦。若须波罗奈城中。刹利女。婆罗门女。居士女。工师女者。我当劝令与何以故。那罗陀。汝不能与龙女共会。那罗陀。报龙王言。金钵盛银粟银钵盛金粟我不须。龙女亦不须。我今欲于如来所修梵行。尔时那罗陀梵志。见法得法成就诸法自知得果证。前白佛言。唯然世尊。我今欲于如来所出家修梵行。佛言来比丘。于我法中快修梵行尽苦源。即名受具足戒。如先所见重观察已。有漏心解脱无碍解脱智生。时世间有一百一十一阿罗汉。佛为一百一十二。尔时世尊告龙王言。汝何故悲泣不能自胜耶。时龙王白佛言。世尊。我念古昔迦葉佛时。修梵行故犯戒。坏伊罗钵树叶。此当有何报应。世尊。我由此业报故。生长寿龙中。如来般涅槃法灭尽后。我乃当转此龙身。我失彼此二边利。不得修梵行。以是故。悲泣不能自胜。尔时世尊。复问龙王言。汝以何缘复欢喜耶。龙王白佛言。我身自从迦葉佛闻。而告我言。却后当有释迦牟尼佛出现于世。为如来至真等正觉。如今所见如实不异。我作此念。未曾有。如来智慧所见。如实无二。以是故。欢喜踊跃不能自胜。佛告龙王。汝今归依佛法僧。答言如是。我今归依佛法僧。是为畜生最初受三自归。伊罗钵龙王为首。尔时世尊。以偈告诸比丘。

&nbsp;&nbsp;&nbsp;&nbsp;我已脱一切&nbsp;&nbsp;&nbsp;&nbsp;天及于世间

&nbsp;&nbsp;&nbsp;&nbsp;汝亦脱一切&nbsp;&nbsp;&nbsp;&nbsp;天及于世间

尔时魔波旬。以偈向世尊说。

&nbsp;&nbsp;&nbsp;&nbsp;汝为诸缚缚&nbsp;&nbsp;&nbsp;&nbsp;天及于世间

&nbsp;&nbsp;&nbsp;&nbsp;一切众缚缚&nbsp;&nbsp;&nbsp;&nbsp;沙门不得脱

尔时世尊。复以偈报波旬言。

&nbsp;&nbsp;&nbsp;&nbsp;我脱于诸缚&nbsp;&nbsp;&nbsp;&nbsp;天及于世间

&nbsp;&nbsp;&nbsp;&nbsp;一切缚得脱&nbsp;&nbsp;&nbsp;&nbsp;我今已胜汝

尔时波旬。复以偈报佛言。

&nbsp;&nbsp;&nbsp;&nbsp;汝内有结缚&nbsp;&nbsp;&nbsp;&nbsp;心在于中行

&nbsp;&nbsp;&nbsp;&nbsp;以是随逐汝&nbsp;&nbsp;&nbsp;&nbsp;沙门不得脱

尔时世尊。复以偈报波旬言。

&nbsp;&nbsp;&nbsp;&nbsp;世间有五欲&nbsp;&nbsp;&nbsp;&nbsp;意识为第六

&nbsp;&nbsp;&nbsp;&nbsp;我于中无欲&nbsp;&nbsp;&nbsp;&nbsp;我今得胜汝

时魔波旬作是念。如来鉴察我意皆悉知之。即怀愁忧不乐自隐形还归本处。尔时世尊。告诸比丘。说此偈言。

&nbsp;&nbsp;&nbsp;&nbsp;我今一切解&nbsp;&nbsp;&nbsp;&nbsp;天及于世间

&nbsp;&nbsp;&nbsp;&nbsp;汝等一切解&nbsp;&nbsp;&nbsp;&nbsp;天及于世间

佛告诸比丘。汝等人间游行。勿二人共行。我今欲诣优留频螺大将村说法。对曰。如是世尊。诸比丘受教已。人间游行说法时。有闻法得信欲受具足戒。时诸比丘。将欲受具足戒者。诣如来所。未至中道。失本信意不得受具足戒。诸比丘以此事白佛。佛言。自今已去听汝等即与出家受具足戒欲受具足戒者。应作如是教令。剃须发着袈裟脱革屣右膝着地合掌。教作如是语。我某甲归依佛归依法归依僧。今于如来所出家。如来至真等正觉是我所尊。如是第二第三竟。我某甲已归依佛归依法归依僧。于如来所出家。如来至真等正觉是我所尊。如是第二第三。佛言。自今已去听三语。即名受具足戒。尔时世尊。游郁鞞罗劫波园中。时有郁鞞罗跋陀罗跋提同友五十人。将诸妇女于此园中共相娱乐。其同友中一人无妇。以钱雇一淫女将来共相娱乐。淫女即偷其人财物逃走。时诸同友见其失物。即于园中求觅此淫女。遥见如来颜貌端正诸根寂定。见已便发欢喜心。于如来所。即前白世尊言。大沙门。颇见一妇人来此不。佛问言。汝等是何童子。求何等妇女耶。答言。大沙门当知。郁鞞罗跋陀罗跋提同友五十人。于此园中与诸妇女共相娱乐。一同友无妇。以钱雇一淫女。将来在此共相娱乐。即便偷其财物逃走。不知所在。我今同友等。故来于此求觅此女。佛问言。云何童子。宁自求耶。求妇女耶。诸童子言。宁自求不求妇女。佛言。诸童子且坐。与汝说法。时童子等礼世尊足在一面坐。尔时世尊。与童子等说胜法。劝令发欢喜心。所谓法者。布施持戒生天之法。呵欲不净赞叹出离为乐。即于座上诸尘垢尽得法眼净。见法得法成就诸法得果证。前白佛言。我等诸童子。欲于如来所出家修梵行。佛言来比丘。于我法中快修梵行尽苦源。即名为受具足戒。

尔时世尊。游郁鞞罗。时郁鞞罗婆界有梵志。名郁鞞罗迦葉。于彼住止。将五百螺髻梵志。为最尊长师首。鸯伽摩竭国中。皆称为阿罗汉。尔时世尊。诣郁鞞罗迦葉所。到已语言。吾欲借室寄止一宿。可尔以不。报言不惜。但此室有毒龙极恶。恐相害耳。佛言无苦。但见借。龙不害我。迦葉报言。此室宽广欲宿随意。时世尊即入石室。自敷坐具结加趺时。直身正意。尔时毒龙。见如来默然坐已即放烟。如来亦放烟。龙见如来放烟已复放火。如来亦复放火。时石室中烟火俱起。时迦葉遥见石室烟火俱起。便作是念。瞿昙沙门极端正。可惜必为毒龙所害无疑。时世尊作是念。我今宜可取此毒龙不伤其体而降伏之。即以神力降之。不伤龙身。毒龙身放烟火光渐渐减少。如来身中放无数种种光明。青黄赤白琉璃颇梨色。时如来即降毒龙。盛着钵中。明日清旦。往郁鞞罗迦葉所语言。汝欲知不。所言毒龙者。吾已降之。今在钵中。迦葉念言。此沙门瞿昙。有大威德神足自在。乃能降此毒龙无所伤害。此沙门瞿昙。虽神足自在得阿罗汉。不如我得阿罗汉。迦葉言。大沙门。可于此止宿。吾当给食。佛告迦葉。汝能身自白时到者。我当受汝请。迦葉白言。大沙门。但在此止宿。我当自来白时到。时如来即于迦葉所食已。还石室宿。时世尊其夜寂静入火光三昧。照彼石室烔然大明。时迦葉夜起见石室火光烔然。见已便作是念。今大沙门极端正。止彼石室为火所烧。即将徒众。围绕石室住。清旦迦葉白佛言。今时已到。可往就食。又复问言。大沙门。昨夜何故有大火光。佛告迦葉。我昨夜入火光三昧。令此石室烔然大明。迦葉念言。此大沙门有大威神。于夜寂静入火光三昧。照此石室。沙门瞿昙。虽得阿罗汉。不如我得阿罗汉。尔时世尊。食迦葉食已。更诣一林于彼止宿。明日迦葉往世尊所。白时到可往就食。佛告言。汝并在前。吾寻后往。尔时世尊。遣迦葉已。诣阎浮提树。名阎浮提者。由有阎浮提树故。如来往彼取阎浮果。先至迦葉座上而坐。迦葉后到。见佛先在坐。见已白言。云何大沙门。先遣我前来。今云何已在前至耶。佛告迦葉。我发遣汝在前已。我诣阎浮提。取阎浮果。先来至此坐。此果色好香美。汝可食之。迦葉报言。止止大沙门。此便为供养我已。大沙门自食。此是大沙门所应食。迦葉念言。此大沙门。有大神足自在得阿罗汉。不如我得阿罗汉。时世尊食迦葉食已。还本林住。时迦葉明日清旦往诣世尊所。到已白言。今时已到宜可就食。佛告迦葉。汝并在前。吾寻后至。时世尊遣迦葉已。诣阎浮提。去彼不远。有呵梨勒树。取呵梨勒果。先迦葉至在座而坐。时迦葉后至。见如来先至。问言大沙门。先遣我言当寻后至。今云何先至坐我座耶。佛告迦葉。我遣汝后。诣阎浮提。去彼不远有呵梨勒树。我诣彼取呵梨勒果来到此。此呵梨勒果。色好香美。可取食之。迦葉报言。大沙门。止止此便为得供养已。大沙门可自食。此是大沙门所应食。迦葉念言。此大沙门。有神足自在得阿罗汉。虽尔不如我得阿罗汉。阿摩勒果鞞醯勒果亦如是。时如来食迦葉食已。还本林止宿。明日迦葉。往诣如来所白言。时已到可就食。佛告迦葉。汝并在前。吾寻后往。世尊遣迦葉已。北诣郁单越。取自然粳米还。先至在座而坐。迦葉后至。见已问言。大沙门。先遣我言。并在前当寻后至。云何今者先至耶。佛言。吾遣汝后北至郁单越。取自然粳米。来至此坐。此米色好香美。汝可取食之。迦葉报言。且止。此便为得供养已。可自取食之。此是大沙门所应食者。迦葉念言。此大沙门。有神足自在得阿罗汉。虽尔不如我得阿罗汉。时世尊食已还诣本林止宿明日清旦。迦葉往诣佛所白言。时到可就食。佛告迦葉。汝并在前。吾正尔后往。时世尊遣迦葉已。往诣忉利天。取曼陀罗花先至迦葉座上坐。时迦葉后至。见已白言。大沙门。先遣我言。吾寻后至。云何今者先至坐耶。佛告迦葉。吾遣汝已。到忉利天。取此花先来至此坐。此花色好香气芬馥。迦葉须者便可取之。迦葉报言。止止大沙门。我便为得供养已大沙门可自取用之。迦葉念言。甚奇甚特。有大神足自在得阿罗汉。虽尔不如我得阿罗汉。时世尊食迦葉食已。还诣本林止宿。其夜四天王。持供养具来诣世尊所。皆欲闻法供养。夜暗时放光明照四方。犹如大火聚。合掌礼如来足已在前而住。时迦葉夜起。见彼林有大光明照四方如大火聚。明日清旦。往如来所白言。时已到可往就食。又问言。大沙门昨夜云何有此光明照四方如大火聚。佛告迦葉。昨夜四天王。持供养具来诣我所。欲听受法。是其光明照四方。非火也。迦葉言。甚奇甚特。大沙门有大神力。乃使四天王来听法。大沙门有大神足自在得阿罗汉。虽尔故不如我得阿罗汉。时世尊食迦葉食已还诣本林。时释提桓因。持供养具来欲闻法。夜闇时放大光明。照四方如大火聚。踰于前光。清净无瑕秽。叉手合掌礼如来足在前而住听法。迦葉夜起。遥见光明照四方。踰于前光清净无瑕秽。见已明日往世尊所。白时到可往就食。又复问言。大沙门。昨夜有大火光照于四方。如大火聚踰于前光。清净无瑕秽。是何光明。