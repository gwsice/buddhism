## 根本说一切有部毗奈耶卷第一

### 毗奈耶序

&nbsp;&nbsp;&nbsp;&nbsp;稽首大悲尊&nbsp;&nbsp;&nbsp;&nbsp;能哀愍一切

&nbsp;&nbsp;&nbsp;&nbsp;面满如初日&nbsp;&nbsp;&nbsp;&nbsp;目净若青莲

&nbsp;&nbsp;&nbsp;&nbsp;佛生调伏家&nbsp;&nbsp;&nbsp;&nbsp;弟子众调伏

&nbsp;&nbsp;&nbsp;&nbsp;调伏除众过&nbsp;&nbsp;&nbsp;&nbsp;敬礼法中尊

&nbsp;&nbsp;&nbsp;&nbsp;佛说三藏教&nbsp;&nbsp;&nbsp;&nbsp;毗奈耶为首

&nbsp;&nbsp;&nbsp;&nbsp;我于此教中&nbsp;&nbsp;&nbsp;&nbsp;略申其赞颂

&nbsp;&nbsp;&nbsp;&nbsp;如树根为最&nbsp;&nbsp;&nbsp;&nbsp;条干由是生

&nbsp;&nbsp;&nbsp;&nbsp;佛说律为本&nbsp;&nbsp;&nbsp;&nbsp;能生诸善法

&nbsp;&nbsp;&nbsp;&nbsp;譬如大堤防&nbsp;&nbsp;&nbsp;&nbsp;瀑流不能越

&nbsp;&nbsp;&nbsp;&nbsp;戒法亦如是&nbsp;&nbsp;&nbsp;&nbsp;能遮于毁禁

&nbsp;&nbsp;&nbsp;&nbsp;诸佛证菩提&nbsp;&nbsp;&nbsp;&nbsp;独觉身心静

&nbsp;&nbsp;&nbsp;&nbsp;及以阿罗汉&nbsp;&nbsp;&nbsp;&nbsp;咸由律行成

&nbsp;&nbsp;&nbsp;&nbsp;三世诸贤圣&nbsp;&nbsp;&nbsp;&nbsp;远离有为缚

&nbsp;&nbsp;&nbsp;&nbsp;皆以律为本&nbsp;&nbsp;&nbsp;&nbsp;能至安隐处

&nbsp;&nbsp;&nbsp;&nbsp;若此调伏教&nbsp;&nbsp;&nbsp;&nbsp;安住于世间

&nbsp;&nbsp;&nbsp;&nbsp;即是诸如来&nbsp;&nbsp;&nbsp;&nbsp;正法藏不灭

&nbsp;&nbsp;&nbsp;&nbsp;戒是能安立&nbsp;&nbsp;&nbsp;&nbsp;如来正法灯

&nbsp;&nbsp;&nbsp;&nbsp;离此即便无&nbsp;&nbsp;&nbsp;&nbsp;安隐涅槃路

&nbsp;&nbsp;&nbsp;&nbsp;佛游于世间&nbsp;&nbsp;&nbsp;&nbsp;随处说经法

&nbsp;&nbsp;&nbsp;&nbsp;律教不如是&nbsp;&nbsp;&nbsp;&nbsp;故知难值遇

&nbsp;&nbsp;&nbsp;&nbsp;如地载群生&nbsp;&nbsp;&nbsp;&nbsp;能长诸卉木

&nbsp;&nbsp;&nbsp;&nbsp;律教亦如是&nbsp;&nbsp;&nbsp;&nbsp;能生诸福智

&nbsp;&nbsp;&nbsp;&nbsp;佛说由律教&nbsp;&nbsp;&nbsp;&nbsp;能生众功德

&nbsp;&nbsp;&nbsp;&nbsp;奉持得解脱&nbsp;&nbsp;&nbsp;&nbsp;毁破生恶趣

&nbsp;&nbsp;&nbsp;&nbsp;象马若不调&nbsp;&nbsp;&nbsp;&nbsp;制之以钩策

&nbsp;&nbsp;&nbsp;&nbsp;律教亦如是&nbsp;&nbsp;&nbsp;&nbsp;不调令善顺

&nbsp;&nbsp;&nbsp;&nbsp;如城有隍堑&nbsp;&nbsp;&nbsp;&nbsp;能御诸怨敌

&nbsp;&nbsp;&nbsp;&nbsp;律教亦如是&nbsp;&nbsp;&nbsp;&nbsp;能防于破戒

&nbsp;&nbsp;&nbsp;&nbsp;譬如大海水&nbsp;&nbsp;&nbsp;&nbsp;能漂于死尸

&nbsp;&nbsp;&nbsp;&nbsp;律教亦如是&nbsp;&nbsp;&nbsp;&nbsp;能除诸破戒

&nbsp;&nbsp;&nbsp;&nbsp;律是法中王&nbsp;&nbsp;&nbsp;&nbsp;诸佛之导首

&nbsp;&nbsp;&nbsp;&nbsp;苾刍喻商旅&nbsp;&nbsp;&nbsp;&nbsp;此为无价珍

&nbsp;&nbsp;&nbsp;&nbsp;破戒逾蛇毒&nbsp;&nbsp;&nbsp;&nbsp;律如阿伽陀

&nbsp;&nbsp;&nbsp;&nbsp;盛壮意难调&nbsp;&nbsp;&nbsp;&nbsp;以律为辔勒

&nbsp;&nbsp;&nbsp;&nbsp;律于善道处&nbsp;&nbsp;&nbsp;&nbsp;常与作桥梁

&nbsp;&nbsp;&nbsp;&nbsp;亦于恶趣海&nbsp;&nbsp;&nbsp;&nbsp;能与为船筏

&nbsp;&nbsp;&nbsp;&nbsp;若行于险路&nbsp;&nbsp;&nbsp;&nbsp;戒为善导者

&nbsp;&nbsp;&nbsp;&nbsp;若升无畏城&nbsp;&nbsp;&nbsp;&nbsp;以戒为梯蹬

&nbsp;&nbsp;&nbsp;&nbsp;大师最胜尊&nbsp;&nbsp;&nbsp;&nbsp;亲说于律教

&nbsp;&nbsp;&nbsp;&nbsp;此二无差别&nbsp;&nbsp;&nbsp;&nbsp;咸应归命礼

&nbsp;&nbsp;&nbsp;&nbsp;佛及圣弟子&nbsp;&nbsp;&nbsp;&nbsp;咸依律教住

&nbsp;&nbsp;&nbsp;&nbsp;于戒生恭敬&nbsp;&nbsp;&nbsp;&nbsp;故我归命礼

&nbsp;&nbsp;&nbsp;&nbsp;我依律赞叹&nbsp;&nbsp;&nbsp;&nbsp;此说应尊重

&nbsp;&nbsp;&nbsp;&nbsp;于初首归依&nbsp;&nbsp;&nbsp;&nbsp;吉祥事成就

&nbsp;&nbsp;&nbsp;&nbsp;毗奈耶大海&nbsp;&nbsp;&nbsp;&nbsp;涯际淼难知

&nbsp;&nbsp;&nbsp;&nbsp;差别相无穷&nbsp;&nbsp;&nbsp;&nbsp;岂我能详悉

&nbsp;&nbsp;&nbsp;&nbsp;大师律教海&nbsp;&nbsp;&nbsp;&nbsp;甚深难可测

&nbsp;&nbsp;&nbsp;&nbsp;我今随自能&nbsp;&nbsp;&nbsp;&nbsp;略赞于少分

&nbsp;&nbsp;&nbsp;&nbsp;世尊涅槃时&nbsp;&nbsp;&nbsp;&nbsp;普告诸大众

&nbsp;&nbsp;&nbsp;&nbsp;汝于我灭后&nbsp;&nbsp;&nbsp;&nbsp;感应尊敬戒

&nbsp;&nbsp;&nbsp;&nbsp;故我申赞颂&nbsp;&nbsp;&nbsp;&nbsp;欲说毗奈耶

&nbsp;&nbsp;&nbsp;&nbsp;仁等应至心&nbsp;&nbsp;&nbsp;&nbsp;善听调伏教

&nbsp;&nbsp;&nbsp;&nbsp;别解脱经难得闻&nbsp;&nbsp;&nbsp;&nbsp;经于无量俱胝劫

&nbsp;&nbsp;&nbsp;&nbsp;读诵受持亦如是&nbsp;&nbsp;&nbsp;&nbsp;如说行者更难遇

&nbsp;&nbsp;&nbsp;&nbsp;诸佛出现于世乐&nbsp;&nbsp;&nbsp;&nbsp;演说微妙正法乐

&nbsp;&nbsp;&nbsp;&nbsp;僧伽一心同见乐&nbsp;&nbsp;&nbsp;&nbsp;和合俱修勇进乐

&nbsp;&nbsp;&nbsp;&nbsp;若见圣人则为乐&nbsp;&nbsp;&nbsp;&nbsp;并与共住亦为乐

&nbsp;&nbsp;&nbsp;&nbsp;若不见诸愚痴人&nbsp;&nbsp;&nbsp;&nbsp;是则名为常受乐

&nbsp;&nbsp;&nbsp;&nbsp;见具尸罗者为乐&nbsp;&nbsp;&nbsp;&nbsp;若见多闻亦名乐

&nbsp;&nbsp;&nbsp;&nbsp;见阿罗汉是真乐&nbsp;&nbsp;&nbsp;&nbsp;由于后有不生故

&nbsp;&nbsp;&nbsp;&nbsp;于河津处妙阶乐&nbsp;&nbsp;&nbsp;&nbsp;以法降怨战胜乐

&nbsp;&nbsp;&nbsp;&nbsp;证得正慧果生时&nbsp;&nbsp;&nbsp;&nbsp;能除我慢尽为乐

&nbsp;&nbsp;&nbsp;&nbsp;若有能为决定意&nbsp;&nbsp;&nbsp;&nbsp;善伏根欲具多闻

&nbsp;&nbsp;&nbsp;&nbsp;从少至老处林中&nbsp;&nbsp;&nbsp;&nbsp;寂静闲居兰若乐

&nbsp;&nbsp;&nbsp;&nbsp;合十指恭敬&nbsp;&nbsp;&nbsp;&nbsp;礼释迦师子

&nbsp;&nbsp;&nbsp;&nbsp;别解脱调伏&nbsp;&nbsp;&nbsp;&nbsp;我说仁善听

&nbsp;&nbsp;&nbsp;&nbsp;听已当正行&nbsp;&nbsp;&nbsp;&nbsp;如大仙所说

&nbsp;&nbsp;&nbsp;&nbsp;于诸小罪中&nbsp;&nbsp;&nbsp;&nbsp;勇猛亦勤护

&nbsp;&nbsp;&nbsp;&nbsp;心马难制止&nbsp;&nbsp;&nbsp;&nbsp;勇决恒相续

&nbsp;&nbsp;&nbsp;&nbsp;别解脱如衔&nbsp;&nbsp;&nbsp;&nbsp;有百针极利

&nbsp;&nbsp;&nbsp;&nbsp;若人违轨则&nbsp;&nbsp;&nbsp;&nbsp;闻教便能止

&nbsp;&nbsp;&nbsp;&nbsp;大士若良马&nbsp;&nbsp;&nbsp;&nbsp;当出烦恼阵

&nbsp;&nbsp;&nbsp;&nbsp;若人无此衔&nbsp;&nbsp;&nbsp;&nbsp;亦不曾喜乐

&nbsp;&nbsp;&nbsp;&nbsp;彼没烦恼阵&nbsp;&nbsp;&nbsp;&nbsp;迷转于生死

总摄颂曰。

&nbsp;&nbsp;&nbsp;&nbsp;若作不净行&nbsp;&nbsp;&nbsp;&nbsp;不与取断人

&nbsp;&nbsp;&nbsp;&nbsp;妄说上人法&nbsp;&nbsp;&nbsp;&nbsp;斯皆不共住

### 不净行学处第一之一

别摄颂曰。

&nbsp;&nbsp;&nbsp;&nbsp;苏阵那无犯&nbsp;&nbsp;&nbsp;&nbsp;苾刍在林中

&nbsp;&nbsp;&nbsp;&nbsp;弱腰及长根&nbsp;&nbsp;&nbsp;&nbsp;妙喜三皆犯

&nbsp;&nbsp;&nbsp;&nbsp;昼日房中睡&nbsp;&nbsp;&nbsp;&nbsp;闲林离欲人

&nbsp;&nbsp;&nbsp;&nbsp;善与昔因缘&nbsp;&nbsp;&nbsp;&nbsp;应知颂总摄

尔时薄伽梵。从初证觉于十二年中。诸声闻弟子无有过失。未生疮疱。世尊为诸弟子。说略别解脱戒经曰。

&nbsp;&nbsp;&nbsp;&nbsp;一切恶莫作&nbsp;&nbsp;&nbsp;&nbsp;一切善应修

&nbsp;&nbsp;&nbsp;&nbsp;遍调于自心&nbsp;&nbsp;&nbsp;&nbsp;是则诸佛教

&nbsp;&nbsp;&nbsp;&nbsp;护身为善哉&nbsp;&nbsp;&nbsp;&nbsp;能护语亦善

&nbsp;&nbsp;&nbsp;&nbsp;护意为善哉&nbsp;&nbsp;&nbsp;&nbsp;尽护最为善

&nbsp;&nbsp;&nbsp;&nbsp;苾刍护一切&nbsp;&nbsp;&nbsp;&nbsp;能解脱众苦

&nbsp;&nbsp;&nbsp;&nbsp;善护于口言&nbsp;&nbsp;&nbsp;&nbsp;亦善护于意

&nbsp;&nbsp;&nbsp;&nbsp;身莫作诸恶&nbsp;&nbsp;&nbsp;&nbsp;常净三种业

&nbsp;&nbsp;&nbsp;&nbsp;是则能随顺&nbsp;&nbsp;&nbsp;&nbsp;大仙所行道

至十三年。在佛栗氏国。时羯阑铎迦村羯阑铎迦子名苏阵那。富有资财多诸仆使。金银珍宝谷麦盈溢。所贮赀货如毗沙门天王。于同类族娶女为妻。欢乐而住。彼于异时。于佛法僧深生敬信。归依三宝受五学处。所谓杀生偷盗欲邪行虚诳语及饮诸酒。悉皆远离。由斯敬信日渐增广。便以正信舍家趣非家。剃除须发而披法服。既出家已。与诸亲属相杂而住。犹如昔日在家无异。尔时具寿苏阵那便自思念。岂容我于善说法律而为出家。应证未证应得未得。与诸亲族相杂而住。我今宜应舍离亲属。执持衣钵游行人间。作是念已。便舍亲属行诣他方。逢世饥馑乞食难得。父母于子尚不相济。况余乞者。时苏阵那作是念已。今我亲属财食殷富。宜应就彼羯阑铎迦村。劝于僧田广设供养。若麨若粥。或常施食。或请唤食。或八日十四日十五日食。教诸亲属少兴福业为饶益事。时苏阵那便舍他方。执持衣钵渐次游行。遂至羯阑铎迦村。去斯不远在阿兰若住小房中。时苏阵那诣亲属所。广为诸人赞扬佛法僧宝。令于大众设诸供养而作饶益。时苏阵那在阿兰若修杜多行。但三衣粪扫衣。常乞食次第乞。时诸亲族于日日中。恒以上妙甘美饮食施众僧已。苏阵那持衣钵入村中。以次而乞到其本舍。既无所获舍之而出。苏阵那母有事他行。时有老婢遥见苏阵那忆识容颜。知无所获疾疾而去。老婢见已诣苏阵那母处白言。大家知不。长子苏阵那久离乡邑。今还故居。乞求不获疾疾而去。时苏阵那母作如是念。岂非我子有忆恋耶。情生不乐欲归于俗。不爱沙门被沙门所苦。羞惭厌舍沙门行耶。作是念已遂便出村。届苏阵那所居之处告曰。苏阵那。汝有忆恋耶。情生不乐欲归俗耶。不爱沙门被沙门所苦。羞惭厌舍沙门行耶。苏阵那。我家中物及娉时财。汝且听说。我自所有金银之物积为大聚。两边人坐互不相见。又汝父财物官印金钱数有百千万亿。况复诸余杂类财货。汝可还家随情受乐任为福施说是语已。时苏阵那白母言。我无忆恋情有不乐归还故居。亦无不爱沙门被沙门所苦羞惭厌舍。时苏阵那母闻是语已。便自思念非我所堪。令其返服应可别设余计。时母还舍告新妇曰尔若月。期时至可报我知。新妇敬诺。后于异时月期既至。白言。大家我今月期时至。欲何所作。姑曰。时过洗浴冠众花鬘。涂以名香着诸璎珞。严身之具咸令备尽。如苏阵那昔在家日。情所乐事皆悉为之。妇既闻已庄饰事周。还至姑所白言。大家如苏阵那昔所爱好我已为之。沐浴严身着诸衣服。若有所作今是其时。时苏阵那母遂与新妇同车而去。诣苏阵那所住之处。到已下车足步而进。时苏阵那在小房外游步经行。母既见已告曰。苏阵那。如汝所云无有忆恋。广说如上。今汝新妇身净宜留种子。无令财物没入于官。时苏阵那先未制戒不见欲过。睹少年妇情生染着。欲火烧心。告其母曰。我岂合耶。母曰。为留种子法应如是。时苏阵那牵故二手。便向屏处脱去法服。遂即再三行不净行。时有有情至求胜行。有解脱性趣向涅槃。弃背生死三界五趣无心乐着。以最后身从胜妙天来托妇胎。若明慧女人有五种别智。异于余女。一知男子有欲心。二知时节。三知从某人得娠。四知是男。五知是女。若是男者依右胁住。若是女者居在左胁。时彼妇人心生欢喜。白其姑曰。大家知不。我已有娠。居在右胁。必定是男。光显宗胄。其姑闻已心大庆喜。作如是言。我于昔来情希善子绍嗣家门。冀彼长成终怀报德。常修福慧利益我等。姑知是事。便以新妇置在高楼随时供给。女医调膳不令差舛。身具璎珞。如天婇女游欢喜园进止威仪。常处床座足不履地。目不睹恶色。耳不听恶声。寝食往来曾无违忤。经九月已便生一子。颜貌端严人所爱乐。额广眉长鼻高修直。顶圆若盖色美如金。垂手过膝众皆敬仰。经三七日欢会宗亲。其姑以儿告诸亲曰。此子今者欲作何名。众人议曰。此儿因种子法而求得之。可名种子。其姑即便授八养母。二供乳哺。二作褓持。二为澡浴。二共欢戏。给以乳酪酥精石蜜。及余上妙甘美饮食而用资养。速便长大如莲出池。既渐童年学诸技艺算数书印。取与质纳皆尽其妙。于八种术善能占相。所谓相宝相衣相宅相木相象相马相男相女。彼于异时深生正信。归向三宝受五学处。同父信心念念增长。遂舍家趣非家求出离行。于善说法律剃除须发而披法服。独处闲静无放逸心。策勤勇猛专念而住。净修梵行。于现法中证悟圆满。破无明[穀-禾+卵]断三界惑。成阿罗汉。三明六通具八解脱得如实知。我生已尽。梵行已立。所作已办。不受后有。心无障碍如手撝空。刀割香涂爱憎不起。观金与土等无有异。于诸名利无不弃舍。释梵诸天悉皆恭敬。尔时具寿种子。证阿罗汉受解脱乐。即说颂曰。

&nbsp;&nbsp;&nbsp;&nbsp;圣行已圆满&nbsp;&nbsp;&nbsp;&nbsp;不坠于父财

&nbsp;&nbsp;&nbsp;&nbsp;我此最后身&nbsp;&nbsp;&nbsp;&nbsp;尽除诸过患

时苏阵那作不净行已。世尊于无量百千声闻苾刍大众中。而为说法。所谓离贪嗔痴心慧解脱。时苏阵那亦在众中听佛说法。既闻法已。心怀愁恼深生追悔。赧容伏面默尔无言。即便归房怀忧而住。后于异时有诸苾刍。巡观房宇次至苏阵那所住之房。共为谈话。见苏阵那怀愁而住。时诸苾刍谓苏阵那曰。汝于先时见有客至。逢迎欢笑先唱善来。为持衣钵及诸资具。何故今时见我等来。心怀愁恼伏面而住默然无语。汝苏阵那为身病耶为心痛乎。时苏阵那告言。诸具寿。我非身病而心有焦热。问言。何故心有焦热。时苏阵那具说其事。时诸苾刍闻其说已。不喜不嫌从座而去还诣佛所。到已礼佛双足在一面坐。以此因缘具白世尊。世尊尔时告诸苾刍曰。此稣阵那于有漏中。先作非法行不净行。尔时世尊以此因缘集苾刍众。佛是知者见者。知而问非知不问。时而问非时不问。有利而问无利不问。破决堤防为除疑惑。有利而问。告苏阵那言。汝实作斯不端严事耶。白佛言。实尔大德。佛告苏阵那。汝非沙门非随顺行。不清净非威仪。非出家人之所应作。苏阵那。云何汝今于我所说。离贪嗔痴心慧解脱。微妙法中而为出家。作斯非法可恶之事。痴人。宁以男根置在猛害毒蛇口中。不安女根中。世尊以种种方便。说厌污事呵责苏阵那已。告诸苾刍曰。由此因缘我观十利。为声闻弟子于毗奈耶制其学处。云何为十。一摄取于僧故。二令僧欢喜故。三令僧乐住故。四降伏破戒故。五惭者得安故。六不信令信故。七信者增长故。八断现在有漏故。九断未来有漏故。十令梵行得久住故。显扬正法广利人天。我今为诸声闻弟子。于毗奈耶制其学处应如是说。

若复苾刍与诸苾刍。同得学处不舍学处。学羸不自说。作不净行两交会法。此苾刍亦得波罗市迦。不应共住。尔时世尊为诸苾刍制斯学处已。在羯阑铎迦池竹林园中。于时有一苾刍。去斯不远在阿兰若小室中住。于彼林中有一雌猕猴贪饮食故至苾刍所。苾刍每以残食与之。便即共行不净行。时有众多苾刍。巡游观看诣阿兰若。至苾刍住处。便共言谈在一面坐。彼雌猕猴忆先恶事来至其所。目视苾刍以身相就。苾刍见已羞见余人。即便遮却。如是再三。时雌猕猴遂大嗔怒。即以足爪爬爴苾刍。头面及衣并皆破裂。便向一边鸣叫跳踯。时诸苾刍。见是事已即便问曰。具寿。此野猕猴何故初来。先观尔面复以身就。汝见便遮。如是再三。嗔怒爬爴身衣并破鸣叫跳踯时彼苾刍具以事白。诸苾刍闻告言。具寿岂非世尊遮诸苾刍行不净行。彼便报曰。世尊制戒但制人趣不遮傍生。时诸苾刍闻是语已。不嫌不喜舍之而去。并与俱行往诣佛所。礼佛足已在一面坐。便以上事具白世尊。世尊告曰。人趣尚制。况复傍生。彼愚痴人犯波罗市迦。尔时世尊以此因缘集苾刍众。知而故问。苾刍汝实作是不端严事罪恶法耶。白言实尔。世尊以种种呵责广说如前。尔时世尊告诸苾刍。前是创制今是随制。我今更于毗奈耶中。为诸苾刍制其学处应如是说。

若复苾刍与诸苾刍。同得学处不舍学处。学羸不自说。作不净行两交会法。乃至共傍生。此苾刍亦得波罗市迦。不应共住。

若复苾刍者谓苏阵那等。苾刍有五一名字苾刍二自言苾刍。三乞求苾刍。四破烦恼苾刍。五白四羯磨圆具苾刍。言名字苾刍者。如人立字名作苾刍。或世共许或是苾刍种族。因此唤为苾刍。是谓名字苾刍。云何自言苾刍。若人实非苾刍。自言我是苾刍。或是贼住自称苾刍。是谓自言苾刍。云何乞求苾刍。若诸俗人常为乞求以自活命。是名乞求苾刍。云何破烦恼苾刍若人能断诸漏烦恼所有焦热。诸苦异熟未来生老死。能善了知永除根本。如断多罗树头证不生法。是名破烦恼苾刍。

云何白四羯磨圆具苾刍。谓身无障难作法圆满。是不应呵。是名羯磨圆具苾刍。今此所言苾刍义者。意取第五。言复者谓更有余如是流。类与诸苾刍者。谓共诸余苾刍也。同得学处者。若有先受圆具。已经百岁。所应学事。与新受者等无有异。若新受圆具。所应学事。与百岁圆具者事亦不殊。所谓尸罗学处持犯轨仪咸皆相似而得。故名同得学处。

言不舍学处者。齐何名为不舍学处。谓对癫狂心乱痛恼所缠聋哑痴人而舍学处。皆不名为舍。若于独静处作独静想。或于独静处作不独静想。或于不独静处作独静想。非舍学处。若中方人对边方人作中方语。舍不成舍。若解成舍。若边方人对中方人作边方语。若中方人对中方人作边方语。舍不成舍。若解成舍。若边方人对边方人作中方语。准上应知。若对睡眠入定非人天等。变化傍生及诸形像。或时闹乱。或不审告住本性人。皆不成舍。言学羸不说者。应为四句。有舍学处非学羸而说。有学羸而说非舍学处。有舍学处学羸而说。有不舍学处非学羸而说。云何有舍学处非学羸而说。如有苾刍。情怀顾恋欲希还俗。于沙门道无爱乐心。为沙门所苦羞惭厌背。诣苾刍所作如是言。具寿存念。我某甲今舍学处。是名舍学处。或云我舍佛陀达摩僧伽。或云我舍素呾罗毗奈耶摩[口*窒]里迦。或云我舍邬波驮耶阿遮利耶。或云知我是俗人。知我是求寂。扇侘半择迦污苾刍尼。杀父害母杀阿罗汉。破和合僧恶心出佛身血。是外道是趣外道者。贼住别住不共住人。乃至说云。我于仁等同法者同梵行者。非是伴类。是名舍学处非学羸而说。云何有学羸而说非舍学处。如有苾刍。情怀顾恋欲希还俗。于沙门道无爱乐心。为沙门所苦羞惭厌背。诣苾刍所作如是言。具寿知不。梵行难立。静处难居。独一难住。难居林野受恶卧具。我忆父母兄弟姊妹受业师主。我欲学诸工巧及营农业。于我家族情希绍继。若苾刍。虽作如是种种追悔言辞。然而不云我舍学处。是名学羸而说非舍学处。云何学羸而说亦舍学处。如有苾刍情怀顾恋广说如前。乃至作追悔言而云我舍学处。广说如前。乃至同梵行者非是伴类。是名学羸而说亦舍学处。云何不舍学处非学羸而说。谓除前相。是谓学羸不说。言作不净行者。即是淫欲。言淫欲者。谓两相交会也。法者。此据非法。名之为法。身业行非。名之为作。乃至共傍生者。谓猕猴等。此者。谓指其人。苾刍者。谓得苾刍性。云何苾刍性。谓受圆具。云何圆具谓白四羯磨。于所作事。如法成就究竟满足。其进受人。以圆满心希求具戒。要祈誓受情无恚恨。以言表白语业彰显。故名圆具。

波罗市迦者。是极重罪极可厌恶。是可嫌弃不可爱乐。若苾刍亦才犯时。即非沙门非释迦子。失苾刍性乖涅槃性。堕落崩倒被他所胜不可救济。如截多罗树头更不复生。不能郁茂增长广大。故名波罗市迦。

言不共住者谓此犯人不得与诸苾刍而作共住。若褒洒陀若随意事。若单白白二白四羯磨。若众有事应差十二种人。此罪差限。若法若食不共受用。是应摈弃。由此名为不应共住。此中犯相其事云何。

摄颂曰。

&nbsp;&nbsp;&nbsp;&nbsp;于三处行淫&nbsp;&nbsp;&nbsp;&nbsp;三疮隔不隔

&nbsp;&nbsp;&nbsp;&nbsp;坏不坏死活&nbsp;&nbsp;&nbsp;&nbsp;半择迦女男

&nbsp;&nbsp;&nbsp;&nbsp;见他睡行淫&nbsp;&nbsp;&nbsp;&nbsp;或与酒药等

&nbsp;&nbsp;&nbsp;&nbsp;被逼乐不乐&nbsp;&nbsp;&nbsp;&nbsp;犯不犯应知


若苾刍于其三处。作不净行行淫欲法。得波罗市迦。云何三处。谓以生支入大小便道及口。才入即得波罗市迦。若苾刍共三种人作不净行。得波罗市迦。云何为三。谓女男半择迦。若苾刍作行淫意。于活人女三疮不坏于彼行淫。以有隔入有隔。以有隔入无隔。以无隔入有隔。以无隔入无隔。入时得波罗市迦。若苾刍于活人女三疮损坏于彼行淫。隔等同前。入得窣吐罗底也。若于死人女三疮不坏。隔等同前。入得波罗市迦。

若苾刍于死人女三疮损坏。隔等同前。入得窣吐罗底也。如于人女。若活若死。得罪重轻如是应知。于非人女傍生女。若活若死。于三疮门。有损无损有隔无隔。得罪轻重同前若于人男非人男傍生男。若活若死。于二疮门有损无损及以隔等。得罪同前。若男半择迦非人傍生半择迦。若活若死。于二疮门有损无损及以隔等。得罪同前。若苾刍于眠睡苾刍行不净行。若睡苾刍于初中后不觉知者无犯。其行淫者得根本罪。若睡苾刍初知中后不知者无犯。其行淫者得根本罪。若初中皆知后不知者无犯。行淫者得根本罪。若初中后皆知。而无心受乐者无犯。其行淫者得根本罪。若初中后皆知有心受乐者。二俱得根本罪。若苾刍初向眠睡苾刍处。有犯无犯既尔。若向苾刍尼处。式叉摩拏求寂求寂女处。得罪轻重如上应知。若苾刍尼式叉摩拏及求寂女。向苾刍处及求寂处。各各有犯无犯准前应说。若求寂向苾刍苾刍尼式叉摩拏求寂求寂女处。有犯无犯亦如上说。若苾刍以米酒花酒根皮等酒与苾刍。令熟醉着行不净行。而醉苾刍于初中后。有知不知受乐不乐。得罪轻重有犯无犯。乃至余众与酒令醉。如上睡眠广说如醉既尔若以咒术及药令彼迷乱。于彼诸境行不净行。乃至余众互为。得罪有无如上若苾刍强逼他苾刍共行不净行。若被逼者初入之时作心受乐。二俱灭摈。若入时不乐入已乐。二俱灭摈。若入时不乐入已不乐出时乐。二俱灭摈。若被逼者三时不乐无犯。逼他者灭摈。如逼苾刍若逼苾刍尼。及下余众准事应知。若苾刍等互相陵逼。如前所说。尔时室罗伐城中有一长者。于同类族娶女为妻。得意相亲欢乐而住。未久之间便生一子。腰脊软弱犹如猫兔。经三七日欢会宗亲。其父以儿告诸亲曰。此儿今者欲作何名。众人议曰。此儿腰软应与立字名为弱腰。即此童儿年渐长大。便于善说法律而求出家。既出家已于所住聚落而行乞食。摄护威仪诸根无乱。善防心意还诣所居。饭食讫收衣钵洗足。已入房中欲染心发。便以生支内自口中而受欲乐。后于异时有诸苾刍。因看房舍既入房已。见彼弱腰作如是事情怀悒叹而问之曰。具寿。汝作何事。报言。我受欲乐。苾刍报曰。岂非世尊制行淫法。报言。具寿。佛遮于他。不制于自。时诸苾刍闻是语已。不嫌不喜舍之而去。往诣佛所如常威仪以事白佛。佛言。于他尚制。况复自身。此之痴人犯波罗市迦。若苾刍作行欲心为受乐意。起自生支内着口中。或以他根入自口内。得根本罪。

时室罗伐城有长者子。其根极长。时人因此名曰长根。于佛法中出家圆具。入自房中以己生支。内大便道而取欲乐。时余苾刍因行房舍。见彼长根作如是事。问何所为。乃至报曰。佛制他人于自何过。诸苾刍白佛。佛言。于他尚制。况复自身。此之痴人犯波罗市迦。

佛在室罗伐城给孤独园。时嗢逝尼城(在西印度)有大商主。名曰难陀。大富多财受用丰足。所有赀产如毗沙门王。于同类族娶女为妻欢乐而住。虽淹岁月竟无子息。为求子故于诸天祠及诸神祇。处处求乞不随所愿。然世有云。由乞求故便获子者。此诚虚妄。斯若是实人皆千子如转轮王。然由三事方有子息。一者父母交会。二者其母身净应合有娠。三者食香现前。时彼商主业缘合会。时有一天。从胜妙天来托妇胎。若聪慧女人有五别智。广如上说。乃至娠在右胁。喜白其夫。遂置高楼。随时给侍如天婇女。月满生子众相具足。其父以儿告诸亲曰。此儿今者欲作何名。然中国法。所诞子息若仪容端正人所乐观者。名孙陀罗难陀。时彼诸亲共相议曰。今此孩子仪容端正众人乐观。是商主难陀之子。应与此儿名孙陀罗难陀。授八养母。速便长大如莲处池。学综四明艺穷八术。其父尔时于春夏冬为造三殿。并三苑园三种婇女。谓上中下。升妙楼观奏诸伎乐。是时难陀商主常为计算。取与出纳无时暂休。时孙陀罗难陀白其父曰。何苦计算无暂闲时。难陀报曰。汝岂镇处高楼终日欢戏。而能办家业耶。而我必须知其家业。孙陀罗难陀闻父语已。即便自念。父出此言欲警觉我。跪而请曰。若如是者。我欲游方经求产业。愿垂见许。父曰。汝今宜住。我有珍财。何劳远觅。孙陀罗难陀报曰。父虽有财我必须去。父便生念。我今应可息彼求心。即持锁钥遍开七库示以金银。成与未成悉皆充满。告孙陀罗难陀曰。既有如是财宝丰盈。汝宜端拱受诸欲乐。随情持施修造福田。欲游他方此事应息。答曰。父以此物告示于我。我若有子将何以示。父即生念善哉此说。我亡之后须忧家业。我今现在渐教其事。且令持货试往他方。一则学作经求。二则见我亲识。遍观方邑情无所迷。作是思已命其妻曰。我身没后。此孙陀罗难陀当忧家业。具以前事而告知之。妻曰。此成善事可随意行。父报子曰汝所发心诚亦佳矣。我身亡后汝知家务。以前所陈咸皆劝诱。令持财货驰逐他方。时商主难陀即便遣人摇铃吹贝。普告城邑所有居人及四方商客。今者商主孙陀罗难陀。欲持货物求利他方。仁等若能相随去者。关河津济不输税直。所有行资并当豫办。时有五百商人。闻此告令各备财货伫待行期。时父难陀广设宾会普召行人。既并食已而告之曰。诸君当知。此孙陀罗难陀是我之子。我观仁等心无别异。君等商人欲诣他方求财利者。有其三患。所谓博奕及以酒色。若见孙陀罗难陀染三惑者。应当遮止。有利益处劝进修行。若诸君等遮恶劝善。能随教者斯曰善哉。若不用语仁等宜应易所将物持货言归。并告孙陀罗难陀曰。汝是我子。所余商人与汝无别。彼有善言宜当见用。子便敬诺。卜择良辰即以车马载负诸物。与五百人共为伴侣。俱寻远路到室罗伐城。于一店中安置货物。时室罗伐城有一淫女。名曰贤首。以炫色为业。颜貌奇挺人所乐见。若得五百金钱者方与同宿。时彼淫女闻有商人远自嗢逝尼城。彼有商主名曰难陀。其子孙陀罗难陀。仪容端正人所乐观。与五百商人远来至此。于我店上安其货物停止而住。即便生念。我若不能总夺彼财。不复自名为贤首矣。便命使女曰。于某肆上有一商主。名孙陀罗难陀。多财巨富。汝持花鬘涂香上服。至彼告言。商主此是大家贤首。遣我持来聊伸微信。复告之曰。何意商主寄居店肆。宜可暂来。女使即便持诸花鬘。诣商主所委悉告知。时孙陀罗难陀闻已告使女曰。汝且前行。我着香鬘随后而去。时彼使女即前归家。报大家曰。令我先来彼当寻至。时彼贤首闻使语已情生喜悦。即便扫洒庭宇布列名花。以妙香薰盛设床座。张施帷幔以待商人。是时孙陀罗难陀。即便洗沐着新净衣。具以花缨而自严饰。车马仆从诣贤首舍。是时贤首遥见彼来。容貌威仪有乖常类。问使女曰。此是商主孙陀罗难陀耶。使女答言尔。贤首喜悦即说颂曰。

&nbsp;&nbsp;&nbsp;&nbsp;不简富将贫&nbsp;&nbsp;&nbsp;&nbsp;无论良与贱

&nbsp;&nbsp;&nbsp;&nbsp;但令美容貌&nbsp;&nbsp;&nbsp;&nbsp;便乱女人心