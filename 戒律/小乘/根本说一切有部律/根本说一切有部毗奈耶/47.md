## 根本说一切有部毗奈耶卷第四十七

### 入王宫门学处第八十二之四

尔时薄伽梵。在王舍城竹林园中。时有南方壮士。力敌千夫。来至此城诣影胜王所。自言勇健弓马无双。王见欢喜加之重禄。授其大将。时摩揭陀憍萨罗二国中间大旷野处。有五百群贼杀害商旅。由斯两界人行路绝。时影胜王。闻是事已命大将曰。卿可往彼二国中间旷野之处屏除群贼。权住于彼。时彼大将奉王教已。将诸左右往旷野中。见彼群贼将便独进。锋矢交刃射一百人。余四百人尚来共战。其将告曰。汝等莫前。勿令俱死。宜释甲仗去。伤者箭观其活不。诸贼闻已看被射者。为去其箭寻并命终。方知大将善闲射法。更不敢战余四百人求哀请活。大将愍之慈心向彼。即于二界筑一新城。总集诸人共住于此。从斯已后名旷野城。时此城人众共立制。若有嫁娶皆延大将先令食已。方为欢宴。时有一人家极贫窭。欲为婚娶无容办食。以命大将即自思念。我贫无力请大将来。今此新妻身未相触。宜当进奉以表素心。便令其妻入将军室方始归家。从此已后城内诸人以此为式。时有女子。欲为婚娶便作是念此城诸人久行非法。自娉妻室先与他人。欲作何缘能绝斯事。便于昼日众人聚处裸立小便。诸人见已皆叱之曰。汝是童女理合羞惭。何故对众人前作非礼事。女子报曰。若对丈夫可有羞耻。对诸妇女何所羞惭。诸人对曰。我非丈夫耶。女子报曰。若是丈夫者岂有自娶已妻先令他犯。诸人闻已各起深惭。即便共议。我等可详杀其大将。伺彼入池洗浴之际。诸人总集以剑刺之。彼欲命终即便念曰。非我本意汝自乐为。今实无辜枉断我命。遂发邪愿。愿我舍此身后生暴恶药叉。食此城中所有男女。发是愿已寻即命终。受药叉身于此旷野丛林中住。由其前身怨仇业故。于此城中作大灾害人多病死。诸人知已皆往林中忏谢前过。请于每日常输一人以充彼食。凡次死者于其门上悬牓告知。或家主自行。或遣男女充其饮食。时有长者。于百神所求得一子。初诞之时门上见牓。其妇忧愁怀抱婴孩悲啼而住。夫从外来见牓而进。知妇忧苦报其妇曰。业属如此事当奈何。汝不须忧。勿生爱恋。宜将儿子送与药叉。作是语已抱其孩子送至林处。夫妻还归升高楼上。四方观察殷勤敬礼说伽他曰。

&nbsp;&nbsp;&nbsp;&nbsp;灵只遍满于世间&nbsp;&nbsp;&nbsp;&nbsp;自伏诸根能济物

&nbsp;&nbsp;&nbsp;&nbsp;我为孩子求哀礼&nbsp;&nbsp;&nbsp;&nbsp;愿见慈悲相救护


尔时世尊。常以佛眼观察众生。如余广说。乃至如母牛随犊。佛为怜愍长者妻子。及旷野城中诸男女故。知此城中堪受教化。渐次游行至旷野处。为暴恶药叉说微妙法令生净信。为受三归及五学处。乃至药叉说颂请曰。

&nbsp;&nbsp;&nbsp;&nbsp;云何丈夫最胜财&nbsp;&nbsp;&nbsp;&nbsp;云何修行能利乐

&nbsp;&nbsp;&nbsp;&nbsp;云何味中为第一&nbsp;&nbsp;&nbsp;&nbsp;云何命中为最胜


世尊告曰。

&nbsp;&nbsp;&nbsp;&nbsp;信为丈夫最胜财&nbsp;&nbsp;&nbsp;&nbsp;善法常修能利乐

&nbsp;&nbsp;&nbsp;&nbsp;诸味之中实语最&nbsp;&nbsp;&nbsp;&nbsp;于诸命中慧为胜


药叉请曰。

&nbsp;&nbsp;&nbsp;&nbsp;云何足珍财&nbsp;&nbsp;&nbsp;&nbsp;云何有名称

&nbsp;&nbsp;&nbsp;&nbsp;云何人所敬&nbsp;&nbsp;&nbsp;&nbsp;云何善友增


世尊告曰。

&nbsp;&nbsp;&nbsp;&nbsp;好施足珍财&nbsp;&nbsp;&nbsp;&nbsp;持戒有名称

&nbsp;&nbsp;&nbsp;&nbsp;实语人所敬&nbsp;&nbsp;&nbsp;&nbsp;无悭善友增


药叉请曰。

&nbsp;&nbsp;&nbsp;&nbsp;世间由几生&nbsp;&nbsp;&nbsp;&nbsp;由几得名称

&nbsp;&nbsp;&nbsp;&nbsp;由几能成立&nbsp;&nbsp;&nbsp;&nbsp;由几能衰损


世尊告曰。

&nbsp;&nbsp;&nbsp;&nbsp;世间由六生&nbsp;&nbsp;&nbsp;&nbsp;由六得名称

&nbsp;&nbsp;&nbsp;&nbsp;由六能成立&nbsp;&nbsp;&nbsp;&nbsp;由六能衰损


药叉请曰。

&nbsp;&nbsp;&nbsp;&nbsp;云何离愚痴&nbsp;&nbsp;&nbsp;&nbsp;昼夜无羁绊

&nbsp;&nbsp;&nbsp;&nbsp;能于缘不住&nbsp;&nbsp;&nbsp;&nbsp;不怖于深坑


世尊告曰。

&nbsp;&nbsp;&nbsp;&nbsp;定慧离愚痴&nbsp;&nbsp;&nbsp;&nbsp;舍着无羁绊

&nbsp;&nbsp;&nbsp;&nbsp;于境缘不住&nbsp;&nbsp;&nbsp;&nbsp;持戒越深坑


药叉请曰。

&nbsp;&nbsp;&nbsp;&nbsp;谁能渡瀑流&nbsp;&nbsp;&nbsp;&nbsp;谁能越大海

&nbsp;&nbsp;&nbsp;&nbsp;谁能离诸苦&nbsp;&nbsp;&nbsp;&nbsp;谁得心清净


世尊告曰。

&nbsp;&nbsp;&nbsp;&nbsp;信能渡瀑流&nbsp;&nbsp;&nbsp;&nbsp;谨慎越大海

&nbsp;&nbsp;&nbsp;&nbsp;精勤离诸苦&nbsp;&nbsp;&nbsp;&nbsp;有慧心清净

&nbsp;&nbsp;&nbsp;&nbsp;汝今咸可问&nbsp;&nbsp;&nbsp;&nbsp;沙门婆罗门

&nbsp;&nbsp;&nbsp;&nbsp;离实语布施&nbsp;&nbsp;&nbsp;&nbsp;更有胜法不


药叉答曰。

&nbsp;&nbsp;&nbsp;&nbsp;我今何假问&nbsp;&nbsp;&nbsp;&nbsp;沙门婆罗门

&nbsp;&nbsp;&nbsp;&nbsp;世尊大智海&nbsp;&nbsp;&nbsp;&nbsp;能说真妙法

&nbsp;&nbsp;&nbsp;&nbsp;我从今日后&nbsp;&nbsp;&nbsp;&nbsp;游履于人间

&nbsp;&nbsp;&nbsp;&nbsp;常礼佛世尊&nbsp;&nbsp;&nbsp;&nbsp;敬重于正法

&nbsp;&nbsp;&nbsp;&nbsp;世尊大慈愍&nbsp;&nbsp;&nbsp;&nbsp;降临我住处

&nbsp;&nbsp;&nbsp;&nbsp;我今决定知&nbsp;&nbsp;&nbsp;&nbsp;当尽生死际


尔时药叉持此童子奉上世尊。世尊受已授与父母。即说颂曰。

&nbsp;&nbsp;&nbsp;&nbsp;蜜迹手授我&nbsp;&nbsp;&nbsp;&nbsp;我手授父母

&nbsp;&nbsp;&nbsp;&nbsp;由手相传故&nbsp;&nbsp;&nbsp;&nbsp;应名旷野手


孩儿因此名旷野手。年渐长大。时旷野城未有君主。众人共议。此旷野手童子有大福德。亲蒙世尊之所护念。我等宜可策以为王。尔时世罗苾刍尼。从胜音城将除患大臣女。名曰绀容。付与妙音长者令其养育。年既长成仪容端正。众所爱敬国内无双。时摩揭陀国影胜大王。憍萨罗国胜光大王。憍闪毗国明胜大王。及广严城栗姑毗等。并余贵族咸赍信物各遣使人。来就妙音求绀容女。长者愁恼作如是念。来求女者多是国王。我若不与皆生怨恨容害于我。报绀容曰。今随汝情堪为偶对可自选取。时诸王使并余贵族不期而会。于妙音长者花园中住。时彼长者即以种种上妙衣服无价珠璎。庄饰绀容令乘大象。手执花鬘往众人处。汝所爱乐堪为夫者。当以此花掷彼身上。绀容即便诣众人所问言。旷野手王住在何处。众人指示。女即以花望彼而掷。作如是语。佛于药叉手中所受童子。当为我夫。诸人闻已咸皆四散。妙音长者知女意至。即为严整上妙象马仆使车乘。种种衣服饰以珠璎。礼送绀容往旷野处。夜闇门闭无由得入。权居门下假寐通宵。

尔时世尊。观见旷野手堪应受化。乃至广说。若旷野手与绀容相会者。染爱缠缚于生死中未能出离。无阶圣果。尔时世尊知是事已。即从王舍往旷野城。至彼城隅日光遂没。即于其夜卧牛迹抢地。时旷野手。闻佛世尊来至城外卧牛迹抢中。天既晓已。时旷野手欲礼世尊出城门下。见绀容女车马仆从。问是谁女宿此城门。时绀容女具以来意答旷野手。王闻是事令往宫中。时王诣佛所稽首白言。世尊不审大师。宿在荒田得安隐不。世尊告曰。旷野手于此世间得安隐眠者我为第一。尔时世尊说伽他曰。

&nbsp;&nbsp;&nbsp;&nbsp;能除于罪恶&nbsp;&nbsp;&nbsp;&nbsp;不被欲所系

&nbsp;&nbsp;&nbsp;&nbsp;离染归圆寂&nbsp;&nbsp;&nbsp;&nbsp;彼得安隐眠

&nbsp;&nbsp;&nbsp;&nbsp;能除热恼病&nbsp;&nbsp;&nbsp;&nbsp;一切希望断

&nbsp;&nbsp;&nbsp;&nbsp;其心常寂静&nbsp;&nbsp;&nbsp;&nbsp;彼得安隐眠


尔时世尊。为旷野手种种说法示教利喜。即于座上证不还果。广说如阿笈摩经。礼佛足已从座而去。既还宫已语绀容曰。我舍诸欲更不耽乐。汝虽来至随意去住。无人遮止。绀容曰。我乐住此。愿与佛子为给侍人。时旷野手为佛及僧。于此城外造僧住处。四事供养无所阙少。广说乃至旷野手王遇疾而死。生无热天。既起三心。来诣佛所礼足而坐。世尊告曰。汝旷野手因何业故生无热天。即以伽他答世尊曰。

&nbsp;&nbsp;&nbsp;&nbsp;我由见世尊&nbsp;&nbsp;&nbsp;&nbsp;及得闻正法

&nbsp;&nbsp;&nbsp;&nbsp;供养于僧众&nbsp;&nbsp;&nbsp;&nbsp;曾无厌足心

&nbsp;&nbsp;&nbsp;&nbsp;受行胜人法&nbsp;&nbsp;&nbsp;&nbsp;远离于贪爱

&nbsp;&nbsp;&nbsp;&nbsp;于三事常修&nbsp;&nbsp;&nbsp;&nbsp;故我生无热


时旷野手天子。顶礼佛足忽然不现。时诸苾刍夜见光耀咸皆有疑。晓请世尊曰。彼旷野手。曾作何业才见绀容。从斯已后得不还果。佛告诸苾刍。汝等应听。乃往古昔有大臣子。兄弟二人住居林野。大名手足网鞔。小名无网鞔。大者修得五通。小者就师受学。其师有女。名曰妙容。颜貌端严。年渐长大情希出适。至学生所作如是语。父母令我与汝为妻彼闻不许。其女遂嗔。学生恐怖即便逃走。女寻趁及邀遣为夫。学生固守不随所愿。女便执刀欲斩其首。尔时学生知不免难。即便合掌作如是说。南谟大仙网鞔手足。才归命已仙人应至。即便携去共至山林。于牛迹抢处令其出家。教修胜法证得五通。汝等苾刍往时大兄五通仙者即我身是。彼小弟者即旷野手是。彼妙容者即绀容是。我于往昔见将被害携至山林。令得五通离女怨对。我于今日还令免彼绀容所逼。于生死海得永出离。是故汝等于有漏中速求舍离。

尔时诸苾刍复有疑心。请世尊曰。何因缘故此旷野手才初生已。将与药叉用充饮食。世尊至彼令免厄难。佛告诸苾刍。汝等善听。当为汝说。乃往过去于一城中王好食肉。时有一人。欲求于王以鸡奉献。王得鸡已将付厨人令充羹臛。彼献鸡者素有悲心。便作是念。我今不应进奉活鸡令彼屠割。即持倍价就厨人所求赎而放。遂便生念。此鸡无辜缘我进献几将被杀。此之恶业愿勿受报。我复赎放所有福业。令我来世遭厄难时。得胜大师来相救济。汝等知不。往时献鸡者即旷野手是。由昔愿力今免厄难。如是应知。

尔时旷野手身亡之后。绀容还向憍闪毗妙音长者家。时憍闪毗主邬陀延王。闻绀容女未被男触还来本家。便问大臣妙音共为礼娶。置妙花楼侍女千人令无阙乏。每于日日与金钱一千。其侍人内有女曲脊。因以为名。时曲脊女于日日中。常以千钱买香供给。于香店处共卖香男子密媾私情。将五百钱以充食直。余有五百买香而归。后于异时共卖香男子同心设供。请佛及僧。广说乃至食已听法。既闻法已。即于座上俱获初果。既见谛理即便实用千钱买香持还宫内。绀容夫人见彼涂香多于余日。便问其故。彼曲脊女皆以前事具实白知。是时绀容见其希有。告侍女曰。我身有难无容辄出。汝可日日往世尊所。听妙法已来为我说。彼即往听还至宫中。绀容夫人自居胜座令彼说法。曲脊告曰。听法之仪不应如此。夫人知已为敷胜座。自居卑下请其说法既闻妙法证不还果。时有外道婆罗门。是磨沙国人。名曰无忧。妇名舍利。后生一女。色貌端严人所爱乐。因名无比。年渐长大自作是念。若人与我容仪相似者。当与为妻。尔时世尊。到憍闪毗次行乞还本处。饭食讫住闲林中。时无忧外道来至佛所。观佛容仪无能比者遂作是念。今此丈夫仪容殊特。得与我女为婚对者。岂不乐哉。外道还家告其妻曰。我女得夫仪容相似。可具璎珞共为婚娶。妇便问曰。彼是何人。答曰是沙门乔答摩。妇闻语已说伽他曰。

&nbsp;&nbsp;&nbsp;&nbsp;我曾于国中&nbsp;&nbsp;&nbsp;&nbsp;见大仙乞食

&nbsp;&nbsp;&nbsp;&nbsp;行于不平地&nbsp;&nbsp;&nbsp;&nbsp;随彼足高低

&nbsp;&nbsp;&nbsp;&nbsp;如斯之大人&nbsp;&nbsp;&nbsp;&nbsp;岂念于妻子


时无忧婆罗门。闻斯语已嗔而告曰。

&nbsp;&nbsp;&nbsp;&nbsp;舍利非善征&nbsp;&nbsp;&nbsp;&nbsp;吉祥言恶相

&nbsp;&nbsp;&nbsp;&nbsp;纵彼心精进&nbsp;&nbsp;&nbsp;&nbsp;有大威神力

&nbsp;&nbsp;&nbsp;&nbsp;若见无比女&nbsp;&nbsp;&nbsp;&nbsp;便生爱乐心


作是语已。便以妙衣诸璎珞具庄严其女。父母随从送向佛所。便于路中见佛足迹千辐轮相。无忧见已报其妇曰。此是女夫行处。舍利观见佛迹端严。以颂报曰。

&nbsp;&nbsp;&nbsp;&nbsp;染欲之人迹不正&nbsp;&nbsp;&nbsp;&nbsp;急性多嗔踏地坚

&nbsp;&nbsp;&nbsp;&nbsp;愚痴者迹不分明&nbsp;&nbsp;&nbsp;&nbsp;此是离欲人行处


我观是相定非无比对偶之人。无忧重说初颂报曰。

&nbsp;&nbsp;&nbsp;&nbsp;舍利非善征&nbsp;&nbsp;&nbsp;&nbsp;吉祥言恶相

&nbsp;&nbsp;&nbsp;&nbsp;纵彼千辐具&nbsp;&nbsp;&nbsp;&nbsp;有大威神力

&nbsp;&nbsp;&nbsp;&nbsp;若见无比女&nbsp;&nbsp;&nbsp;&nbsp;便生爱乐心


次复前行见佛世尊卧草褥处。报其妇曰。此是女夫所卧草褥。舍利观见草褥不乱报曰。

&nbsp;&nbsp;&nbsp;&nbsp;染欲人卧多穿穴&nbsp;&nbsp;&nbsp;&nbsp;嗔者卧处草敷坚

&nbsp;&nbsp;&nbsp;&nbsp;愚痴人卧草纵横&nbsp;&nbsp;&nbsp;&nbsp;此是离欲人眠处


我观是相定非女夫之所眠处。宜当旋踵共还故居。无忧重忿报曰。

&nbsp;&nbsp;&nbsp;&nbsp;舍利非善征&nbsp;&nbsp;&nbsp;&nbsp;吉祥言恶相

&nbsp;&nbsp;&nbsp;&nbsp;纵彼草不乱&nbsp;&nbsp;&nbsp;&nbsp;有大威神力

&nbsp;&nbsp;&nbsp;&nbsp;若见无比女&nbsp;&nbsp;&nbsp;&nbsp;便生爱乐心


作是语已便共相将往至佛所。无忧即便说伽他曰。

&nbsp;&nbsp;&nbsp;&nbsp;仁当观此女&nbsp;&nbsp;&nbsp;&nbsp;美貌具庄严

&nbsp;&nbsp;&nbsp;&nbsp;须妻我见授&nbsp;&nbsp;&nbsp;&nbsp;颜容妙相似

&nbsp;&nbsp;&nbsp;&nbsp;犹如十五夜&nbsp;&nbsp;&nbsp;&nbsp;星月共相辉


世尊闻已便作是念。若我与此无比女人作慈愍言者。此女必当别我去时。情生顾恋因此命终。我今宜应现嗔忿相共其父语。作是念已即向无忧说伽他曰。

&nbsp;&nbsp;&nbsp;&nbsp;魔王奉三女&nbsp;&nbsp;&nbsp;&nbsp;端正世无双

&nbsp;&nbsp;&nbsp;&nbsp;璎珞盛庄严&nbsp;&nbsp;&nbsp;&nbsp;我不生欲意

&nbsp;&nbsp;&nbsp;&nbsp;况此卑贱身&nbsp;&nbsp;&nbsp;&nbsp;不净遍充满

&nbsp;&nbsp;&nbsp;&nbsp;令我足指近&nbsp;&nbsp;&nbsp;&nbsp;亦无如是事


时无比女闻是语已心生忿恼。观父低头。于时无忧瞻仰尊颜而说颂曰。

&nbsp;&nbsp;&nbsp;&nbsp;我女容华盛&nbsp;&nbsp;&nbsp;&nbsp;端严无与比

&nbsp;&nbsp;&nbsp;&nbsp;仁今何所为&nbsp;&nbsp;&nbsp;&nbsp;无心相爱念


世尊报曰。

&nbsp;&nbsp;&nbsp;&nbsp;世间愚痴人&nbsp;&nbsp;&nbsp;&nbsp;于境生爱着

&nbsp;&nbsp;&nbsp;&nbsp;若观斯美女&nbsp;&nbsp;&nbsp;&nbsp;遂使心迷倒

&nbsp;&nbsp;&nbsp;&nbsp;我是第七佛&nbsp;&nbsp;&nbsp;&nbsp;获得无上果

&nbsp;&nbsp;&nbsp;&nbsp;如莲出水中&nbsp;&nbsp;&nbsp;&nbsp;不被欲尘污


尔时无忧婆罗门及无比女。闻是语已舍佛而去。时有外道出家老苾刍。去佛不远见无比女。便生染爱请世尊曰。

&nbsp;&nbsp;&nbsp;&nbsp;佛眼遍明朗&nbsp;&nbsp;&nbsp;&nbsp;受斯无比女

&nbsp;&nbsp;&nbsp;&nbsp;与我为妻室&nbsp;&nbsp;&nbsp;&nbsp;随情当受用


佛闻此说默而不答。

时老苾刍染心逼故。复白佛言。

&nbsp;&nbsp;&nbsp;&nbsp;此是佛衣钵&nbsp;&nbsp;&nbsp;&nbsp;锡杖及君持

&nbsp;&nbsp;&nbsp;&nbsp;并戒并相还&nbsp;&nbsp;&nbsp;&nbsp;我今随女去


彼老苾刍即弃衣钵并舍学处。至无忧父所报言。与我无比以充妻室。其父骂之嫌不与语。所愿不遂便欧热血因此命终。时诸苾刍咸皆有疑。请世尊曰。以何因缘将无比女奉上世尊。不为纳受。佛告诸苾刍。非无因缘。汝等当听。乃往古昔有锻师家。唯生一女。年虽长大恃自工巧不嫁与人。然此锻师能以铁针一枚。置于水上而不沉没。时有婆罗门童子妙闲斯技。于一针穴投以七针。浮之水上亦不沉没。时此童子欲伏锻师。诣其门下唱言。我有针卖须者当取。女便出门笑而报曰。

&nbsp;&nbsp;&nbsp;&nbsp;汝是愚痴人&nbsp;&nbsp;&nbsp;&nbsp;或可无心识

&nbsp;&nbsp;&nbsp;&nbsp;今来锻师舍&nbsp;&nbsp;&nbsp;&nbsp;而云我卖针


童子亦笑答曰。

&nbsp;&nbsp;&nbsp;&nbsp;贤首我非痴&nbsp;&nbsp;&nbsp;&nbsp;不是无心识

&nbsp;&nbsp;&nbsp;&nbsp;欲定彼憍慢&nbsp;&nbsp;&nbsp;&nbsp;诣此云卖针

&nbsp;&nbsp;&nbsp;&nbsp;汝父若知我&nbsp;&nbsp;&nbsp;&nbsp;有斯胜技术

&nbsp;&nbsp;&nbsp;&nbsp;必以汝相娉&nbsp;&nbsp;&nbsp;&nbsp;并家所有财


于时锻师闻是语已问童子曰。汝之技术为实为虚。即自浮一针。彼便浮七。于彼童子便生爱乐。遂许其女娉与为妻。童子告曰。我是婆罗门族姓高胜。岂锻师种为伉俪耶。舍之而去。汝等苾刍往时婆罗门者即我身是。锻师者即无忧是。女者即无比是。汝等苾刍我于往时具足烦恼。尚弃其女。况今离欲为无上师而生贪染。如是应知。

时诸苾刍复白佛言。世尊以何因缘老叟苾刍由无比女遂致命终。佛告诸苾刍。汝等善听。此老苾刍。非但今日由无比故自取命终。乃往昔时亦相因故而致命终。于过去时有城。名师子劫。王名师子顶。为大法王。时世丰乐人民炽盛。无诸怨争干戈征罚。谄伪恶人共相侵害。亦无灾横及诸病苦。稻蔗牛羊在处充足。等观兆庶犹如一子。时此城中有一商主。名曰师子。大富多财受用丰足。所有珍货及诸赀产。僮仆佣人无所阙乏。库藏盈溢如毗沙门王。于同类族娶女为妻。虽久共居竟无男女。为求子故祈祷神祇。遍诸天庙山林河沼。及同生天希望后嗣。汝等苾刍。世人皆云由乞求故便获子者。此诚虚妄。斯若是实人皆千子如转轮王。然由三事方有子息。一者父母交会。二者其母身净应合有娠。三者中有现前。商主与子业缘运会。时有一天从胜妙天下。应受贵位托蕴妇胎。若聪慧女人有五别智。一知男子有染心无染心。二知时节。三知从彼人得。四知是男。五知是女。若是男者居在右胁。若是女者居在左胁。时彼人妇禀识聪慧。知胎居右喜告夫曰。商主知不我所怀孕。必是光显宗族。现居右胁。是男不疑。商主闻已即大庆喜作如是语。我从久来常思继嗣。愿得善子绍我家业不坠宗门。我既长养终怀返报。广为惠施福利亲族。我没世后称忆我名而为咒愿。愿我所有尊祖父母。受生之处以福庄严。即置其妻于妙楼观纵意而住。随时凉燠供给所须。常令女医为调饮食。冷热合度六味无差。所不宜者皆不令食。奇妙璎珞以为严饰。譬如天女游欢喜园。乃至未诞以来居止床座足不履地。目不观恶色。耳不听恶声。时经九月便诞一男。颜貌端正见者欢喜。身色如金顶圆若盖。垂手过膝目若青莲。额广眉长鼻高修直。众相圆满人所称叹。经三七日已集诸亲族。商主以儿告诸亲曰。此儿今者当作何字。众共议曰。此是商主师子之儿。可名师子胤。其父以儿授八乳母。二供乳哺二作褓持二为洗沐二共欢戏。此子既为八母供承无所乏少。常以乳酪生酥熟酥醍醐。及余上妙甘美饮食。而用资养。速能长大如莲出池。渐至童年学诸技艺算数书印。取与出纳皆尽其妙。辩说开解智识聪明。于八种术善能瞻相。所谓男女象马宝衣木宅。其父尔时于春夏冬。为造三殿并三苑园。置三婇女。谓上中下。升妙楼观奏诸伎乐而娱乐之。商王师子。于日日中自知家务。日旰忘食。其子见父躬自勤劳白言。日晚何不时食。父便告曰。岂常受乐办家业耶。子闻此语作如是念。我父年尊自知家务。宁得闲纵贪为逸乐。宜自经求以济生业。即白父言。口腹之重须自驰求。坐食父财是事不可。我今欲往入大海中求觅珍宝。父告子曰。汝今不应辛苦自作驰求。今我库藏中多有财物。金银宝货随汝受用。假使日日费用米麦亦不能尽。乃至我存任情取用。我过世后随意经求。子频启父。我欲泛舶暂至宝洲。父见殷勤从其所愿。告言。随汝意去。可于苦事当忍受之。其父即便击鼓宣令。普告城邑远近商客。诸君当知。欲求珍宝者可与商主师子胤同入大海。所在经过不输税直。海中货物并当备办。时有五百商人。闻是告已集商主处共结行期。既知期已各辞父母告别亲知。选择吉辰将诸货物。人担马负随商主去。展转城邑行至海滨。商主遂以五百金钱雇船入海。并觅五人。一能远望。二能鼓棹。三能修船。四能潜泳。五能执柁。于时柁师将欲举帆普告商人曰。大海之中厄难非一。或猛风卒起漂泊山隅。或鲸鳞锯牙穿舶沉没。君等不应于急难时无所凭据。宜将浮物各自防身。时诸商人闻斯告已共相谓曰。大海安危难可预识。我等宜应随柁师语。各求浮物以自防身。或将版木或持皮囊。或浮瓠等俱至舶所。既入大海遇摩竭大鱼碎破船舶。时诸人众各凭浮物出没随波。宿业缘运余命未尽。遇值北风漂泊南岸至赤铜洲。彼有众多鸣鹤罗刹女在此居住。时罗刹女随乐变形。若见破落商人能作美言诈为诱诳。于其城上竖二幢幡。一名庆喜。一名恐畏。此幡若动表吉凶相。商人既至庆喜幡动。诸女议曰。今吉幡动可往海滨。定有赡部洲人漂落至此。即便化作美女容仪。俱行海际彷徉四顾。见有诸人凭托浮物而至于岸。诸女各各化为璎珞庄严其身。持上供具告诸人曰。善来贤首漂泊洪波极受辛苦。宜应就我居宅共解疲劳。时此城内先有漂泊商人。皆收置铁城渐取充食。即便共诸商人相随诣宅。诸女告曰。堂宇衣服诸有所须随意受用。又我无夫。今依汝活。愿为俦匹情无间然。多诸苑园皆可爱乐。又指库藏。此是赡部洲中所须宝物。金银琉璃真珠末尼车渠码瑙珂贝璧玉赤珠右旋。如斯等物亦随意取用。与我欢居勿生疑虑。然此城南不宜辄往。

尔时世尊。告诸苾刍曰。我不见有一事迷醉世间可爱可乐。贪染系缚过女色者。当知女人是能沉溺一切男子。若诸男子见女人时。即便迷闷荒淫失志。于所作事皆忘次绪。胜妙善品不复存心。是故苾刍求解脱者。当勤修习离欲之行。于诸染境作不净观。如是应学。时彼商人便与罗刹女欢娱宴乐积有岁时。皆生一子复生一女。时商主师子胤作如是念。何意诸女于城南路不许人行。我宜候妻中宵睡熟。抽身徐起拔剑南行观其所以。即如所念夜起南行。闻有众人悲啼号叫。而云苦哉赡部洲。痛哉父母兄弟。是时商主闻其声已。便大惊怖身毛皆竖。次更前行见大铁城。高耸牢固周回求觅竟无门户。亦不见有人畜踪迹。于此城北有尸利沙树高出城隅。商主登上见城中人遥问之曰。汝何人哉。号哭于此念赡部洲父母兄弟。彼皆告言。我是赡部洲人入海取宝。当升舶之日恐遭海难。各持版木及以浮囊为护自身。望免其厄。既入大海被摩竭鱼触破我船。控告无路各持囊版随风漂泊。业命未尽吹至南岸。时有众女仪貌殊绝。赍持供养来至我所作如是言。善来贤首我无归趣以汝为夫。所有舍宅衣服饮食。七宝珍奇皆随意用。广说如前。乃至勿生疑虑。仍告我等。于此城南无宜辄往。同居欢宴积有岁时。各于己妻皆生一子复生一女。时彼诸女人见吉幡动。知有赡部洲人舶破而至。即捉我辈随次食之。余未食者置铁城内。当食之时现罗刹像。仪容可畏长爪锯牙[國*瓜]裂人体。餐啖血肉发爪筋骨无有孑遗。乃至渧血堕地以指挑取并土吞之。我次未至处铁城内每日食一。彼诸女者非是人类。皆是罗刹。君等宜应善自防卫。不久亦当还遭此祸。是时商主闻斯语已便大惊怖。告彼人曰。颇有方便仁及我曹免斯苦厄。平安吉达还赡部洲不。彼便告曰。我无方便可得还至赡部洲中重见乡国。何以故。我知业重求脱无缘。我等共念穿铁城下令作孔穴。欲求逃难冀免絷缚。其城即便更宽数倍。复欲踰越而出城遂增高。故知我等无缘得脱。以待命终。君等可有方便得还乡国。商主问曰。其事云何。彼便告曰。我比曾闻。于十五日褒洒陀时。于虚空中有诸天人。作如是语。赡部洲人汝无智慧故守愚痴。于十五日褒洒陀时。不解北行寻求出路。每十五日有天马王。名婆罗诃。从海而出游在岸边。食自然香稻无病充溢有大力势。举首四顾如是三告。谁有欲向彼岸还赡部洲。君等宜应于十五日褒洒陀时。于城北边大海之际至天马所。待马语时即便告言。我等欲归彼岸还赡部洲。愿见提携安隐而去。马所陈语君当奉行。有此方便可还本国。时师子胤商主闻彼说已。深心奉持赞叹希有。即便下树寻路归还依旧而卧。至天晓已诣彼五百商人之所。而告之曰。君等宜可俱集某园。须有筹议。所有妻子并勿随身。时诸商人闻商主语。于一园中并皆俱集。商主即便具以上事普告众人。复更告曰。此等诸女皆是罗刹。君等宜应谨自防护。