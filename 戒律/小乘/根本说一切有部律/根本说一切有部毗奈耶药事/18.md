## 根本说一切有部毗奈耶药事卷第十八

大唐三藏义净奉　制译

诸大弟子及佛自说业报

尔时诸耆宿苾刍。告具寿因缘曰。具寿蜜性。已说业报讫。次至具寿说。于时因缘即说颂曰。

&nbsp;&nbsp;&nbsp;&nbsp;九十一劫时&nbsp;&nbsp;&nbsp;&nbsp;我在亲慧城

&nbsp;&nbsp;&nbsp;&nbsp;见毗钵尸佛&nbsp;&nbsp;&nbsp;&nbsp;欲入大都郭

&nbsp;&nbsp;&nbsp;&nbsp;我既见大悲&nbsp;&nbsp;&nbsp;&nbsp;妙花散于上

&nbsp;&nbsp;&nbsp;&nbsp;花开茎卓竖&nbsp;&nbsp;&nbsp;&nbsp;佛顶上为盖

&nbsp;&nbsp;&nbsp;&nbsp;净心投佛足&nbsp;&nbsp;&nbsp;&nbsp;虔恭头面礼

&nbsp;&nbsp;&nbsp;&nbsp;十指端合掌&nbsp;&nbsp;&nbsp;&nbsp;敬重右围绕

&nbsp;&nbsp;&nbsp;&nbsp;不闻彼佛法&nbsp;&nbsp;&nbsp;&nbsp;亦不受三归

&nbsp;&nbsp;&nbsp;&nbsp;但发清净心&nbsp;&nbsp;&nbsp;&nbsp;随善逝而去

&nbsp;&nbsp;&nbsp;&nbsp;我于毗钵尸&nbsp;&nbsp;&nbsp;&nbsp;作斯善业故

&nbsp;&nbsp;&nbsp;&nbsp;经九十一劫&nbsp;&nbsp;&nbsp;&nbsp;不曾生恶趣

&nbsp;&nbsp;&nbsp;&nbsp;常受大天身&nbsp;&nbsp;&nbsp;&nbsp;恒受胜天乐

&nbsp;&nbsp;&nbsp;&nbsp;多生于人趣&nbsp;&nbsp;&nbsp;&nbsp;大富多财宝

&nbsp;&nbsp;&nbsp;&nbsp;此是最后受&nbsp;&nbsp;&nbsp;&nbsp;今得为人身

&nbsp;&nbsp;&nbsp;&nbsp;生大净行族&nbsp;&nbsp;&nbsp;&nbsp;大富具多财

&nbsp;&nbsp;&nbsp;&nbsp;披其秘典趣&nbsp;&nbsp;&nbsp;&nbsp;文义及占相

&nbsp;&nbsp;&nbsp;&nbsp;章句皆通了&nbsp;&nbsp;&nbsp;&nbsp;及大人相好

&nbsp;&nbsp;&nbsp;&nbsp;于其净行林&nbsp;&nbsp;&nbsp;&nbsp;教授五百人

&nbsp;&nbsp;&nbsp;&nbsp;婆罗门众围&nbsp;&nbsp;&nbsp;&nbsp;出城归林薮

&nbsp;&nbsp;&nbsp;&nbsp;时我见世尊&nbsp;&nbsp;&nbsp;&nbsp;苾刍众围绕

&nbsp;&nbsp;&nbsp;&nbsp;精进甚勇猛&nbsp;&nbsp;&nbsp;&nbsp;来入摩揭陀

&nbsp;&nbsp;&nbsp;&nbsp;既见大悲士&nbsp;&nbsp;&nbsp;&nbsp;情便生净信

&nbsp;&nbsp;&nbsp;&nbsp;由斯因缘故&nbsp;&nbsp;&nbsp;&nbsp;得知其胜相

&nbsp;&nbsp;&nbsp;&nbsp;既出见世父&nbsp;&nbsp;&nbsp;&nbsp;备足诸妙相

&nbsp;&nbsp;&nbsp;&nbsp;三十二端严&nbsp;&nbsp;&nbsp;&nbsp;八十诸好饰

&nbsp;&nbsp;&nbsp;&nbsp;见此端严相&nbsp;&nbsp;&nbsp;&nbsp;虔诚顶礼足

&nbsp;&nbsp;&nbsp;&nbsp;恭敬合掌立&nbsp;&nbsp;&nbsp;&nbsp;赞叹大导师

&nbsp;&nbsp;&nbsp;&nbsp;相论所言者&nbsp;&nbsp;&nbsp;&nbsp;唯仁得具备

&nbsp;&nbsp;&nbsp;&nbsp;必定是大师&nbsp;&nbsp;&nbsp;&nbsp;世间无与等

&nbsp;&nbsp;&nbsp;&nbsp;胜梵过帝释&nbsp;&nbsp;&nbsp;&nbsp;更无有双者

&nbsp;&nbsp;&nbsp;&nbsp;超日越地神&nbsp;&nbsp;&nbsp;&nbsp;十方界无比

&nbsp;&nbsp;&nbsp;&nbsp;不见过佛者&nbsp;&nbsp;&nbsp;&nbsp;岂能相比类

&nbsp;&nbsp;&nbsp;&nbsp;天上及人间&nbsp;&nbsp;&nbsp;&nbsp;为大摧魔将

&nbsp;&nbsp;&nbsp;&nbsp;无怙中为依&nbsp;&nbsp;&nbsp;&nbsp;无导中为导

&nbsp;&nbsp;&nbsp;&nbsp;我愿作声闻&nbsp;&nbsp;&nbsp;&nbsp;我希依奉教

&nbsp;&nbsp;&nbsp;&nbsp;赫奕金色臂&nbsp;&nbsp;&nbsp;&nbsp;百福庄严相

&nbsp;&nbsp;&nbsp;&nbsp;世父舒垂下&nbsp;&nbsp;&nbsp;&nbsp;摩我于顶上

&nbsp;&nbsp;&nbsp;&nbsp;蒙告汝心净&nbsp;&nbsp;&nbsp;&nbsp;多获诸胜利

&nbsp;&nbsp;&nbsp;&nbsp;能发净心施&nbsp;&nbsp;&nbsp;&nbsp;其福无边限

&nbsp;&nbsp;&nbsp;&nbsp;于无上福田&nbsp;&nbsp;&nbsp;&nbsp;能生净妙意

&nbsp;&nbsp;&nbsp;&nbsp;良田下种已&nbsp;&nbsp;&nbsp;&nbsp;摩纳婆皆办

&nbsp;&nbsp;&nbsp;&nbsp;永断无利趣&nbsp;&nbsp;&nbsp;&nbsp;不有恶道怖

&nbsp;&nbsp;&nbsp;&nbsp;得开甘露门&nbsp;&nbsp;&nbsp;&nbsp;所爱悉成就

&nbsp;&nbsp;&nbsp;&nbsp;必若乐出家&nbsp;&nbsp;&nbsp;&nbsp;随意而来作

&nbsp;&nbsp;&nbsp;&nbsp;急宜弃须发&nbsp;&nbsp;&nbsp;&nbsp;可置婆罗门

&nbsp;&nbsp;&nbsp;&nbsp;既闻佛法音&nbsp;&nbsp;&nbsp;&nbsp;遍告诸门徒

&nbsp;&nbsp;&nbsp;&nbsp;门徒启告我&nbsp;&nbsp;&nbsp;&nbsp;为秃沙门耶

&nbsp;&nbsp;&nbsp;&nbsp;云何舍白净&nbsp;&nbsp;&nbsp;&nbsp;而取于黑处

&nbsp;&nbsp;&nbsp;&nbsp;弃其胜妙族&nbsp;&nbsp;&nbsp;&nbsp;欲习卑贱类

&nbsp;&nbsp;&nbsp;&nbsp;婆罗门种类&nbsp;&nbsp;&nbsp;&nbsp;世间最超越

&nbsp;&nbsp;&nbsp;&nbsp;梵王从胸口&nbsp;&nbsp;&nbsp;&nbsp;化出婆罗门

&nbsp;&nbsp;&nbsp;&nbsp;汝等无开觉&nbsp;&nbsp;&nbsp;&nbsp;汝等无所知

&nbsp;&nbsp;&nbsp;&nbsp;汝所习学教&nbsp;&nbsp;&nbsp;&nbsp;唯我善能咏

&nbsp;&nbsp;&nbsp;&nbsp;如我所明解&nbsp;&nbsp;&nbsp;&nbsp;文义说无穷

&nbsp;&nbsp;&nbsp;&nbsp;我随解应作&nbsp;&nbsp;&nbsp;&nbsp;汝等随缘散

&nbsp;&nbsp;&nbsp;&nbsp;若无有所须&nbsp;&nbsp;&nbsp;&nbsp;各随其意乐

&nbsp;&nbsp;&nbsp;&nbsp;我更不为师&nbsp;&nbsp;&nbsp;&nbsp;亦不复教示

&nbsp;&nbsp;&nbsp;&nbsp;时此诸门徒&nbsp;&nbsp;&nbsp;&nbsp;泣泪向前来

&nbsp;&nbsp;&nbsp;&nbsp;悲涕皆忧恼&nbsp;&nbsp;&nbsp;&nbsp;随便四散去

&nbsp;&nbsp;&nbsp;&nbsp;大悲静寂士&nbsp;&nbsp;&nbsp;&nbsp;善言慰告我

&nbsp;&nbsp;&nbsp;&nbsp;可来善苾刍&nbsp;&nbsp;&nbsp;&nbsp;我即具近圆

&nbsp;&nbsp;&nbsp;&nbsp;发正清净心&nbsp;&nbsp;&nbsp;&nbsp;舍俗而出家

&nbsp;&nbsp;&nbsp;&nbsp;备诸大神通&nbsp;&nbsp;&nbsp;&nbsp;所作已成办

&nbsp;&nbsp;&nbsp;&nbsp;我今观先业&nbsp;&nbsp;&nbsp;&nbsp;天眼悉明净

&nbsp;&nbsp;&nbsp;&nbsp;知生及死相&nbsp;&nbsp;&nbsp;&nbsp;所曾受身处

&nbsp;&nbsp;&nbsp;&nbsp;证神通竟者&nbsp;&nbsp;&nbsp;&nbsp;竭有漏际者

&nbsp;&nbsp;&nbsp;&nbsp;于无热恼池&nbsp;&nbsp;&nbsp;&nbsp;说斯先业报

尔时诸耆宿苾刍。告尊者憍陈如言。具寿因缘。已说业报竟。次至尊者说。于时憍陈如即说颂曰。

&nbsp;&nbsp;&nbsp;&nbsp;乃往过去世&nbsp;&nbsp;&nbsp;&nbsp;迦摄佛灭后

&nbsp;&nbsp;&nbsp;&nbsp;见诸声闻众&nbsp;&nbsp;&nbsp;&nbsp;共集作是议

&nbsp;&nbsp;&nbsp;&nbsp;大悲迦摄波&nbsp;&nbsp;&nbsp;&nbsp;应为后涅槃

&nbsp;&nbsp;&nbsp;&nbsp;出家者甚少&nbsp;&nbsp;&nbsp;&nbsp;正法不彰明

&nbsp;&nbsp;&nbsp;&nbsp;我等所闻法&nbsp;&nbsp;&nbsp;&nbsp;互相而教示

&nbsp;&nbsp;&nbsp;&nbsp;精进不放逸&nbsp;&nbsp;&nbsp;&nbsp;于佛教勤修

&nbsp;&nbsp;&nbsp;&nbsp;共登于山上&nbsp;&nbsp;&nbsp;&nbsp;布草以为座

&nbsp;&nbsp;&nbsp;&nbsp;各要漏不断&nbsp;&nbsp;&nbsp;&nbsp;不从座而起

&nbsp;&nbsp;&nbsp;&nbsp;由怀精进故&nbsp;&nbsp;&nbsp;&nbsp;不惜其身命

&nbsp;&nbsp;&nbsp;&nbsp;六人证神通&nbsp;&nbsp;&nbsp;&nbsp;便入于涅槃

&nbsp;&nbsp;&nbsp;&nbsp;我第七根劣&nbsp;&nbsp;&nbsp;&nbsp;不能断诸漏

&nbsp;&nbsp;&nbsp;&nbsp;有法相应心&nbsp;&nbsp;&nbsp;&nbsp;处凡而命过

&nbsp;&nbsp;&nbsp;&nbsp;由法相应住&nbsp;&nbsp;&nbsp;&nbsp;不舍精进念

&nbsp;&nbsp;&nbsp;&nbsp;便得生天上&nbsp;&nbsp;&nbsp;&nbsp;于睹史多宫

&nbsp;&nbsp;&nbsp;&nbsp;遂见释师子&nbsp;&nbsp;&nbsp;&nbsp;牟尼大菩萨

&nbsp;&nbsp;&nbsp;&nbsp;与诸天说法&nbsp;&nbsp;&nbsp;&nbsp;致令得开觉

&nbsp;&nbsp;&nbsp;&nbsp;我闻彼说法&nbsp;&nbsp;&nbsp;&nbsp;一心而听受

&nbsp;&nbsp;&nbsp;&nbsp;深乐其正法&nbsp;&nbsp;&nbsp;&nbsp;无心暂舍离

&nbsp;&nbsp;&nbsp;&nbsp;天上业报尽&nbsp;&nbsp;&nbsp;&nbsp;下生劫比罗

&nbsp;&nbsp;&nbsp;&nbsp;为憍陈如姓&nbsp;&nbsp;&nbsp;&nbsp;净行豪族中

&nbsp;&nbsp;&nbsp;&nbsp;净饭大王子&nbsp;&nbsp;&nbsp;&nbsp;备名称菩萨

&nbsp;&nbsp;&nbsp;&nbsp;信心舍国出&nbsp;&nbsp;&nbsp;&nbsp;苦行于林薮

&nbsp;&nbsp;&nbsp;&nbsp;最君大净饭&nbsp;&nbsp;&nbsp;&nbsp;敕我如是语

&nbsp;&nbsp;&nbsp;&nbsp;可去而出家&nbsp;&nbsp;&nbsp;&nbsp;供承其太子

&nbsp;&nbsp;&nbsp;&nbsp;我以清净心&nbsp;&nbsp;&nbsp;&nbsp;即供承菩萨

&nbsp;&nbsp;&nbsp;&nbsp;将非证圣道&nbsp;&nbsp;&nbsp;&nbsp;厌舍而方去

&nbsp;&nbsp;&nbsp;&nbsp;释迦大牟尼&nbsp;&nbsp;&nbsp;&nbsp;正转法轮时

&nbsp;&nbsp;&nbsp;&nbsp;于此诸妙法&nbsp;&nbsp;&nbsp;&nbsp;最初我证悟

&nbsp;&nbsp;&nbsp;&nbsp;迦摄波佛教&nbsp;&nbsp;&nbsp;&nbsp;出家修梵行

&nbsp;&nbsp;&nbsp;&nbsp;今得逢正觉&nbsp;&nbsp;&nbsp;&nbsp;证获于无漏

&nbsp;&nbsp;&nbsp;&nbsp;憍陈如苾刍&nbsp;&nbsp;&nbsp;&nbsp;对大僧伽众

&nbsp;&nbsp;&nbsp;&nbsp;于无热恼池&nbsp;&nbsp;&nbsp;&nbsp;说斯先业报

尔时诸耆宿苾刍。复告具寿邬波离曰。尊者憍陈如。已说业报。次至具寿说。于时邬波离即说颂曰。

&nbsp;&nbsp;&nbsp;&nbsp;乃于往昔时&nbsp;&nbsp;&nbsp;&nbsp;波罗痆斯都

&nbsp;&nbsp;&nbsp;&nbsp;有王名梵授&nbsp;&nbsp;&nbsp;&nbsp;我为常供承

&nbsp;&nbsp;&nbsp;&nbsp;净饰王髭发&nbsp;&nbsp;&nbsp;&nbsp;种种使端严

&nbsp;&nbsp;&nbsp;&nbsp;衣服皆相类&nbsp;&nbsp;&nbsp;&nbsp;熏香而奉持

&nbsp;&nbsp;&nbsp;&nbsp;怀悲敬重心&nbsp;&nbsp;&nbsp;&nbsp;奉事于大王

&nbsp;&nbsp;&nbsp;&nbsp;含喜于王处&nbsp;&nbsp;&nbsp;&nbsp;说未曾闻颂

&nbsp;&nbsp;&nbsp;&nbsp;欲是极少味&nbsp;&nbsp;&nbsp;&nbsp;而为罪根本

&nbsp;&nbsp;&nbsp;&nbsp;忧苦皆缘此&nbsp;&nbsp;&nbsp;&nbsp;安乐无由得

&nbsp;&nbsp;&nbsp;&nbsp;若出家舍欲&nbsp;&nbsp;&nbsp;&nbsp;得闻未曾闻

&nbsp;&nbsp;&nbsp;&nbsp;臣今情慕极&nbsp;&nbsp;&nbsp;&nbsp;愿王听舍俗

&nbsp;&nbsp;&nbsp;&nbsp;时王告我曰&nbsp;&nbsp;&nbsp;&nbsp;卿若能决定

&nbsp;&nbsp;&nbsp;&nbsp;出家后见我&nbsp;&nbsp;&nbsp;&nbsp;即许卿舍俗

&nbsp;&nbsp;&nbsp;&nbsp;我启大王言&nbsp;&nbsp;&nbsp;&nbsp;审知决定意

&nbsp;&nbsp;&nbsp;&nbsp;愿王悉臣心&nbsp;&nbsp;&nbsp;&nbsp;出家后来见

&nbsp;&nbsp;&nbsp;&nbsp;既蒙王听许&nbsp;&nbsp;&nbsp;&nbsp;便诣于林薮

&nbsp;&nbsp;&nbsp;&nbsp;怀直不谄心&nbsp;&nbsp;&nbsp;&nbsp;舍俗而出家

&nbsp;&nbsp;&nbsp;&nbsp;随其力出家&nbsp;&nbsp;&nbsp;&nbsp;得至于离欲

&nbsp;&nbsp;&nbsp;&nbsp;修习四静虑&nbsp;&nbsp;&nbsp;&nbsp;勤念不放逸

&nbsp;&nbsp;&nbsp;&nbsp;此王在世时&nbsp;&nbsp;&nbsp;&nbsp;我名殑波罗

&nbsp;&nbsp;&nbsp;&nbsp;具大尊贵德&nbsp;&nbsp;&nbsp;&nbsp;人众咸恭敬

&nbsp;&nbsp;&nbsp;&nbsp;又以正直心&nbsp;&nbsp;&nbsp;&nbsp;诣师所顶礼

&nbsp;&nbsp;&nbsp;&nbsp;一边而胡跪&nbsp;&nbsp;&nbsp;&nbsp;合掌如是白

&nbsp;&nbsp;&nbsp;&nbsp;亲教师存念&nbsp;&nbsp;&nbsp;&nbsp;证我有未闻

&nbsp;&nbsp;&nbsp;&nbsp;须往梵授处&nbsp;&nbsp;&nbsp;&nbsp;现身令正见

&nbsp;&nbsp;&nbsp;&nbsp;师告我听诣&nbsp;&nbsp;&nbsp;&nbsp;波罗痆斯城

&nbsp;&nbsp;&nbsp;&nbsp;可存决定信&nbsp;&nbsp;&nbsp;&nbsp;勿得招虚妄

&nbsp;&nbsp;&nbsp;&nbsp;我今听许汝&nbsp;&nbsp;&nbsp;&nbsp;汝当随我语

&nbsp;&nbsp;&nbsp;&nbsp;令其王中最&nbsp;&nbsp;&nbsp;&nbsp;兴发清净心

&nbsp;&nbsp;&nbsp;&nbsp;蒙师正直许&nbsp;&nbsp;&nbsp;&nbsp;我即右旋绕

&nbsp;&nbsp;&nbsp;&nbsp;奉辞随渐进&nbsp;&nbsp;&nbsp;&nbsp;诣波罗痆斯

&nbsp;&nbsp;&nbsp;&nbsp;梵授王闻至&nbsp;&nbsp;&nbsp;&nbsp;亲来于我处

&nbsp;&nbsp;&nbsp;&nbsp;及由王威德&nbsp;&nbsp;&nbsp;&nbsp;诸天亦随来

&nbsp;&nbsp;&nbsp;&nbsp;王从车而下&nbsp;&nbsp;&nbsp;&nbsp;敬心顶礼我

&nbsp;&nbsp;&nbsp;&nbsp;虔仰极尊重&nbsp;&nbsp;&nbsp;&nbsp;合掌一边坐

&nbsp;&nbsp;&nbsp;&nbsp;我即为说法&nbsp;&nbsp;&nbsp;&nbsp;令其断诸欲

&nbsp;&nbsp;&nbsp;&nbsp;王闻深钦敬&nbsp;&nbsp;&nbsp;&nbsp;顿舍诸欲事

&nbsp;&nbsp;&nbsp;&nbsp;便发猛利心&nbsp;&nbsp;&nbsp;&nbsp;复作如是言

&nbsp;&nbsp;&nbsp;&nbsp;我今求出家&nbsp;&nbsp;&nbsp;&nbsp;不乐诸欲事

&nbsp;&nbsp;&nbsp;&nbsp;我告王可来&nbsp;&nbsp;&nbsp;&nbsp;诣于净林薮

&nbsp;&nbsp;&nbsp;&nbsp;亲近大仙所&nbsp;&nbsp;&nbsp;&nbsp;而为作出家

&nbsp;&nbsp;&nbsp;&nbsp;王便册长子&nbsp;&nbsp;&nbsp;&nbsp;绍继其国位

&nbsp;&nbsp;&nbsp;&nbsp;此大最胜王&nbsp;&nbsp;&nbsp;&nbsp;舍国归出家

&nbsp;&nbsp;&nbsp;&nbsp;王与妃宫婇&nbsp;&nbsp;&nbsp;&nbsp;臣佐及宗亲

&nbsp;&nbsp;&nbsp;&nbsp;大众皆围绕&nbsp;&nbsp;&nbsp;&nbsp;诣求出家处

&nbsp;&nbsp;&nbsp;&nbsp;王以正直心&nbsp;&nbsp;&nbsp;&nbsp;顶礼诸仙足

&nbsp;&nbsp;&nbsp;&nbsp;合掌求请遍&nbsp;&nbsp;&nbsp;&nbsp;愿与为出家

&nbsp;&nbsp;&nbsp;&nbsp;与王剃须发&nbsp;&nbsp;&nbsp;&nbsp;身披袈裟服

&nbsp;&nbsp;&nbsp;&nbsp;无量百千众&nbsp;&nbsp;&nbsp;&nbsp;皆舍俗出家

&nbsp;&nbsp;&nbsp;&nbsp;我求正直心&nbsp;&nbsp;&nbsp;&nbsp;演说清妙法

&nbsp;&nbsp;&nbsp;&nbsp;令使诸闻者&nbsp;&nbsp;&nbsp;&nbsp;得生四静虑

&nbsp;&nbsp;&nbsp;&nbsp;我以怀慈念&nbsp;&nbsp;&nbsp;&nbsp;恭敬大王故

&nbsp;&nbsp;&nbsp;&nbsp;命尽临终时&nbsp;&nbsp;&nbsp;&nbsp;生无边光天

&nbsp;&nbsp;&nbsp;&nbsp;于彼天舍报&nbsp;&nbsp;&nbsp;&nbsp;生来于此处

&nbsp;&nbsp;&nbsp;&nbsp;凡所生生处&nbsp;&nbsp;&nbsp;&nbsp;大富多财宝

&nbsp;&nbsp;&nbsp;&nbsp;天上及人间&nbsp;&nbsp;&nbsp;&nbsp;常受胜妙乐

&nbsp;&nbsp;&nbsp;&nbsp;此为最后时&nbsp;&nbsp;&nbsp;&nbsp;斯是最后身

&nbsp;&nbsp;&nbsp;&nbsp;生劫比罗城&nbsp;&nbsp;&nbsp;&nbsp;释迦豪族中

&nbsp;&nbsp;&nbsp;&nbsp;常知所进趣&nbsp;&nbsp;&nbsp;&nbsp;恒为侍释迦

&nbsp;&nbsp;&nbsp;&nbsp;声闻释迦子&nbsp;&nbsp;&nbsp;&nbsp;我为作承事

&nbsp;&nbsp;&nbsp;&nbsp;由大王威德&nbsp;&nbsp;&nbsp;&nbsp;而得为出家

&nbsp;&nbsp;&nbsp;&nbsp;我与剃须发&nbsp;&nbsp;&nbsp;&nbsp;作如是白言

&nbsp;&nbsp;&nbsp;&nbsp;圣者不相济&nbsp;&nbsp;&nbsp;&nbsp;我当云何活

&nbsp;&nbsp;&nbsp;&nbsp;所有严璎珞&nbsp;&nbsp;&nbsp;&nbsp;及诸上妙服

&nbsp;&nbsp;&nbsp;&nbsp;告言今与汝&nbsp;&nbsp;&nbsp;&nbsp;用充为活命

&nbsp;&nbsp;&nbsp;&nbsp;我见多珍宝&nbsp;&nbsp;&nbsp;&nbsp;心生大追悔

&nbsp;&nbsp;&nbsp;&nbsp;宜皆尽舍置&nbsp;&nbsp;&nbsp;&nbsp;乐求为出家

&nbsp;&nbsp;&nbsp;&nbsp;我今贫困苦&nbsp;&nbsp;&nbsp;&nbsp;持此多珍宝

&nbsp;&nbsp;&nbsp;&nbsp;若有知闻者&nbsp;&nbsp;&nbsp;&nbsp;必来而害我

&nbsp;&nbsp;&nbsp;&nbsp;可留已调度&nbsp;&nbsp;&nbsp;&nbsp;及此诸珍宝

&nbsp;&nbsp;&nbsp;&nbsp;即挂于树上&nbsp;&nbsp;&nbsp;&nbsp;亦求为出家

&nbsp;&nbsp;&nbsp;&nbsp;释迦诸王子&nbsp;&nbsp;&nbsp;&nbsp;闻我如是说

&nbsp;&nbsp;&nbsp;&nbsp;令我先出家&nbsp;&nbsp;&nbsp;&nbsp;悉皆礼我足

&nbsp;&nbsp;&nbsp;&nbsp;佛哀愍我故&nbsp;&nbsp;&nbsp;&nbsp;告善来苾刍

&nbsp;&nbsp;&nbsp;&nbsp;我既出家后&nbsp;&nbsp;&nbsp;&nbsp;然度诸王族

&nbsp;&nbsp;&nbsp;&nbsp;彼众礼我足&nbsp;&nbsp;&nbsp;&nbsp;顿摧于我慢

&nbsp;&nbsp;&nbsp;&nbsp;既调为出家&nbsp;&nbsp;&nbsp;&nbsp;证得六神通

&nbsp;&nbsp;&nbsp;&nbsp;六通阿罗汉&nbsp;&nbsp;&nbsp;&nbsp;超际于彼岸

&nbsp;&nbsp;&nbsp;&nbsp;蒙佛记于我&nbsp;&nbsp;&nbsp;&nbsp;持律为第一

&nbsp;&nbsp;&nbsp;&nbsp;邬波离苾刍&nbsp;&nbsp;&nbsp;&nbsp;对诸僧伽众

&nbsp;&nbsp;&nbsp;&nbsp;于无热恼池&nbsp;&nbsp;&nbsp;&nbsp;说斯先业报

&nbsp;&nbsp;&nbsp;&nbsp;于时大导师&nbsp;&nbsp;&nbsp;&nbsp;告尊者为光

&nbsp;&nbsp;&nbsp;&nbsp;可说先业报&nbsp;&nbsp;&nbsp;&nbsp;曾受诸善恶

&nbsp;&nbsp;&nbsp;&nbsp;彼闻佛音告&nbsp;&nbsp;&nbsp;&nbsp;即忆先业事

&nbsp;&nbsp;&nbsp;&nbsp;白言对佛前&nbsp;&nbsp;&nbsp;&nbsp;今说诸果报

&nbsp;&nbsp;&nbsp;&nbsp;昔在莲花上&nbsp;&nbsp;&nbsp;&nbsp;救世最胜尊

&nbsp;&nbsp;&nbsp;&nbsp;有塔在旷林&nbsp;&nbsp;&nbsp;&nbsp;多饶诸恶兽

&nbsp;&nbsp;&nbsp;&nbsp;无人能往彼&nbsp;&nbsp;&nbsp;&nbsp;恭敬申供养

&nbsp;&nbsp;&nbsp;&nbsp;在彼侧近人&nbsp;&nbsp;&nbsp;&nbsp;不知罪福报

&nbsp;&nbsp;&nbsp;&nbsp;我即诣塔所&nbsp;&nbsp;&nbsp;&nbsp;净除诸草木

&nbsp;&nbsp;&nbsp;&nbsp;持[打-丁 彗]遍洒扫&nbsp;&nbsp;&nbsp;&nbsp;悉使周严饰


&nbsp;&nbsp;&nbsp;&nbsp;虔恭礼八方&nbsp;&nbsp;&nbsp;&nbsp;敬重已便回

&nbsp;&nbsp;&nbsp;&nbsp;由斯善根故&nbsp;&nbsp;&nbsp;&nbsp;得生于天上

&nbsp;&nbsp;&nbsp;&nbsp;于三十三天&nbsp;&nbsp;&nbsp;&nbsp;受诸胜欲乐

&nbsp;&nbsp;&nbsp;&nbsp;经三十六返&nbsp;&nbsp;&nbsp;&nbsp;而得为天王

&nbsp;&nbsp;&nbsp;&nbsp;我所住天宫&nbsp;&nbsp;&nbsp;&nbsp;常为金赫耀

&nbsp;&nbsp;&nbsp;&nbsp;广有三十六&nbsp;&nbsp;&nbsp;&nbsp;长六十缮那

&nbsp;&nbsp;&nbsp;&nbsp;我复有希奇&nbsp;&nbsp;&nbsp;&nbsp;严净佛塔故

&nbsp;&nbsp;&nbsp;&nbsp;下生于人趣&nbsp;&nbsp;&nbsp;&nbsp;七返为人主

&nbsp;&nbsp;&nbsp;&nbsp;我复有希奇&nbsp;&nbsp;&nbsp;&nbsp;严净佛塔故

&nbsp;&nbsp;&nbsp;&nbsp;曾所受生处&nbsp;&nbsp;&nbsp;&nbsp;身有金光耀

&nbsp;&nbsp;&nbsp;&nbsp;我复有希奇&nbsp;&nbsp;&nbsp;&nbsp;严净佛塔故

&nbsp;&nbsp;&nbsp;&nbsp;恒生婆罗门&nbsp;&nbsp;&nbsp;&nbsp;刹帝利豪族

&nbsp;&nbsp;&nbsp;&nbsp;我复有希奇&nbsp;&nbsp;&nbsp;&nbsp;严净佛塔故

&nbsp;&nbsp;&nbsp;&nbsp;随意乘车舆&nbsp;&nbsp;&nbsp;&nbsp;象马不步行

&nbsp;&nbsp;&nbsp;&nbsp;我复有希奇&nbsp;&nbsp;&nbsp;&nbsp;严净佛塔故

&nbsp;&nbsp;&nbsp;&nbsp;若践荆棘林&nbsp;&nbsp;&nbsp;&nbsp;自然皆屏息

&nbsp;&nbsp;&nbsp;&nbsp;我复有希奇&nbsp;&nbsp;&nbsp;&nbsp;严净佛塔故

&nbsp;&nbsp;&nbsp;&nbsp;不曾遭疾患&nbsp;&nbsp;&nbsp;&nbsp;亦无诸撗恼

&nbsp;&nbsp;&nbsp;&nbsp;我复有希奇&nbsp;&nbsp;&nbsp;&nbsp;严净佛塔故

&nbsp;&nbsp;&nbsp;&nbsp;凡所游行处&nbsp;&nbsp;&nbsp;&nbsp;吉祥相皆现

&nbsp;&nbsp;&nbsp;&nbsp;我复有希奇&nbsp;&nbsp;&nbsp;&nbsp;严净佛塔故

&nbsp;&nbsp;&nbsp;&nbsp;常得尊胜贵&nbsp;&nbsp;&nbsp;&nbsp;敬事如大天

&nbsp;&nbsp;&nbsp;&nbsp;我复有希奇&nbsp;&nbsp;&nbsp;&nbsp;严净佛塔故

&nbsp;&nbsp;&nbsp;&nbsp;不曾身有苦&nbsp;&nbsp;&nbsp;&nbsp;及余诸少恼

&nbsp;&nbsp;&nbsp;&nbsp;佛法无瑕秽&nbsp;&nbsp;&nbsp;&nbsp;如是不思议

&nbsp;&nbsp;&nbsp;&nbsp;净心获大果&nbsp;&nbsp;&nbsp;&nbsp;亦复不思议

&nbsp;&nbsp;&nbsp;&nbsp;若求胜妙乐&nbsp;&nbsp;&nbsp;&nbsp;尽除生死者

&nbsp;&nbsp;&nbsp;&nbsp;应敬如来塔&nbsp;&nbsp;&nbsp;&nbsp;奉事无上尊

&nbsp;&nbsp;&nbsp;&nbsp;大德是我念&nbsp;&nbsp;&nbsp;&nbsp;先世为善业

&nbsp;&nbsp;&nbsp;&nbsp;得受其果报&nbsp;&nbsp;&nbsp;&nbsp;甚深有爱乐

&nbsp;&nbsp;&nbsp;&nbsp;此为光苾刍&nbsp;&nbsp;&nbsp;&nbsp;对大僧伽众

&nbsp;&nbsp;&nbsp;&nbsp;于无热恼池&nbsp;&nbsp;&nbsp;&nbsp;说斯先业报

尔时诸耆宿苾刍。告具寿奎宿曰。具寿为光。已说业报讫。次至具寿说。于时奎宿即说颂曰。

&nbsp;&nbsp;&nbsp;&nbsp;大德我思念&nbsp;&nbsp;&nbsp;&nbsp;过去俱胝劫

&nbsp;&nbsp;&nbsp;&nbsp;于一切超佛&nbsp;&nbsp;&nbsp;&nbsp;而为善品业

&nbsp;&nbsp;&nbsp;&nbsp;时佛无上尊&nbsp;&nbsp;&nbsp;&nbsp;无边百千亿

&nbsp;&nbsp;&nbsp;&nbsp;声闻众围绕&nbsp;&nbsp;&nbsp;&nbsp;欲入大王都

&nbsp;&nbsp;&nbsp;&nbsp;我从余村落&nbsp;&nbsp;&nbsp;&nbsp;缘事至其处

&nbsp;&nbsp;&nbsp;&nbsp;遂见等正觉&nbsp;&nbsp;&nbsp;&nbsp;具三十二相

&nbsp;&nbsp;&nbsp;&nbsp;如月与日照&nbsp;&nbsp;&nbsp;&nbsp;如火电冥光

&nbsp;&nbsp;&nbsp;&nbsp;映蔽诸光辉&nbsp;&nbsp;&nbsp;&nbsp;佛光最超耀

&nbsp;&nbsp;&nbsp;&nbsp;我常未睹此&nbsp;&nbsp;&nbsp;&nbsp;如然大火聚

&nbsp;&nbsp;&nbsp;&nbsp;又见彼佛前&nbsp;&nbsp;&nbsp;&nbsp;有一婆罗门

&nbsp;&nbsp;&nbsp;&nbsp;我即咨问彼&nbsp;&nbsp;&nbsp;&nbsp;报言佛导师

&nbsp;&nbsp;&nbsp;&nbsp;人天无伦匹&nbsp;&nbsp;&nbsp;&nbsp;无与等正觉

&nbsp;&nbsp;&nbsp;&nbsp;既闻佛音告&nbsp;&nbsp;&nbsp;&nbsp;心生净欣乐

&nbsp;&nbsp;&nbsp;&nbsp;深爱其颜仪&nbsp;&nbsp;&nbsp;&nbsp;遍体得安乐

&nbsp;&nbsp;&nbsp;&nbsp;复闻天乐音&nbsp;&nbsp;&nbsp;&nbsp;非人赞颂声

&nbsp;&nbsp;&nbsp;&nbsp;天雨末香花&nbsp;&nbsp;&nbsp;&nbsp;雨此上胜城

&nbsp;&nbsp;&nbsp;&nbsp;有散青莲花&nbsp;&nbsp;&nbsp;&nbsp;有雨赡博迦

&nbsp;&nbsp;&nbsp;&nbsp;或以旃檀末&nbsp;&nbsp;&nbsp;&nbsp;或有但合掌

&nbsp;&nbsp;&nbsp;&nbsp;诸天在空中&nbsp;&nbsp;&nbsp;&nbsp;虔恭上旋绕

&nbsp;&nbsp;&nbsp;&nbsp;情生深爱仰&nbsp;&nbsp;&nbsp;&nbsp;遍礼喜盈溢

&nbsp;&nbsp;&nbsp;&nbsp;为求香鬘故&nbsp;&nbsp;&nbsp;&nbsp;四散而驰觅

&nbsp;&nbsp;&nbsp;&nbsp;我于此时中&nbsp;&nbsp;&nbsp;&nbsp;遍游无一花

&nbsp;&nbsp;&nbsp;&nbsp;去我而不远&nbsp;&nbsp;&nbsp;&nbsp;遂见卖盖者

&nbsp;&nbsp;&nbsp;&nbsp;手持白妙伞&nbsp;&nbsp;&nbsp;&nbsp;鲜明如净贝

&nbsp;&nbsp;&nbsp;&nbsp;速诣手捧持&nbsp;&nbsp;&nbsp;&nbsp;咨请暂献佛

&nbsp;&nbsp;&nbsp;&nbsp;见许将佛所&nbsp;&nbsp;&nbsp;&nbsp;诚心持盖立

&nbsp;&nbsp;&nbsp;&nbsp;盖从手而去&nbsp;&nbsp;&nbsp;&nbsp;自往佛顶上

&nbsp;&nbsp;&nbsp;&nbsp;大师行即动&nbsp;&nbsp;&nbsp;&nbsp;大师住即住

&nbsp;&nbsp;&nbsp;&nbsp;不舍调寂身&nbsp;&nbsp;&nbsp;&nbsp;自然于空中

&nbsp;&nbsp;&nbsp;&nbsp;我与诸大众&nbsp;&nbsp;&nbsp;&nbsp;睹斯大神变

&nbsp;&nbsp;&nbsp;&nbsp;虔恭皆合掌&nbsp;&nbsp;&nbsp;&nbsp;诚心咸顶礼

&nbsp;&nbsp;&nbsp;&nbsp;见等正觉相&nbsp;&nbsp;&nbsp;&nbsp;声闻众仪式

&nbsp;&nbsp;&nbsp;&nbsp;至家为事业&nbsp;&nbsp;&nbsp;&nbsp;系心常思念

&nbsp;&nbsp;&nbsp;&nbsp;快哉获善果&nbsp;&nbsp;&nbsp;&nbsp;见佛有所怀

&nbsp;&nbsp;&nbsp;&nbsp;我由奉佛盖&nbsp;&nbsp;&nbsp;&nbsp;无上福田处

&nbsp;&nbsp;&nbsp;&nbsp;由此善根故&nbsp;&nbsp;&nbsp;&nbsp;七宝常严备

&nbsp;&nbsp;&nbsp;&nbsp;后于临终时&nbsp;&nbsp;&nbsp;&nbsp;生三十三天

&nbsp;&nbsp;&nbsp;&nbsp;得为天中王&nbsp;&nbsp;&nbsp;&nbsp;诸天皆敬重

&nbsp;&nbsp;&nbsp;&nbsp;复生于人趣&nbsp;&nbsp;&nbsp;&nbsp;名为自力王

&nbsp;&nbsp;&nbsp;&nbsp;大富多勤勇&nbsp;&nbsp;&nbsp;&nbsp;余王咸奉事

&nbsp;&nbsp;&nbsp;&nbsp;由斯作善品&nbsp;&nbsp;&nbsp;&nbsp;流转所生处

&nbsp;&nbsp;&nbsp;&nbsp;善根不断绝&nbsp;&nbsp;&nbsp;&nbsp;复续诸妙因

&nbsp;&nbsp;&nbsp;&nbsp;于彼胜福田&nbsp;&nbsp;&nbsp;&nbsp;净心而奉盖

&nbsp;&nbsp;&nbsp;&nbsp;因此善业故&nbsp;&nbsp;&nbsp;&nbsp;不堕于恶趣

&nbsp;&nbsp;&nbsp;&nbsp;此为最后身&nbsp;&nbsp;&nbsp;&nbsp;生在于人趣

&nbsp;&nbsp;&nbsp;&nbsp;虔恭调御士&nbsp;&nbsp;&nbsp;&nbsp;无上等正觉

&nbsp;&nbsp;&nbsp;&nbsp;释迦师子教&nbsp;&nbsp;&nbsp;&nbsp;而得为出家

&nbsp;&nbsp;&nbsp;&nbsp;证获阿罗汉&nbsp;&nbsp;&nbsp;&nbsp;寂灭清凉处

&nbsp;&nbsp;&nbsp;&nbsp;魔变身如山&nbsp;&nbsp;&nbsp;&nbsp;高一逾膳那

&nbsp;&nbsp;&nbsp;&nbsp;作大恐怖形&nbsp;&nbsp;&nbsp;&nbsp;如空中黑云

&nbsp;&nbsp;&nbsp;&nbsp;告言是何物&nbsp;&nbsp;&nbsp;&nbsp;敢为而恼乱

&nbsp;&nbsp;&nbsp;&nbsp;察知是其魔&nbsp;&nbsp;&nbsp;&nbsp;故来相逼恼

&nbsp;&nbsp;&nbsp;&nbsp;报言魔波旬&nbsp;&nbsp;&nbsp;&nbsp;随意而现身

&nbsp;&nbsp;&nbsp;&nbsp;头可如须弥&nbsp;&nbsp;&nbsp;&nbsp;方来于我处

&nbsp;&nbsp;&nbsp;&nbsp;已证阿罗汉&nbsp;&nbsp;&nbsp;&nbsp;具三明声闻

&nbsp;&nbsp;&nbsp;&nbsp;佛所示诲法&nbsp;&nbsp;&nbsp;&nbsp;得为安乐住

&nbsp;&nbsp;&nbsp;&nbsp;受他一揣食&nbsp;&nbsp;&nbsp;&nbsp;在定于七日

&nbsp;&nbsp;&nbsp;&nbsp;悟解脱意乐&nbsp;&nbsp;&nbsp;&nbsp;是我所修习

&nbsp;&nbsp;&nbsp;&nbsp;大德我思念&nbsp;&nbsp;&nbsp;&nbsp;先世作善业

&nbsp;&nbsp;&nbsp;&nbsp;多受其果报&nbsp;&nbsp;&nbsp;&nbsp;可乐甚精妙

&nbsp;&nbsp;&nbsp;&nbsp;此奎宿苾刍&nbsp;&nbsp;&nbsp;&nbsp;对大僧伽众

&nbsp;&nbsp;&nbsp;&nbsp;于无热恼池&nbsp;&nbsp;&nbsp;&nbsp;说斯先业报

尔时诸耆宿苾刍各各自说先世业已。白世尊言。我等已说先世业报。唯愿世尊开演先业。大德世尊。先作何业。成正觉后。山石摧下轥伤足指。佛告诸苾刍。如来往昔生在异类。自作斯业。必须自受。增长熟时。缘变现前。如影随形。必定感报。无余代受。汝诸苾刍。若人所作善恶之业。不于外界地水火风。令其受报。皆于自身蕴界处中。而招异熟。即说颂曰。

&nbsp;&nbsp;&nbsp;&nbsp;假令经百劫&nbsp;&nbsp;&nbsp;&nbsp;所作业不亡

&nbsp;&nbsp;&nbsp;&nbsp;因缘会遇时&nbsp;&nbsp;&nbsp;&nbsp;果报还自受

又告诸苾刍。乃往古昔。于聚落中。有一长者。娶妻未久。遂诞一男。年渐长大。母便命过。其父长者。娶后母来。不久有娠。复生一子。后与长儿。纳娶妻房。多生儿女。后于异时。后母身死。弟投兄处。嫂问夫言曰。此是谁儿。报曰。是弟。妻言。圣子。当与其弟。家财分不。夫曰。当合停分。妻曰。圣子。彼是一身。我等多人。云何停分。夫曰。贤首。世法如是。妻言。圣子。可宜杀却。夫曰。贤首。岂容为财杀害亲弟。妻复频言。染欲心者。无恶不造。夫诣一边。作如是念。若于村落。而杀害之。人众咸知。可将阑若无人之处。即命弟曰。汝持器皿。可共往于阑若采花。白言。如教遂即共诣。至一山坂。摧弟堕坎。以石打杀。汝等苾刍。于意云何。乃往昔时长者太子。而杀弟者。岂异人乎。我今即是由于往昔。为财利故。将别母弟。于阑若处。推堕山坎。以石打杀。由斯业报。于多年岁。于多百岁。于多千岁多百千岁。堕于地狱。受诸楚苦。残业力故。成正觉后。山石摧下。伤我足指。

时诸苾刍复白佛言。大德世尊。先作何业。成正觉后。紫橿木枪。刺佛足伤。佛告诸苾刍。如来往昔自作斯业。今还自受。广说乃至颂曰。

&nbsp;&nbsp;&nbsp;&nbsp;假令经百劫&nbsp;&nbsp;&nbsp;&nbsp;所作业不亡

&nbsp;&nbsp;&nbsp;&nbsp;因缘会遇时&nbsp;&nbsp;&nbsp;&nbsp;果报还自受

复告诸苾刍。乃往古昔。有一大城。于此城中。有二商主。善能兴易。缚持舶已。为求宝故。入于海际。因顺风力。至其宝洲。一筹量载宝。一不筹量贪心满舶。后入海内。不筹量者。其舶欲没。告伴商主言。愿仁救济。容我上舶。其人斟酌。随力量宝。安于舶内。牵取其手。令使在舶。其溺舶者。作如是念。我与共彼。同至宝洲。我所采者。舶没皆失。岂容其人将宝归家。穿舶为孔。令宝散失。作是念已。窃在一边。持杖穿舶。商主遂见。告言。仁者。勿为是事。非但财宝散失。我等俱亡。彼内怀嫉。妒心炽盛。竟不纳谏。同前欲穿。其伴商主。见不从谏。即持利枪。刺之令死。汝等苾刍。于意云何。往昔之时。刺杀他者。岂异人乎。我今即是。由斯业故。经于多岁百岁千岁中。堕地狱中。受诸楚毒。残业报故。成正觉后。紫橿木枪。刺我足伤。

尔时诸苾刍。复白佛言。大德世尊。先作何业。成正觉后。入沙罗聚落。乞食不获。空钵而还。佛言。汝诸苾刍。如来往昔自作斯业。广说如前。乃至说颂。果报还自受。

复告诸苾刍。乃往古昔。波罗痆斯大城之中。有一摩纳婆。佛不在世。即有独觉。哀愍贫穷。住闲静处。世间唯有此一福田。于时有一独觉。名曰乐寂。出现世间。在波罗痆斯施鹿林中仙人堕处。晨朝著衣持钵。入城乞食。于时摩纳婆。亦于城中长者家乞。空无所获。其时乐寂独觉。亦来入此长者家乞。其摩纳婆念曰。可少伺察。观彼出家。有何所获。即随后入。屏立门侧。时长者妻。见其独觉身心端寂。情生净信。即持种种精妙饮食满钵持行。奉施独觉。受此食已。而欲出门。其摩纳婆报言。出家者。我欲乐观仁所得食。然而独觉。常法如是。若不观察。不知前意。即以钵食。令其观见。由彼怀嫉。起憎妒心。以手打钵。钵便落地。饮食倾弃。复以脚踏。独觉问曰。贤首。何意散坏此食。仁若须之。我当奉与。其摩纳婆。复出种种粗恶言词。而住一边。时此大人而不得食。以自调顺。诣鹿林中。汝等苾刍。于意云何。往古昔时摩纳婆者。岂异人乎。我今即是。我因怀嫉妒之心。令其独觉不得饮食。由斯业报。经于多岁。百岁千岁。百千岁中。常生地狱。受诸楚苦。残业报力。虽成正觉。后入娑罗村乞食。空钵而还。

时诸苾刍。复白佛言。大德世尊。先作何业。淫女媚容。外道梵志之所教诲。来谤世尊。佛言。诸苾刍。如来往昔自作斯业。广说乃至颂曰。果报还自受。

复告诸苾刍。乃往古昔。人寿八万岁时。有佛世尊。号毗钵尸如来应正等觉。出现于世。其佛有二弟。一名皤私瑟吒。二名跋罗陀皤阇。其皤私瑟吒。于佛教诲。专勤修习。而不放逸。证阿罗汉果。其跋罗陀皤阇。受持三藏。讽诵通利。为大法师。后于异时。有一长者。于法师处。深生净信。为其法师。建一住处。所须资具。悉皆严备。时法师启请皤私瑟吒罗汉。愿来同住。彼闻即至。长者见其身心寂然仪容挺特。倍加净信。严办种种香美饮食。而以供养。持上妙衣。用为奉施。弟生嫉妒。作如是念。我与长者。久为门师。往还来去。未曾施我如是上衣。暂见我兄敬心奉服。作是念已。即于兄处。求其长短。兄觉弟心有异。系念观察知弟嫉妒。即将上衣而与其弟。虽得其衣。亦于兄处更求瑕隙。后于异时。长者使女。于寺中为女工作。法师告曰。贤首。汝能为我作不。女曰。圣者。欲何所遣。法师报曰。可著此衣归家作业。长者若问从谁得衣。报言。圣者皤私瑟吒。复若问言。因何事与。答言。男子之意。缘女人与。女著衣归。家人问答一一同前。长者闻已。于罗汉处。生不净心。大人之法。深虑轻慢。因从此去。汝等苾刍。于意云何。往昔法师者。岂异人乎。我身是也。由怀憎嫉出言轻谤。由斯业故。经于多岁百岁千岁多百千岁生地狱中。受诸楚苦。残业力故。成正觉后。外道梵志。令淫女媚容。谤讟于我。

时诸苾刍。复白言大德世尊。先作何业。成正觉后。被嘴端摩纳婆女。诽谤世尊。佛告诸苾刍。如来往昔自作斯业广说如前。乃往古昔。波罗痆斯大都城中。有一婆罗门。学该明典。五百童儿。从彼受教。其波罗痆斯侧近人众。咸皆尊重。恭敬供养。犹如真阿罗汉。时有五通仙。游行人间。至波罗痆斯。城内人民。见彼仙人身心寂然容颜调顺。皆生净信。所与福业。咸诣仙处。恭敬供养。其婆罗门。无人敬仰。利养寡薄。于仙人处。心怀嫉妒。作恶思念。告诸学童。而此仙人深怀贪欲。诸学童儿各各亦言。诚如师说。仙实怀欲。而此诸童。所去之处。咸告诸亲及余长者婆罗门等。而彼仙人深怀贪欲。人众闻已。心生异念。贤仙之类。多虑轻慢。舍之而去。汝等苾刍。往昔之时婆罗门者。岂异人乎。我今即是。其五百童儿者。今此五百苾刍是。由我嫉妒于仙人处说贪欲语。由斯业故。经于无量百千岁中。堕在地狱受诸苦恼。残业报力。成正觉后。与五百苾刍俱。嘴端摩纳婆女。而来诽谤。

佛复告诸苾刍。乃往古昔。波罗痆斯大都城中。有王名曰梵授。以法治化。人民炽盛。丰乐安稳。于此城内。有一淫女。名曰贤首。炫色济命。时有丈夫。名曰为偶。志怀恶性。其人遂送衣服璎珞。奉彼淫女。意求交欢。贤首著衣。欲诣偶处出门遂逢别有一人持五百金钱。命言。贤首。可来同欢。女作是念。我今若往。何能获此五百金钱。交来资儭。不应弃舍。宜可还家共为欢会。念已。便命使女。往告为偶。愿仁少待。容我梳洗庄严身首。使女往报。持钱其人。有多营务。共彼暂欢。舍之而去。女复作念。时将稍过。我若往彼。能称意不。念已。又告使女曰。汝可更往诣为偶处报言。圣子梳洗已毕。于何芳园。而来共戏。女往报已。彼便问曰。或言未严。或言已毕。是何言说。使女来往。情生忿恚。所有私窃具向彼陈。著仁衣璎。与别男子共为交欢。所以使我有斯言说。其人闻已欲情顿息。起杀害心。起忿怒心。作如是报。可来于某芳园之中。使女既报。淫女即至。其为偶告曰。著我衣璎。共他交会。为用耶。淫女曰。圣子。此是我咎。非仁之过。女人之类生多过恶。愿仁容恕。为偶怀嗔。以毒害心拔刀斩首。时从使女见已。高声唱叫。祸哉。杀我大家。杀我大家。人众闻声。咸悉疾来。时有独觉。名曰极乐。在此园林。树下住定。其人恐怖。速将血刀。置独觉前。疾走一边。入人众内。人众来观。见血污刀在独觉前。咸言。杀者必是此人。即共周围。以嗔恚心各作是言。咄哉出家者。仁被法服大仙幢相。作斯恶业。独觉告曰。我何所为。人众报曰。共贤首淫女。而相欢合。便以刀杀。独觉答曰。我怀寂静。岂容作恶。虽有实陈。皆不信受。以绳反缚。送于王所启陈上事。王不推寻。便出敕曰。既为斯过。可宜早杀。赤鬘绞颈。青衣脍子手执利刀。威仗严围。遍告城中及四衢路。而此出家。为杀贤女。王敕严法。即将独觉。于彼芳园而欲杀之。为偶见已。作如是念。苦哉出家。持戒德行无辜枉遭。此是我过。虚令遣他至于死处。事不应为。作是念已。速诣王所。启言。大王。向出家人。无辜枉被。奉敕依法。此是我过。愿王鉴知。具陈上事。望恩容恕。汝等苾刍。于意云何。往古昔时。名为偶者。岂异人乎。我身是也。由斯业故。经百千岁。常在地狱。受诸苦恼。余残业报。成正觉后。他来傍我。

时诸苾刍。复白佛言。大德世尊。先作何业。成正觉后。与四百九十八苾刍。于边界城。而食马麦。舍利子。大目乾连。受天供养。佛言。诸苾刍。如来往昔自作斯业。乃至果报还自受。汝等谛听。乃往古昔。人寿八万岁时。有佛世尊。名毗钵尸如来等正觉。十号具足。出现于世。与八万苾刍前后围绕。往亲慧王都。于时城中。有一婆罗门。教五百童儿婆罗门法。人众尊重。恭敬供养。事同罗汉。佛及僧伽。至王都已。其婆罗门。无人敬重供给资济。于佛僧处。深生嫉妒。是时众多有学无学苾刍。晨朝著衣持钵。入城乞食。获诸精妙上馔香食。满钵而出。婆罗门见。问言。咄哉苾刍。云何获食。我欲观见。苾刍怀直。便示其食。彼增嫉妒。告诸弟子。汝等当知。此秃沙门。不应供养如此上馔。应须施与浑粗大麦。彼诸弟子闻师此语。亦各咸言。诚如师说。应合食麦。于其众中。有二摩纳婆。情怀敬信。作如是言。报亲教师。勿作是语。此诸沙门。应供天馔。非但人食。何意说言。应合吃麦。汝等苾刍。于意云何。往昔之时婆罗门者。岂异人乎。我身是也。由于彼佛声闻弟子处怀嫉妒心出粗恶语。经于无量百千岁中。常食粗麦。余业报故。成正觉后。与此四百九十八苾刍。尚食马麦。其二摩纳婆者。即舍利子。大目连是。

时诸苾刍。复白佛言。大德世尊。先作何业六年苦行。佛告诸苾刍。如来昔时自作斯业。广说如前。乃至颂曰。

&nbsp;&nbsp;&nbsp;&nbsp;假令经百劫&nbsp;&nbsp;&nbsp;&nbsp;所作业不亡

&nbsp;&nbsp;&nbsp;&nbsp;因缘会遇时&nbsp;&nbsp;&nbsp;&nbsp;果报还自受

汝等谛听。乃往古昔。于无比聚落。有一陶师。名曰喜护。广如中阿笈摩王法相应品中说。汝等苾刍。于意云何。往昔之时无上摩纳婆者。岂异人乎。我身是也。由我昔于迦摄波佛处说云苦行未证具智。由斯业力。六年苦行不能证成无上等觉。我若当时于彼佛所。而不追悔愿求当来等正觉者。纵更经三无数大劫。修诸善品。犹未成佛。

时诸苾刍。复白佛言。大德世尊。先作何业。成正觉后。身现痛疾。佛言。汝诸苾刍。如来往昔生在异类。自作斯业。广如上说。汝等苾刍。乃往古昔。有一聚落。于聚落中。而有医师。时有长者男。因有患请医令疗。医与方药。病即得损。长者将少财贿奉医。后于异时。长者三度身遭患病。医亦与差。长者竟无别赠恩报。医怀忿恚。作如是念。彼人三度遭极苦患。我与除损。不能酬恩。更若遭疾。当与某药令彼愚人内情断绝。后于异时。长者子复宿疾发动。同前请医。医以恶心。与不宜药。致令病者肠绝段段。汝等苾刍。于意云何往古昔时善医师者。岂异人乎。我身即是。由我恶心令长者子服其毒药。由斯业故。经于无量百千岁中。堕在地狱受诸苦恼。余残业报。成正觉后。身患背痛。

时诸苾刍。复白佛言。大德世尊。先作何业。成正觉后。他诛释种。世尊头痛。佛言。汝诸苾刍。如来往昔自作斯业。还自受报。广如余说。汝等苾刍。乃往古昔。流惠河边。有五百人。捕鱼为业。时大海内。忽有二大鱼。流入彼河。诸人捕获。共作是议。若断鱼命肉便臭烂。无人顿易。宜可绳系。有须买者。续截秤卖。庶得精新。作是议已。以绳系缚。有人买者。割截续与。当割之时。鱼遭大苦。踠转血流。河水变赤。时有小儿。见河血色。情怀喜笑而为畅适。汝等苾刍。于意云何。其捕鱼师小儿者。岂异人乎。我身即是。由于往昔当杀鱼时我心畅适。由斯业故。经于无量百千岁中。当患头痛。余残业报。成正觉后。诛释种时。我头苦痛。

时诸苾刍。复白佛言。大德世尊。先作何业。成正觉后。尚遭背患风痛。佛言。诸苾刍。如来往昔生在异类。自作斯业。今还自受。广如余说。汝等苾刍。乃往古昔。有一壮士。游历邦国。至一王都。其王复有一大壮士。力无敌对。二士相知。为欲赌当衣服故。即共相扑。壮士常法。相共执手。即知强弱。其外来者执王壮士手已。知彼力士不能得胜。王都壮士。报外来者。仁今当知。我族在此。长居王都。积代有名。知仁有力。勿扑于我。使族不诮。我有妙女。当嫁与君。彼闻此说。默自取弱。三度如是。竟不与女。情生不忍。至第四度。相扑之时方便高擎。以嗔恚力。掷著地上。扑王壮士脊骨折死。汝等苾刍。于意云何。往古昔时外来壮士。扑王壮士。脊骨折死者。岂异人乎我身即是。由斯恶业。经于无量百千岁中。堕在地狱受诸苦报。余业报故。成正觉后。尚遭背痛。以是义故。我常宣说。黑业黑报。白业白报。杂业杂报。汝等应当舍黑杂业常修白业。如是应学。

尔时世尊。与五百阿罗汉。于无热恼池。说先业报已。便即隐没。于室罗伐城东鹿子母园所住处现。彼闻佛至。速诣佛所。顶礼佛足。为说妙法。示教利喜。默然而住。时鹿子母从坐而起。偏袒右肩。合掌向佛。白言。世尊。唯愿慈悲。与五百圣众明日就宅受我微供佛便默然。知佛受已。奉辞还家。严办种种上妙香馔。令使白佛。广说乃至。知众饱已。收钵洗毕。为听法故。取一卑席。对佛而坐。佛为说微妙法。示教利喜。从坐而起。至于住处。就座坐已。告诸苾刍。其鹿子母。而自忘失。请佛僧伽。就家供养。不请世尊。说施伽他。