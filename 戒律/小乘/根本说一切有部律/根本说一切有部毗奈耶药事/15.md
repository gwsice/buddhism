## 根本说一切有部毗奈耶药事卷第十五

大唐三藏义净奉　制译

尔时佛告大王。当于尔时。散弹长者于十二年饥俭亢旱。供养千圣独觉。于时帝释助作功德。来降大雨者。大王。莫作异见。其散弹长者。即我身是。大王。我于过去。非唯以此布施而证菩提。勿作异见。由我正信。善根积集善根功德因缘故。更修无量福业。而证无上菩提。

摄颂曰。

&nbsp;&nbsp;&nbsp;&nbsp;马王仙作证&nbsp;&nbsp;&nbsp;&nbsp;蛇命鸟王恩

&nbsp;&nbsp;&nbsp;&nbsp;鹦鹉尾提诃&nbsp;&nbsp;&nbsp;&nbsp;龟苏二商主

佛言。复次大王。我求无上菩提故。利益摄受一切有情。大王谛听。于中阿笈摩僧祇得分药叉经中广说。我于尔时。作一马王。名婆罗诃。而为利益。化诸有情。

复次大王。我求无上菩提故。摄受利益有情之事。大王谛听。乃至古昔。于婆罗痆斯。去城不远。有仙人住。心行慈愍。悲念有情。去彼不远有二农夫。耕垦种植。遂共相争。互为嗔斗。遂即相打。俱到仙所。并请为证。一人即往王边。以事白王。王即告曰。汝等相争。何人证见。白言。大王。我等二人争。是谁先过。仙人答。若依转轮王法。我为作证。若行别法。我不为证。王言如是。仙人答曰。此人嗔彼。彼人嗔此。彼既打此。此还打彼。王言若如是者。二俱合罚。仙人曰。我先有言。若依转轮王法断事。我以为证。汝若不依我不为证。时王白言。大仙。云何作转轮王法而断事耶。仙人答曰。大王。若转轮王法。除无益事。令住有益。其王告二人曰。汝去。更勿如是。佛告大王。尔时仙人以法作证者。勿作异见。即我身是。我于过去。虽作证见。依法为证。作真实证。由彼因缘。积集善根政信故。而证无上菩提。

复次大王。又为求无上菩提故。摄受有情。菩萨尔时在不定聚。舍自身命。饶益一切有情。大王。乃往古昔。于一方处大丛林中。有师子王。于中居止。复有五百商人。经过险路。由语声故。有大蟒蛇。惊动睡觉。五百商人。悉被蟒蛇围绕。尔时商人甚大惊怕。发声号叫。求诸天神其师子王。闻此叫声来至。乃见蟒蛇围彼商人。去此不远。有少年象。尔时师子即往象边告言。此诸商人。今被蟒蛇围绕欲食。汝能舍命。救彼商人耶。其象答曰。欲遣如何。师子答曰。我须上汝头上。后脚捉头。以我双爪。打彼蛇脑。后之两足。入汝头中。汝当必死。我打蛇脑。蛇当定死。其蛇口吐毒气。我亦应死。象曰。且为利益拔济多人。宁顾身命。时师子王升象头上。掷身打彼蟒蛇。师子按足。象便命过。打彼蟒蛇。蛇亦即死。由蛇毒气。师子身亡。三个一时并皆舍报。诸商人等遂全身命。商人欲发。空中诸天告商人曰。此师子王。是贤劫菩萨。今为汝等。舍自身命。拔救诸人。汝等宜应供养菩萨。然后进发。时诸商人。即以种种供具。供养师子王身。绕已而去。佛告大王。尔时师子王者。勿作异观。即我身是。我于尔时。在傍生趣。能救五百商人。舍自身命。害彼毒蛇。由我慈心摄受有情。功德因缘。积集善根。正信力故。而证无上菩提。

复次大王。乃往古昔。于一方处。有好丛林。然有菩萨。在不定聚。傍生之中。作共命鸟。一身两头。一名达摩。二名阿达摩。是时达摩食好甘果。后时阿达摩便食毒果。两俱闷乱。共相平论。一作邪愿。愿我所生之处。常共汝为恶友。能为损害。二者发愿。愿我生生之处。常行慈心。利益汝身。佛告大王。于汝意云何。尔时名达摩者。即我身是。其名阿达摩者。即提婆达多是。我为慈悲心故。由彼因缘。积集善根故。而证无上菩提。

复次大王。乃往古昔。于一方处。有好流池。菩萨尔时于不定聚。作其鸟身。于五百鸟中。而为鸟王。其中有一老鸟。不能远求食饮。常食小鸟及诸鸟卵。徐劣而行。既食饱已一足而立。时诸小鸟。常被食啖。心大愁苦。共诣王边。作鸟语声。白言。鸟王。具说如前。愁悲苦恼。鸟王即为寻访斯事。是谁食啖诸鸟子等。菩萨虽在恶趣。心常无异如是访察。乃见老鸟诈劣徐行。在池岸边。翘足而立。于时鸟王菩萨。即便觉知是损害之者。而说颂曰。

&nbsp;&nbsp;&nbsp;&nbsp;食啖诸鸟卵&nbsp;&nbsp;&nbsp;&nbsp;并余小鸟等

&nbsp;&nbsp;&nbsp;&nbsp;翘足一脚立&nbsp;&nbsp;&nbsp;&nbsp;犹如持戒者

&nbsp;&nbsp;&nbsp;&nbsp;徐徐而缩脚&nbsp;&nbsp;&nbsp;&nbsp;微劣诈言谈

&nbsp;&nbsp;&nbsp;&nbsp;曲项娇为斯&nbsp;&nbsp;&nbsp;&nbsp;必是多奸诈

尔时老鸟便作是念。今者鸟王既察知我。我今归依。鸟王告曰。汝可设计。勿令诸鸟知汝怨事。老鸟闻已速即逃去。于时众鸟安隐无忧。佛告大王。尔时鸟王者。莫作异见。即我身是。我为鸟王之时。由能慈摄一切有情。由彼因缘。积集善根正见力故。证得无上正等菩提。

复次大王。乃往古昔。于一方所丛林之中。菩萨尔时在不定聚。作鹦鹉鸟。常解人语。然于彼时。婆罗痆斯有王。名曰梵德。正绍王位。以法化世。而有一鸟。欲害鹦鹉。鹦鹉飞投大王手中。告言大王。莫非法化世。时王见鸟来投手中。心生怜念。即于鹦鹉边。而受五戒。以法化世。敕群臣曰。今于一切鸟兽。以无畏施。佛告大王。莫作异见。尔时鹦鹉。解为人语者。见善根故。而证无上菩提。

复次大王。乃往古昔。于婆罗痆斯。有梵德王。正绍王位。去此不远。有尾提诃国起逆。其梵德王。常欲伐彼不臣。其梵德王。兵众强盛。其尾提诃国。虽兵马驱胜。而常心行慈悲于梵德王。其梵德王。贪爱其国。兴举四兵。往击尾提诃国。其王闻梵德王四兵欲来。即令扫洒城邑。无诸瓦石。悬缯幡花。辨诸饮食。又敕诸臣等。令城内人民。出城预前二十五里。香花迎接。复作百种言词。赞美王德。其梵德王闻此事已。嗔心乃息。便作是念。既逆善言。不相违逆。今可回军。时尾提诃国群臣等赞梵德王曰。愿王过国。所有军众。广陈设会。尾提诃王说伽他曰。

&nbsp;&nbsp;&nbsp;&nbsp;大王受忏摩&nbsp;&nbsp;&nbsp;&nbsp;我当亲奉敬

&nbsp;&nbsp;&nbsp;&nbsp;诸事随王作&nbsp;&nbsp;&nbsp;&nbsp;幸赐为亲友

尔时梵德王。复以伽他答曰。

&nbsp;&nbsp;&nbsp;&nbsp;由忍得解脱&nbsp;&nbsp;&nbsp;&nbsp;嗔心寂无起

&nbsp;&nbsp;&nbsp;&nbsp;为一切能故&nbsp;&nbsp;&nbsp;&nbsp;能胜一切人

尔时二王。共为和合。其梵德王。即归本国。尾提诃国一切人民。皆悉无畏。佛告大王。尔时尾提国王者。莫作异见。即我身是。我为调伏其心。由彼积集正信善根故。而证无上菩提。

复次大王。乃往古昔。菩萨尔时在不定聚。于大海中。作一龟王。复于后时。有五百商人。乘船入海。乃被海兽打破船舶。其龟取五百商人。置于背上。渡出海中。尔时商人皆悉安隐。全其身命。佛告大王。然于彼时。大龟王者。莫作异见。即我身是。为由慈摄有情。由彼因缘。正信积集善根故。而证无上菩提。

复次大王。乃往古昔。时毗提诃国。有五百群臣。其中有二兄弟。最为大臣。兄名苏斯那。弟名斯那。其名斯那者。心常好觅人过。无利益心。其苏斯那者。于一切时常行利益。为由苏斯那常行利益故。其斯那既无利益。恼乱人民。城中众俱来白王。说彼所作无利益事。其王即令摈出境外。便往婆罗痆斯城。事梵德王。后于异时。其苏斯那。闻弟被摈出境。在婆罗痆斯梵德王所以为臣佐。即白毗提诃王言。今欲往彼婆罗痆斯看弟作其和顺之事。城中人众。皆生怪愕。其弟常于兄处。作无益事。其弟。王摈出国境。此兄尚于弟处能行饶益。共为和可。佛告大王。莫作异见。于彼时中。名苏斯那大臣者。即我身是。常为利益有情。由彼因缘。正信积集善根故。而证无上菩提。

复次大王。乃往古昔。于一方所。有一大城。其城中有二商人居止。将五百乘车。载其宝货。行至旷野险路。具如中阿笈摩说。其一商人。已被药叉啖食。第二商主。平安得出旷野之中。佛告大王。其第二商主。平安得出旷野之险者。莫作异观。即我身是。为慈摄有情。由彼因缘。正信积集善根故。而证无上菩提。

复次大王。乃往古昔。于一方所丛林之中。多饶河涧。花果滋茂。尔时菩萨在不定聚。作六牙象王。在其林内。其象王妻。名曰拔陀。于母象中。为最尊贵。是时象王出群。在于闲僻之处。有别雌象。端正悦意。诣象王处。共为私窃。既为夫妇。甚加怜爱。行住相随。意不相离。心相系著。时拔陀母象。便生嫉妒。即自思念。作何方计。便我当得杀六牙象王并彼母象。正住思惟。心大嫉妒。无计可得。遂便发愿。愿我生生之处。能害二人。作是愿已。于山顶上。投身而下。便即命终。生毗提国大夫人腹。而处其胎。十月满已诞生一女。众相具足。渐渐长大。嫁与邻国梵德大王。为第一夫人。由彼宿业。于六牙象等。生大嗔恨。然而夫人有宿命智。即白梵德王言。于彼方所。有六牙大象。我今要此象牙。愿王令取。于时王敕诸城。所有猎师。皆悉唤集。令取六牙大象。猎师集已。告曰。汝等往取象牙将来。时诸猎师。王既敕已。依命即去。其猎师大将告猎人曰。汝等并散。各归本业。我独自往取其象牙。是时大将即取祭祀之物。并著衣甲毒箭等物。造诣方所。见彼象王并及母象。二俱别住于闲静处。各离象群而住。见已远至遥望。尔时猎师。身被忍服。覆其弓箭。所有衣甲。藏在草中。欲为杀害。尔时母象遥见猎师。即告夫曰。我等速向余处。今有人来欲杀我等。象王曰。其人作何形貌。答曰。身被忍衣。外现慈相。若如是者。当须无畏。在袈裟中。无不善事此之幢相。覆盖之人。心住慈悲。当须无怖。勿生疑惑。如月无热。斯人亦如是。于时母象。及以象王。并无疑惑。随意游行。尔时猎师既得其便。即放毒箭。射彼象王。中于要处。母象告曰。如何乃言著袈裟人。无有害心。尔时象王以颂答曰。

&nbsp;&nbsp;&nbsp;&nbsp;心非生过患&nbsp;&nbsp;&nbsp;&nbsp;亦非衣所作

&nbsp;&nbsp;&nbsp;&nbsp;此过由烦恼&nbsp;&nbsp;&nbsp;&nbsp;由心离慈愍

&nbsp;&nbsp;&nbsp;&nbsp;如金裹铜叶&nbsp;&nbsp;&nbsp;&nbsp;入火铜性现

&nbsp;&nbsp;&nbsp;&nbsp;患人虽不了&nbsp;&nbsp;&nbsp;&nbsp;智者善能知

&nbsp;&nbsp;&nbsp;&nbsp;弓箭人俱毒&nbsp;&nbsp;&nbsp;&nbsp;咸由彼为恶

&nbsp;&nbsp;&nbsp;&nbsp;袈裟本寂静&nbsp;&nbsp;&nbsp;&nbsp;皆悉由心作

尔时母象心生嗔恚。告其夫曰。

&nbsp;&nbsp;&nbsp;&nbsp;我不违君语&nbsp;&nbsp;&nbsp;&nbsp;如君今所说

&nbsp;&nbsp;&nbsp;&nbsp;我欲碎斯人&nbsp;&nbsp;&nbsp;&nbsp;节节令其断

是时象王闻此语已。生如是念。作何医疗此烦恼事。若是菩萨妇。起怨害心者。此不应也。说伽他曰。

&nbsp;&nbsp;&nbsp;&nbsp;如被多鬼所著心&nbsp;&nbsp;&nbsp;&nbsp;见医即作非供养

&nbsp;&nbsp;&nbsp;&nbsp;医人见彼常非恨&nbsp;&nbsp;&nbsp;&nbsp;应生如是欢喜心

尔时母象。闻其菩萨象王所说。默然而住。时诸群象诣象王处。便作是念。勿此母象损害猎师。若菩萨在傍生趣中。常行菩萨行。是时象王往猎师边。以人言音告猎师曰。汝莫怪畏。恐损猎师。象王以鼻。绕取猎师。抱在胸前。又令母象别向余处。然后告曰。丈夫。母象已去。汝若须我身上物者。任意取之。是时猎师心极怪愕。此乃是人。我非人也。我是人中象。汝是象中人。汝在傍生。有是情智。我居人类。反无斯慧。悲啼泣泪。菩萨问曰。为何啼泣。猎师答曰。汝已损我。时象王闻已。作是思惟。我现相救。不曾有损。复更思惟。不是雌象而来损耶。又问猎师曰。谁损汝耶。猎师答曰。象王。汝身有无量功德。无辜加害。即是损我。汝身被箭所伤。可有治疗。我心被射。愚痴无智。难可疗治。而说颂曰。

&nbsp;&nbsp;&nbsp;&nbsp;我今观察象王行&nbsp;&nbsp;&nbsp;&nbsp;功德广大犹如海

&nbsp;&nbsp;&nbsp;&nbsp;起害之人犹发慈&nbsp;&nbsp;&nbsp;&nbsp;此之菩萨心难得

&nbsp;&nbsp;&nbsp;&nbsp;假说我今身是人&nbsp;&nbsp;&nbsp;&nbsp;了无如是真智觉

&nbsp;&nbsp;&nbsp;&nbsp;但有如斯嗔害毒&nbsp;&nbsp;&nbsp;&nbsp;身空无有少功德

&nbsp;&nbsp;&nbsp;&nbsp;庄严形貌似人身&nbsp;&nbsp;&nbsp;&nbsp;不如生在傍生趣

&nbsp;&nbsp;&nbsp;&nbsp;汝在傍生有人智&nbsp;&nbsp;&nbsp;&nbsp;象王为最象中尊

&nbsp;&nbsp;&nbsp;&nbsp;不言形貌即成人&nbsp;&nbsp;&nbsp;&nbsp;不以傍生非是人

&nbsp;&nbsp;&nbsp;&nbsp;若有人慈功德者&nbsp;&nbsp;&nbsp;&nbsp;彼乃当知即是人

尔时象王告曰不劳广说多言语。不用多述巧言辞。汝今云何箭射我。速说斯事令我知。猎师答曰。我奉王教。须汝身牙。缘此射之。象王告曰。仁所须者。幸时早取。菩萨为怀。无不舍者。任汝拔牙。将所利益。说伽陀曰。

&nbsp;&nbsp;&nbsp;&nbsp;利益一切有情等&nbsp;&nbsp;&nbsp;&nbsp;速离漂流生死海

&nbsp;&nbsp;&nbsp;&nbsp;常证无上菩提智&nbsp;&nbsp;&nbsp;&nbsp;唯愿早入涅槃城

尔时猎师心生羞耻。告象王曰。我须汝牙。象王告曰。任意拔将。答曰。我不能拔。若令我拔。愿住慈悲。我方能拔。若其不住慈悲之心。正拔之时。手必堕落。象王告曰。若汝不能拔者。我自拔与象王曰。为我牙根入肉深远。当拔之时。白血流注。拔已欲与猎师。象王身色鲜白。如优昙钵花。血流遍身。如山雪覆。亦如裥文。

尔时象王。自心睹见身相如是。恐有退转。欲坚其心。不令娆乱。由彼菩萨多习性故。而行其施。岂有退邪。至于死路。唯归佛陀。于彼时中。有种种异相。为空中诸天心得满足。便生喜悦。现希有事。然由象王作是苦行。空中有天。而说颂曰。

&nbsp;&nbsp;&nbsp;&nbsp;我等诸天见&nbsp;&nbsp;&nbsp;&nbsp;象王行苦行

&nbsp;&nbsp;&nbsp;&nbsp;当正拔牙时&nbsp;&nbsp;&nbsp;&nbsp;受于无量苦

&nbsp;&nbsp;&nbsp;&nbsp;内心犹喜悦&nbsp;&nbsp;&nbsp;&nbsp;必不退菩提

别有一天。而问彼天曰。

&nbsp;&nbsp;&nbsp;&nbsp;如此拔牙身受苦&nbsp;&nbsp;&nbsp;&nbsp;云何能发趣菩提

&nbsp;&nbsp;&nbsp;&nbsp;犹如地狱受苦人&nbsp;&nbsp;&nbsp;&nbsp;必不能发慈悲意

尔时象王拔牙已。默然而住。猎师念曰。云何拔牙。执持而住。欲生悔耶。不与我耶。于时象王观知彼意。即持优昙钵花白色六牙。引其前足。而以六牙欲舍与之。告曰。待住少时待住少时我今极痛。象王又作此念。受者现前。何须久住。如何不施。本为此牙欲杀于我。今既无牙。何虑余事。告猎师曰。汝应善听。说伽他曰。

&nbsp;&nbsp;&nbsp;&nbsp;贤首汝应弃恶事&nbsp;&nbsp;&nbsp;&nbsp;所持利剑弓箭物

&nbsp;&nbsp;&nbsp;&nbsp;被此袈裟仁者衣&nbsp;&nbsp;&nbsp;&nbsp;我今见此心欢悦

&nbsp;&nbsp;&nbsp;&nbsp;或有施净受亦净&nbsp;&nbsp;&nbsp;&nbsp;或有施净受不净

&nbsp;&nbsp;&nbsp;&nbsp;我今观汝净应供&nbsp;&nbsp;&nbsp;&nbsp;施者受者二俱净

尔时象王。见彼被离欲衣。心自喜悦。即与六牙。告曰。

&nbsp;&nbsp;&nbsp;&nbsp;若实毒箭射我身&nbsp;&nbsp;&nbsp;&nbsp;不生少许嗔恨意

&nbsp;&nbsp;&nbsp;&nbsp;此实愿速证菩提&nbsp;&nbsp;&nbsp;&nbsp;当救轮回得解脱

佛告大王。于意云何。彼时六牙大象王者。莫作异见。即我身是。我以慈悲苦行布施故。而由未证菩提。由彼因缘。正见积集善根。而证无上菩提。

复次大王。我曾作兔。舍其身肉。布施与彼仙人之时。广说应知。

复次大王。我于往昔。父母二俱无目。常以肩背负担。将行供养。经无量时。而由未证。广说应知。

复次大王。我为利益诸有情故。大王谛听。世间邪见。而依俗法。父母将老。或令饥饿。溺在河中。或将入火烧身之事。言得生天。我设方法。并令禁断此非法事。广说应知。

复次大王。更有无量因缘。并于那迦药叉经中广说。

大王。菩萨在不定聚。作猕猴王。于五百猕猴中为尊贵。婆罗痆斯。被梵德王怕惧之时。我于尔时。舍自身命。救五百猕猴。广说应知。

复次大王。菩萨在不定聚时。生于雉身。如雉本生经中广说。

复次大王。菩萨在不定聚时。生在象中。如象本生经中广说。

复次大王。菩萨在不定聚时。生在龙趣。名曰瞩波龙子。于龙本生经中广说。

复次大王。菩萨在不定聚时。作鹅王身。如鹅本生经中广说。

尔时胜光大王白佛言。大德世尊。于何时初发无上菩提之愿。佛告大王。乃往古昔。无量劫时。有王名曰光明。其光明王。有一象宝。身色鲜白。如优钵花。七支圆满。形貌端严。人所喜见。时王即敕调象之人。令调此象。堪乘之时。将来见我。其调象人。受王敕已。即将调教。既成就已。还诣王所。王即乘象。并调象人。王在后坐。出城游猎种种禽兽。然而象王闻母象气。寻香而走。王见象走其疾如风。告象师曰。

&nbsp;&nbsp;&nbsp;&nbsp;我见虚空转&nbsp;&nbsp;&nbsp;&nbsp;四方上下回

&nbsp;&nbsp;&nbsp;&nbsp;山地如陶轮&nbsp;&nbsp;&nbsp;&nbsp;树亦空中去

&nbsp;&nbsp;&nbsp;&nbsp;象足不曾移&nbsp;&nbsp;&nbsp;&nbsp;犹如腾空去

&nbsp;&nbsp;&nbsp;&nbsp;观前山走来&nbsp;&nbsp;&nbsp;&nbsp;后山无不动

&nbsp;&nbsp;&nbsp;&nbsp;须勒象令住&nbsp;&nbsp;&nbsp;&nbsp;极打令其怕

&nbsp;&nbsp;&nbsp;&nbsp;象王既未调&nbsp;&nbsp;&nbsp;&nbsp;死生今在即

尔时调象师白王曰。

&nbsp;&nbsp;&nbsp;&nbsp;我诵大仙所说咒&nbsp;&nbsp;&nbsp;&nbsp;并以铁钩钩极打

&nbsp;&nbsp;&nbsp;&nbsp;诵咒钩打唯加急&nbsp;&nbsp;&nbsp;&nbsp;所用之法皆无益

&nbsp;&nbsp;&nbsp;&nbsp;无索无钩能禁制&nbsp;&nbsp;&nbsp;&nbsp;王知无物何能止

&nbsp;&nbsp;&nbsp;&nbsp;贪欲入心无调者&nbsp;&nbsp;&nbsp;&nbsp;欲在心中如掘钉

&nbsp;&nbsp;&nbsp;&nbsp;此欲发时甚广大&nbsp;&nbsp;&nbsp;&nbsp;无有能为止息者

尔时调象师作种种法。不能止息。而令象回。又白王言。其象走困。愿王攀取树枝。放象随意即逢一树王及象师。攀枝而住。喻如从死而得再生。王告象师曰。汝不调此象成就。便即将来。与我乘骑。白王曰。我调成就。然为彼象闻雌象气。贪欲醉故。不受言教。其象虽去。思忆本处。至第七日。必还来到。所以者何。由见母象。共行欲已。思忆象坊。至第七日。其象还还来。时调象人速诣白王。王曰。汝教此象。未好成就。其人白王。我调象已。责曰。云何调伏。白言。请王验试。即知虚实。其调象人。即烧大铁丸。色赤如火。令象取食。象即诣前。欲取吞食。其教象人。复白王言。象若食之。象必不活。时王告象师曰。如斯调伏。当时为迷乱我。先白王。我但调伏其身。不能调心。王曰。汝颇见有能调心者。象师白王言。有。唯佛世尊能调身心。一切有情欲调其心。由不能调。而皆却退。有诸外道。修行苦行。贪欲丛林在心。而不能拔。亦有舍境。离欲贪处。而不坚持复还退失。阿素落等。及以天人。师子杂兽。龙蛇鸠鸽。乃至飞鹅杂类等。一切含识。皆被欲缚。无始已来。如轮回转。少年容貌。乃至于老。调伏其心。种种苦行。或有仙人。餐风食果。皆不调心。心虽无相。谁有天人能得自在。言大王者有大威力诸斗战中最能殊胜亦不调心。唯佛世尊无有贪欲心得自在。尔时大王闻佛世尊有精进力。广行惠施。修诸福业。即发无上菩提之愿。说伽他曰。

&nbsp;&nbsp;&nbsp;&nbsp;修无量福求佛果&nbsp;&nbsp;&nbsp;&nbsp;得成善逝自在尊

&nbsp;&nbsp;&nbsp;&nbsp;若未能度彼岸者&nbsp;&nbsp;&nbsp;&nbsp;我当誓度令至岸

&nbsp;&nbsp;&nbsp;&nbsp;闻佛离欲发菩提&nbsp;&nbsp;&nbsp;&nbsp;复行惠施正法化

&nbsp;&nbsp;&nbsp;&nbsp;愿我当来得成佛&nbsp;&nbsp;&nbsp;&nbsp;利益有情贪欲灭

佛告大王于意云何。彼时名光明王者。岂异人乎。即我身是。我于尔时。初发无上菩提之意。

尔时胜光王复白世尊曰。最初于谁行施得证无上菩提。佛告大王。乃往古昔无量劫时。有城名曰毗诃彼地。其城有一陶轮工师。有佛出世。号曰释迦牟尼。证无上正真等正觉。十号具足。亦有声闻弟子。名舍利弗。大目乾连。及侍者阿难陀。时释迦牟尼佛正真等正觉。共无量苾刍众。俱游行人间。至彼城中。尔时彼佛忽有风患。即告阿难陀曰。汝可往彼陶轮家乞酥油蜜浆。尔时阿难陀闻佛教敕。即往诣陶轮家。在门外立。白言长者。世尊患风强病。今须酥油蜜浆。时陶轮师。闻具寿阿难陀所说。即将酥油蜜等。长者共儿相随。俱往佛所。以酥蜜等遍涂佛身。温水沐浴。持沙糖水。奉上世尊。为疗病故。即得痊愈。尔时陶师长跪发愿。说伽他曰。

&nbsp;&nbsp;&nbsp;&nbsp;我以苏蜜施如来&nbsp;&nbsp;&nbsp;&nbsp;愿获广大功德利

&nbsp;&nbsp;&nbsp;&nbsp;种族名号声闻众&nbsp;&nbsp;&nbsp;&nbsp;悉如今日释迦尊

&nbsp;&nbsp;&nbsp;&nbsp;善能调伏有情类&nbsp;&nbsp;&nbsp;&nbsp;远离众苦归圆寂

其陶轮子。亦发是言。愿我当来如佛侍者。佛告大王。我于尔时。初施释迦如来。得证无上菩提。其子者。即阿难陀是。王复问世尊曰。从初乃至成佛供养几许诸佛而证无上菩提。佛告大王。我从释迦如来最初阿僧企耶。乃至护世佛时以清净心。如是供养七万五千佛于尔许时供养不曾心异。唯求无上正等菩提。大王。第二僧企耶。我初供养燃灯佛乃至宝髻佛以清净心。如是供养七万六千佛。我虽经历多生。心无有异。常以清信供养诸佛。大王。第三阿僧企耶。初供养宝髻佛。乃至安隐佛。如是供养七万七千佛。如是又至迦摄波佛。我虽供养无有异心。常以净信。供养诸佛。为菩萨时如是供养。皆蒙诸佛为我受记。当证无上正等菩提。满我所愿。思求正觉。坚固释持。慈摄一切有情故。尔时胜光王闻佛说已。心大欢喜。顶礼双足。奉辞而去。

时具寿阿难陀即以伽陀。请世尊曰。

&nbsp;&nbsp;&nbsp;&nbsp;唯愿世间尊&nbsp;&nbsp;&nbsp;&nbsp;为我分别说

&nbsp;&nbsp;&nbsp;&nbsp;何处初发意&nbsp;&nbsp;&nbsp;&nbsp;为求大菩提

&nbsp;&nbsp;&nbsp;&nbsp;更愿无上士&nbsp;&nbsp;&nbsp;&nbsp;为说本事缘

&nbsp;&nbsp;&nbsp;&nbsp;曾供养几佛&nbsp;&nbsp;&nbsp;&nbsp;复经几许时

尔时世尊以颂答曰。

&nbsp;&nbsp;&nbsp;&nbsp;无上两足尊&nbsp;&nbsp;&nbsp;&nbsp;慈愍有情者

&nbsp;&nbsp;&nbsp;&nbsp;于彼发菩提&nbsp;&nbsp;&nbsp;&nbsp;誓度三有海

&nbsp;&nbsp;&nbsp;&nbsp;闻佛心离欲&nbsp;&nbsp;&nbsp;&nbsp;广说醉象缘

&nbsp;&nbsp;&nbsp;&nbsp;厌离贪欲习&nbsp;&nbsp;&nbsp;&nbsp;因发菩提心

&nbsp;&nbsp;&nbsp;&nbsp;坚固发誓愿&nbsp;&nbsp;&nbsp;&nbsp;惠施如河沙

&nbsp;&nbsp;&nbsp;&nbsp;光明王世时&nbsp;&nbsp;&nbsp;&nbsp;专求正觉等

&nbsp;&nbsp;&nbsp;&nbsp;初见释迦佛&nbsp;&nbsp;&nbsp;&nbsp;我作陶轮师

&nbsp;&nbsp;&nbsp;&nbsp;酥油蜜浆等&nbsp;&nbsp;&nbsp;&nbsp;最初为供养

&nbsp;&nbsp;&nbsp;&nbsp;亦曾为上女&nbsp;&nbsp;&nbsp;&nbsp;正信三宝尊

&nbsp;&nbsp;&nbsp;&nbsp;我见憍陈佛&nbsp;&nbsp;&nbsp;&nbsp;以灯油奉施

&nbsp;&nbsp;&nbsp;&nbsp;无胜佛世时&nbsp;&nbsp;&nbsp;&nbsp;我曾作三藏

&nbsp;&nbsp;&nbsp;&nbsp;共大众相竞&nbsp;&nbsp;&nbsp;&nbsp;恶骂僧为女

&nbsp;&nbsp;&nbsp;&nbsp;由斯口恶业&nbsp;&nbsp;&nbsp;&nbsp;变我身为女

&nbsp;&nbsp;&nbsp;&nbsp;却回心净已&nbsp;&nbsp;&nbsp;&nbsp;还变为丈夫

&nbsp;&nbsp;&nbsp;&nbsp;乃往过去世&nbsp;&nbsp;&nbsp;&nbsp;曾为王子时

&nbsp;&nbsp;&nbsp;&nbsp;宝髻佛兄弟&nbsp;&nbsp;&nbsp;&nbsp;我以灯明施

&nbsp;&nbsp;&nbsp;&nbsp;三月曾供养&nbsp;&nbsp;&nbsp;&nbsp;安隐佛世尊

&nbsp;&nbsp;&nbsp;&nbsp;佛灭度之后&nbsp;&nbsp;&nbsp;&nbsp;以舍利起塔

&nbsp;&nbsp;&nbsp;&nbsp;曾作富长者&nbsp;&nbsp;&nbsp;&nbsp;三月供养佛

&nbsp;&nbsp;&nbsp;&nbsp;世尊灭度后&nbsp;&nbsp;&nbsp;&nbsp;建塔九十肘

&nbsp;&nbsp;&nbsp;&nbsp;后见有胜佛&nbsp;&nbsp;&nbsp;&nbsp;梵志中为最

&nbsp;&nbsp;&nbsp;&nbsp;举手合掌敬&nbsp;&nbsp;&nbsp;&nbsp;供养人中尊

&nbsp;&nbsp;&nbsp;&nbsp;昔时作梵志&nbsp;&nbsp;&nbsp;&nbsp;书论悉明解

&nbsp;&nbsp;&nbsp;&nbsp;我逢利益佛&nbsp;&nbsp;&nbsp;&nbsp;施座奉如来

&nbsp;&nbsp;&nbsp;&nbsp;往修苦行时&nbsp;&nbsp;&nbsp;&nbsp;曾住仙人法

&nbsp;&nbsp;&nbsp;&nbsp;见憍陈世尊&nbsp;&nbsp;&nbsp;&nbsp;捉身欲山下

&nbsp;&nbsp;&nbsp;&nbsp;我曾作仙人&nbsp;&nbsp;&nbsp;&nbsp;遇逢乐见佛

&nbsp;&nbsp;&nbsp;&nbsp;诸佛至居处&nbsp;&nbsp;&nbsp;&nbsp;以根果供养

&nbsp;&nbsp;&nbsp;&nbsp;往昔作仙人&nbsp;&nbsp;&nbsp;&nbsp;见善眼世尊

&nbsp;&nbsp;&nbsp;&nbsp;以著树皮衣&nbsp;&nbsp;&nbsp;&nbsp;持施覆其身

&nbsp;&nbsp;&nbsp;&nbsp;昔曾作人王&nbsp;&nbsp;&nbsp;&nbsp;供养勒叉佛

&nbsp;&nbsp;&nbsp;&nbsp;顿舍四兵众&nbsp;&nbsp;&nbsp;&nbsp;求无上菩提

&nbsp;&nbsp;&nbsp;&nbsp;从初释迦佛&nbsp;&nbsp;&nbsp;&nbsp;至于护世佛

&nbsp;&nbsp;&nbsp;&nbsp;七万五千佛&nbsp;&nbsp;&nbsp;&nbsp;我皆尽供养

&nbsp;&nbsp;&nbsp;&nbsp;此是一僧祇&nbsp;&nbsp;&nbsp;&nbsp;如是行供养

&nbsp;&nbsp;&nbsp;&nbsp;一心无异别&nbsp;&nbsp;&nbsp;&nbsp;恒发菩提愿

&nbsp;&nbsp;&nbsp;&nbsp;次见燃灯佛&nbsp;&nbsp;&nbsp;&nbsp;多闻甚可爱

&nbsp;&nbsp;&nbsp;&nbsp;以七青莲花&nbsp;&nbsp;&nbsp;&nbsp;作梵志持供

&nbsp;&nbsp;&nbsp;&nbsp;我曾作国王&nbsp;&nbsp;&nbsp;&nbsp;见佛名有相

&nbsp;&nbsp;&nbsp;&nbsp;于佛修行处&nbsp;&nbsp;&nbsp;&nbsp;供养此如来

&nbsp;&nbsp;&nbsp;&nbsp;我曾作国王&nbsp;&nbsp;&nbsp;&nbsp;有佛名住修

&nbsp;&nbsp;&nbsp;&nbsp;以妙色珍宝&nbsp;&nbsp;&nbsp;&nbsp;音声而供养

&nbsp;&nbsp;&nbsp;&nbsp;我曾作国王&nbsp;&nbsp;&nbsp;&nbsp;佛号超师子

&nbsp;&nbsp;&nbsp;&nbsp;我以宝幡盖&nbsp;&nbsp;&nbsp;&nbsp;供养此如来

&nbsp;&nbsp;&nbsp;&nbsp;我曾作国王&nbsp;&nbsp;&nbsp;&nbsp;佛名安隐日

&nbsp;&nbsp;&nbsp;&nbsp;王有一千城&nbsp;&nbsp;&nbsp;&nbsp;皆令修供养

&nbsp;&nbsp;&nbsp;&nbsp;我曾作国王&nbsp;&nbsp;&nbsp;&nbsp;有佛名梵志

&nbsp;&nbsp;&nbsp;&nbsp;以浴室香汤&nbsp;&nbsp;&nbsp;&nbsp;依时沐浴佛

&nbsp;&nbsp;&nbsp;&nbsp;我昔作国王&nbsp;&nbsp;&nbsp;&nbsp;城中而供养

&nbsp;&nbsp;&nbsp;&nbsp;三千梵志佛&nbsp;&nbsp;&nbsp;&nbsp;及一尸弃佛

&nbsp;&nbsp;&nbsp;&nbsp;我曾作长者&nbsp;&nbsp;&nbsp;&nbsp;于财增城中

&nbsp;&nbsp;&nbsp;&nbsp;供二十五佛&nbsp;&nbsp;&nbsp;&nbsp;修行于梵行

&nbsp;&nbsp;&nbsp;&nbsp;我曾作长者&nbsp;&nbsp;&nbsp;&nbsp;于彼大城中

&nbsp;&nbsp;&nbsp;&nbsp;供养尸弃佛&nbsp;&nbsp;&nbsp;&nbsp;建立寺舍塔

&nbsp;&nbsp;&nbsp;&nbsp;其寺供七佛&nbsp;&nbsp;&nbsp;&nbsp;奉施珍宝具

&nbsp;&nbsp;&nbsp;&nbsp;及以奴婢等&nbsp;&nbsp;&nbsp;&nbsp;庄宅花园林

&nbsp;&nbsp;&nbsp;&nbsp;曾作王信敬&nbsp;&nbsp;&nbsp;&nbsp;于尸弃佛所

&nbsp;&nbsp;&nbsp;&nbsp;复在彼城中&nbsp;&nbsp;&nbsp;&nbsp;唯求正等觉

&nbsp;&nbsp;&nbsp;&nbsp;昔曾作梵志&nbsp;&nbsp;&nbsp;&nbsp;有佛名欢喜

&nbsp;&nbsp;&nbsp;&nbsp;为求菩提故&nbsp;&nbsp;&nbsp;&nbsp;以果先供养

&nbsp;&nbsp;&nbsp;&nbsp;曾作长者时&nbsp;&nbsp;&nbsp;&nbsp;有佛名善眼

&nbsp;&nbsp;&nbsp;&nbsp;我以摩尼宝&nbsp;&nbsp;&nbsp;&nbsp;供养此如来

&nbsp;&nbsp;&nbsp;&nbsp;亦曾作商主&nbsp;&nbsp;&nbsp;&nbsp;有佛名善生

&nbsp;&nbsp;&nbsp;&nbsp;坐于菩提树&nbsp;&nbsp;&nbsp;&nbsp;以饼先供养

&nbsp;&nbsp;&nbsp;&nbsp;于千商人中&nbsp;&nbsp;&nbsp;&nbsp;曾作千商主

&nbsp;&nbsp;&nbsp;&nbsp;见佛坐菩提&nbsp;&nbsp;&nbsp;&nbsp;号名善意佛

&nbsp;&nbsp;&nbsp;&nbsp;香泥涂佛上&nbsp;&nbsp;&nbsp;&nbsp;复以扇招凉

&nbsp;&nbsp;&nbsp;&nbsp;佛边坐听法&nbsp;&nbsp;&nbsp;&nbsp;闻法心开悟

&nbsp;&nbsp;&nbsp;&nbsp;昔作商人主&nbsp;&nbsp;&nbsp;&nbsp;有佛名释迦

&nbsp;&nbsp;&nbsp;&nbsp;我以众宝花&nbsp;&nbsp;&nbsp;&nbsp;以花散佛上

&nbsp;&nbsp;&nbsp;&nbsp;昔作商人主&nbsp;&nbsp;&nbsp;&nbsp;有佛名高登

&nbsp;&nbsp;&nbsp;&nbsp;以幡花音乐&nbsp;&nbsp;&nbsp;&nbsp;供养如是佛

&nbsp;&nbsp;&nbsp;&nbsp;我曾作国王&nbsp;&nbsp;&nbsp;&nbsp;有佛名最上

&nbsp;&nbsp;&nbsp;&nbsp;超越诸有海&nbsp;&nbsp;&nbsp;&nbsp;当施众车辂

&nbsp;&nbsp;&nbsp;&nbsp;我曾作国王&nbsp;&nbsp;&nbsp;&nbsp;有佛名最尊

&nbsp;&nbsp;&nbsp;&nbsp;佛行百里内&nbsp;&nbsp;&nbsp;&nbsp;地散诸妙花

&nbsp;&nbsp;&nbsp;&nbsp;我于过去世&nbsp;&nbsp;&nbsp;&nbsp;闻佛欲来过

&nbsp;&nbsp;&nbsp;&nbsp;远将胜幡盖&nbsp;&nbsp;&nbsp;&nbsp;并四兵围绕

&nbsp;&nbsp;&nbsp;&nbsp;有佛欲渡河&nbsp;&nbsp;&nbsp;&nbsp;我当作舡师

&nbsp;&nbsp;&nbsp;&nbsp;见佛心欢喜&nbsp;&nbsp;&nbsp;&nbsp;渡佛到彼岸

&nbsp;&nbsp;&nbsp;&nbsp;我曾作商主&nbsp;&nbsp;&nbsp;&nbsp;有佛名贤车

&nbsp;&nbsp;&nbsp;&nbsp;为佛造桥梁&nbsp;&nbsp;&nbsp;&nbsp;令佛安隐渡

&nbsp;&nbsp;&nbsp;&nbsp;我曾作国王&nbsp;&nbsp;&nbsp;&nbsp;有佛名大梵

&nbsp;&nbsp;&nbsp;&nbsp;牛头香造寺&nbsp;&nbsp;&nbsp;&nbsp;以供养于尊

&nbsp;&nbsp;&nbsp;&nbsp;著僧伽胝衣&nbsp;&nbsp;&nbsp;&nbsp;以覆如来上

&nbsp;&nbsp;&nbsp;&nbsp;俭世檀香浴&nbsp;&nbsp;&nbsp;&nbsp;降雨人归佛

&nbsp;&nbsp;&nbsp;&nbsp;我曾作国王&nbsp;&nbsp;&nbsp;&nbsp;有佛名净月

&nbsp;&nbsp;&nbsp;&nbsp;国有多疾疫&nbsp;&nbsp;&nbsp;&nbsp;供佛疫皆除

&nbsp;&nbsp;&nbsp;&nbsp;我昔作王时&nbsp;&nbsp;&nbsp;&nbsp;有佛名调帝

&nbsp;&nbsp;&nbsp;&nbsp;请佛说妙法&nbsp;&nbsp;&nbsp;&nbsp;为求菩提道

&nbsp;&nbsp;&nbsp;&nbsp;我昔作王时&nbsp;&nbsp;&nbsp;&nbsp;有佛名梵尊

&nbsp;&nbsp;&nbsp;&nbsp;施佛僧伽胝&nbsp;&nbsp;&nbsp;&nbsp;用覆如来上

&nbsp;&nbsp;&nbsp;&nbsp;当时国中俭&nbsp;&nbsp;&nbsp;&nbsp;我以旃檀汤

&nbsp;&nbsp;&nbsp;&nbsp;沐浴如来体&nbsp;&nbsp;&nbsp;&nbsp;丰乐人归佛

&nbsp;&nbsp;&nbsp;&nbsp;我昔作王时&nbsp;&nbsp;&nbsp;&nbsp;有佛名帝释

&nbsp;&nbsp;&nbsp;&nbsp;其国有灾起&nbsp;&nbsp;&nbsp;&nbsp;王发慈止息

&nbsp;&nbsp;&nbsp;&nbsp;我昔作王时&nbsp;&nbsp;&nbsp;&nbsp;供养调帝佛

&nbsp;&nbsp;&nbsp;&nbsp;用诸百万宝&nbsp;&nbsp;&nbsp;&nbsp;造食献如来

&nbsp;&nbsp;&nbsp;&nbsp;昔为梵志信&nbsp;&nbsp;&nbsp;&nbsp;见佛名悉达

&nbsp;&nbsp;&nbsp;&nbsp;以百千颂赞&nbsp;&nbsp;&nbsp;&nbsp;供养天人师

&nbsp;&nbsp;&nbsp;&nbsp;昔为梵志时&nbsp;&nbsp;&nbsp;&nbsp;佛名帝释幢

&nbsp;&nbsp;&nbsp;&nbsp;合掌以正信&nbsp;&nbsp;&nbsp;&nbsp;当来愿如佛

&nbsp;&nbsp;&nbsp;&nbsp;始从燃灯佛&nbsp;&nbsp;&nbsp;&nbsp;至于帝释幢

&nbsp;&nbsp;&nbsp;&nbsp;七万六千佛&nbsp;&nbsp;&nbsp;&nbsp;我皆尽供养

&nbsp;&nbsp;&nbsp;&nbsp;满二阿僧祇&nbsp;&nbsp;&nbsp;&nbsp;供养于诸佛

&nbsp;&nbsp;&nbsp;&nbsp;不曾心有异&nbsp;&nbsp;&nbsp;&nbsp;志愿菩提处

&nbsp;&nbsp;&nbsp;&nbsp;第三阿僧祇&nbsp;&nbsp;&nbsp;&nbsp;亦为王供养

&nbsp;&nbsp;&nbsp;&nbsp;佛名安隐日&nbsp;&nbsp;&nbsp;&nbsp;灭度而起塔

&nbsp;&nbsp;&nbsp;&nbsp;我昔为国王&nbsp;&nbsp;&nbsp;&nbsp;种种供养佛

&nbsp;&nbsp;&nbsp;&nbsp;满足皆随意&nbsp;&nbsp;&nbsp;&nbsp;起塔名法王

&nbsp;&nbsp;&nbsp;&nbsp;昔为大商主&nbsp;&nbsp;&nbsp;&nbsp;见佛名悉供

&nbsp;&nbsp;&nbsp;&nbsp;我以众金花&nbsp;&nbsp;&nbsp;&nbsp;散佛呈供养

&nbsp;&nbsp;&nbsp;&nbsp;昔为商人时&nbsp;&nbsp;&nbsp;&nbsp;见佛名宝髻

&nbsp;&nbsp;&nbsp;&nbsp;为佛作金网&nbsp;&nbsp;&nbsp;&nbsp;以覆大师上

&nbsp;&nbsp;&nbsp;&nbsp;昔为商人时&nbsp;&nbsp;&nbsp;&nbsp;佛名上莲花

&nbsp;&nbsp;&nbsp;&nbsp;作银花供养&nbsp;&nbsp;&nbsp;&nbsp;散布如来上

&nbsp;&nbsp;&nbsp;&nbsp;昔为商人时&nbsp;&nbsp;&nbsp;&nbsp;见佛名上称

&nbsp;&nbsp;&nbsp;&nbsp;我以上妙室&nbsp;&nbsp;&nbsp;&nbsp;供养于如来

&nbsp;&nbsp;&nbsp;&nbsp;昔为大国王&nbsp;&nbsp;&nbsp;&nbsp;佛号名胜论

&nbsp;&nbsp;&nbsp;&nbsp;正证菩提日&nbsp;&nbsp;&nbsp;&nbsp;我以四兵护

&nbsp;&nbsp;&nbsp;&nbsp;昔为商人时&nbsp;&nbsp;&nbsp;&nbsp;见佛名无垢

&nbsp;&nbsp;&nbsp;&nbsp;造塔并浴室&nbsp;&nbsp;&nbsp;&nbsp;及以燃灯明

&nbsp;&nbsp;&nbsp;&nbsp;我昔作王时&nbsp;&nbsp;&nbsp;&nbsp;见佛名合觉

&nbsp;&nbsp;&nbsp;&nbsp;坐石而入定&nbsp;&nbsp;&nbsp;&nbsp;音乐以供养

&nbsp;&nbsp;&nbsp;&nbsp;昔为商人时&nbsp;&nbsp;&nbsp;&nbsp;见佛名修行

&nbsp;&nbsp;&nbsp;&nbsp;降怨度人众&nbsp;&nbsp;&nbsp;&nbsp;扫地令佛过

&nbsp;&nbsp;&nbsp;&nbsp;昔为商人时&nbsp;&nbsp;&nbsp;&nbsp;闻佛名净住

&nbsp;&nbsp;&nbsp;&nbsp;欲来造寺舍&nbsp;&nbsp;&nbsp;&nbsp;园苑毗诃罗

&nbsp;&nbsp;&nbsp;&nbsp;昔为大国王&nbsp;&nbsp;&nbsp;&nbsp;有佛名相师

&nbsp;&nbsp;&nbsp;&nbsp;摩尼宝供养&nbsp;&nbsp;&nbsp;&nbsp;我时为菩萨

&nbsp;&nbsp;&nbsp;&nbsp;昔为大国王&nbsp;&nbsp;&nbsp;&nbsp;有佛名系都

&nbsp;&nbsp;&nbsp;&nbsp;我造法王塔&nbsp;&nbsp;&nbsp;&nbsp;缯幡以供养

&nbsp;&nbsp;&nbsp;&nbsp;昔为大国王&nbsp;&nbsp;&nbsp;&nbsp;有佛名舍重

&nbsp;&nbsp;&nbsp;&nbsp;我以瓶杖施&nbsp;&nbsp;&nbsp;&nbsp;起塔并设会

&nbsp;&nbsp;&nbsp;&nbsp;我昔为商主&nbsp;&nbsp;&nbsp;&nbsp;有佛名见义

&nbsp;&nbsp;&nbsp;&nbsp;以金宝真珠&nbsp;&nbsp;&nbsp;&nbsp;种种香供养

&nbsp;&nbsp;&nbsp;&nbsp;我为大国王&nbsp;&nbsp;&nbsp;&nbsp;佛名诸兵义

&nbsp;&nbsp;&nbsp;&nbsp;佛游于人间&nbsp;&nbsp;&nbsp;&nbsp;四兵迎供养

&nbsp;&nbsp;&nbsp;&nbsp;我为大国王&nbsp;&nbsp;&nbsp;&nbsp;佛名他利见

&nbsp;&nbsp;&nbsp;&nbsp;欲入于城内&nbsp;&nbsp;&nbsp;&nbsp;设乐香花供

&nbsp;&nbsp;&nbsp;&nbsp;我昔为商主&nbsp;&nbsp;&nbsp;&nbsp;有佛名底沙

&nbsp;&nbsp;&nbsp;&nbsp;以诸茎木香&nbsp;&nbsp;&nbsp;&nbsp;根香散供佛

&nbsp;&nbsp;&nbsp;&nbsp;我昔曾为大仙人&nbsp;&nbsp;&nbsp;&nbsp;见晨宿佛在宝龛

&nbsp;&nbsp;&nbsp;&nbsp;但一伽他而赞佛&nbsp;&nbsp;&nbsp;&nbsp;超过九劫修苦行

&nbsp;&nbsp;&nbsp;&nbsp;昔为梵志名最上&nbsp;&nbsp;&nbsp;&nbsp;见佛名曰毗婆尸

&nbsp;&nbsp;&nbsp;&nbsp;两手持苣发菩提&nbsp;&nbsp;&nbsp;&nbsp;欢喜布散如来上

&nbsp;&nbsp;&nbsp;&nbsp;菩萨昔为商主时&nbsp;&nbsp;&nbsp;&nbsp;见佛世尊名尸弃

&nbsp;&nbsp;&nbsp;&nbsp;并有弟子声闻众&nbsp;&nbsp;&nbsp;&nbsp;三月衣食而供给

&nbsp;&nbsp;&nbsp;&nbsp;昔为商人深正信&nbsp;&nbsp;&nbsp;&nbsp;于彼毗婆尸佛所

&nbsp;&nbsp;&nbsp;&nbsp;并诸弟子声闻众&nbsp;&nbsp;&nbsp;&nbsp;三月衣食而供给

&nbsp;&nbsp;&nbsp;&nbsp;昔为商人深正信&nbsp;&nbsp;&nbsp;&nbsp;佛名迦留村陀佛

&nbsp;&nbsp;&nbsp;&nbsp;请佛家资尽布施&nbsp;&nbsp;&nbsp;&nbsp;随佛出家持梵行

&nbsp;&nbsp;&nbsp;&nbsp;昔为商人深正信&nbsp;&nbsp;&nbsp;&nbsp;见佛迦耶迦牟尼

&nbsp;&nbsp;&nbsp;&nbsp;先造立寺生恭敬&nbsp;&nbsp;&nbsp;&nbsp;后乃方随佛出家

&nbsp;&nbsp;&nbsp;&nbsp;昔为梵志名最胜&nbsp;&nbsp;&nbsp;&nbsp;于两足尊迦叶佛

&nbsp;&nbsp;&nbsp;&nbsp;由闻喜护所说语&nbsp;&nbsp;&nbsp;&nbsp;乃得出家修净意

&nbsp;&nbsp;&nbsp;&nbsp;菩萨昔作国王时&nbsp;&nbsp;&nbsp;&nbsp;于弥勒仙修供养

&nbsp;&nbsp;&nbsp;&nbsp;入定见我当作佛&nbsp;&nbsp;&nbsp;&nbsp;时仙却来供养我

&nbsp;&nbsp;&nbsp;&nbsp;从安隐佛至迦叶&nbsp;&nbsp;&nbsp;&nbsp;供养七万七千佛

&nbsp;&nbsp;&nbsp;&nbsp;一切如来皆奉侍&nbsp;&nbsp;&nbsp;&nbsp;乃能数满三僧祇

&nbsp;&nbsp;&nbsp;&nbsp;皆悉欢喜而供事&nbsp;&nbsp;&nbsp;&nbsp;未曾少许心别异

&nbsp;&nbsp;&nbsp;&nbsp;皆发无上菩提愿&nbsp;&nbsp;&nbsp;&nbsp;为菩萨时供养佛

&nbsp;&nbsp;&nbsp;&nbsp;一切示现而授记&nbsp;&nbsp;&nbsp;&nbsp;对众咸言当作佛

&nbsp;&nbsp;&nbsp;&nbsp;我先求愿皆满足&nbsp;&nbsp;&nbsp;&nbsp;如先所愿今思忖

&nbsp;&nbsp;&nbsp;&nbsp;此愿皆令得满足&nbsp;&nbsp;&nbsp;&nbsp;彼佛世尊诸大德

&nbsp;&nbsp;&nbsp;&nbsp;授我无上菩提记&nbsp;&nbsp;&nbsp;&nbsp;我昔曾作尸毗王

&nbsp;&nbsp;&nbsp;&nbsp;复为一切施主时&nbsp;&nbsp;&nbsp;&nbsp;并及尾滥大王身

&nbsp;&nbsp;&nbsp;&nbsp;舍身舍宝行檀度&nbsp;&nbsp;&nbsp;&nbsp;昔为商主入大海

&nbsp;&nbsp;&nbsp;&nbsp;持戒专求趣彼岸&nbsp;&nbsp;&nbsp;&nbsp;能害自身令众乐

&nbsp;&nbsp;&nbsp;&nbsp;皆令得度于苦海&nbsp;&nbsp;&nbsp;&nbsp;往昔曾作仙人时

&nbsp;&nbsp;&nbsp;&nbsp;常行忍辱波罗蜜&nbsp;&nbsp;&nbsp;&nbsp;身体手足被支解

&nbsp;&nbsp;&nbsp;&nbsp;由行忍辱心无退&nbsp;&nbsp;&nbsp;&nbsp;如紧那罗本生说

&nbsp;&nbsp;&nbsp;&nbsp;我曾欲竭于大海&nbsp;&nbsp;&nbsp;&nbsp;以满精进波罗蜜

&nbsp;&nbsp;&nbsp;&nbsp;皆由口业真实语&nbsp;&nbsp;&nbsp;&nbsp;昔名药物大臣时

&nbsp;&nbsp;&nbsp;&nbsp;牛出梵志共论义&nbsp;&nbsp;&nbsp;&nbsp;当满般若波罗蜜

&nbsp;&nbsp;&nbsp;&nbsp;诸天击鼓而助喜&nbsp;&nbsp;&nbsp;&nbsp;昔为梵志名生然

&nbsp;&nbsp;&nbsp;&nbsp;勤修胜禅波罗蜜&nbsp;&nbsp;&nbsp;&nbsp;头上鸟生男女卵

&nbsp;&nbsp;&nbsp;&nbsp;定中不起鸟能飞&nbsp;&nbsp;&nbsp;&nbsp;修行满六波罗蜜

&nbsp;&nbsp;&nbsp;&nbsp;慈心常有思念处&nbsp;&nbsp;&nbsp;&nbsp;我广心求尊重愿

&nbsp;&nbsp;&nbsp;&nbsp;发愿愿求皆满足&nbsp;&nbsp;&nbsp;&nbsp;彼诸大德一切佛

&nbsp;&nbsp;&nbsp;&nbsp;我皆供养天人师&nbsp;&nbsp;&nbsp;&nbsp;三有苦海诸众生

&nbsp;&nbsp;&nbsp;&nbsp;一切皆归涅槃路&nbsp;&nbsp;&nbsp;&nbsp;我为菩萨修供养

&nbsp;&nbsp;&nbsp;&nbsp;从彼光明王身后&nbsp;&nbsp;&nbsp;&nbsp;乃至帝幢佛世尊

&nbsp;&nbsp;&nbsp;&nbsp;度得一千俱胝众&nbsp;&nbsp;&nbsp;&nbsp;况复成佛度无边

&nbsp;&nbsp;&nbsp;&nbsp;世间之尊大导师&nbsp;&nbsp;&nbsp;&nbsp;已度未度人天众

&nbsp;&nbsp;&nbsp;&nbsp;我已置立桥船筏&nbsp;&nbsp;&nbsp;&nbsp;坚固度于诸有情

&nbsp;&nbsp;&nbsp;&nbsp;我若入于圆寂后&nbsp;&nbsp;&nbsp;&nbsp;由能济度无边人

&nbsp;&nbsp;&nbsp;&nbsp;诸有能修福德者&nbsp;&nbsp;&nbsp;&nbsp;当来皆入涅槃城

&nbsp;&nbsp;&nbsp;&nbsp;我若入于圆寂后&nbsp;&nbsp;&nbsp;&nbsp;而能修集于佛事

&nbsp;&nbsp;&nbsp;&nbsp;少许供养于形像&nbsp;&nbsp;&nbsp;&nbsp;即得生天无量乐

&nbsp;&nbsp;&nbsp;&nbsp;我若入于圆寂后&nbsp;&nbsp;&nbsp;&nbsp;遗留法宝甘露味

&nbsp;&nbsp;&nbsp;&nbsp;如若有情闻此者&nbsp;&nbsp;&nbsp;&nbsp;皆能修习出离去

已上诸佛名