## 根本说一切有部毗奈耶药事卷第十四

大唐三藏义净奉　制译

尔时大王。见彼女人如风而去。心生怕惧。告彼门师婆罗门曰。所应作者。悦意已走。其婆罗门白言。大王已得成就灾厄已除。于时悦意在于空中。复更思惟。我今于此。受诸苦恼。皆由彼仙。若到仙所。须说此事。我身为汝。遭大苦难。作是念已。即至仙所。礼已。白仙人曰。我为大仙向人说故。遂被系缚。为人爱欲迷乱至死。复白仙人曰。若善财相觅。取我指镮。而授与之。报如是言。我之住处。道路极险。幸当回去。更不须来。若不肯回。愿仙略视道路。于此北界。有三黑山。度此山已。更有三山。复更有三山。度九山已。有雪山王。山北复有黑山。山下水流。复有佉达罗。伊沙陀罗。金刚藏。欲色山。乌俱得迦。伊伐得迦。阿鼻缚那。彼木山那等诸山。过此山已。即入佉那罗山。山下有窟。入此窟中。入已。有大石柱。登柱上已。被鹿皮而住。当有一鸟王。来拨汝去。得过诸山。从此出已。多有诸色。于槎或作。人形羊形。羖羊形复至一窟。名宾伽罗。中有水流如粖。其中有大蟒蛇。速疾走来。汝须存意。极大超越。其槎中间。有恶鸟来。当须射破复有槎。如两牛相斗可打角破。便当进路。或复途槎。以铁为人。手持铁刀。形貌可畏。亦须打破。然即进路。复有槎。形如药叉相。

其药叉铁口。汝若见之。以铁钉钉额。复逢一井。名曰猛转。当须手执于杖过之。若逢头及眼黄色药叉。当须杖刀之而过。又多度水。里有蛟龙。其水名曰能伽。婆腾伽。多波你。波登只。指多啰。呜嚧驮你河。阿萨你。阿施尾沙。毗陀诺你等河。其能伽河。有药叉女。常为居住。名曰俱波。婆腾伽河。无人能住。多波你河。多有蛟龙。指多啰河中欲色。呜嚧驮你河。紧那罗婢居止。呵萨你河中。紧那罗新妇住。阿施尾沙河中。有种种色蛇。毗陀河水。甚浊秽恶。若度能伽河时。意存勇健。若度婆腾伽河。心须超越。若度多婆那河。闭口而度。若度指多罗河时。作种歌唱。若度乌嚧驮那河。心须正定。若度呵萨那河时。默然勿语。若度阿施尾沙河时。当作禁毒蛇咒已度。若度那陀那河。手持利剑。割藤而度。如是度过此等河已。有五百药叉。守当开门。汝须勤勇。必莫畏之。此是紧那罗王城。说是语已。礼仙之足。腾空而去。

尔时善财童子。平定外国怨已。却还那布罗城。是时善财。才息定已。即拜父王。对面而坐。父王便已爱念之语安慰善财。善财答曰。以父王威力。得安稳归。伐彼怨军。悉皆平定。仍将宝子。置立押官。依法输科。父王告言。我子有功。所作皆了。其善财童子。辞父王曰。欲归宫内。父王告曰。且住共食。白父王。我久不见悦意。今欲往看。王曰。今日且住。明当往看。又白父王。我要今日须看悦意。父王默然不对。是时童子即归本宫。乃见宫中。无有光彩。不见悦意。东西驰觅。作声唤曰。悦意悦意。汝今何在。诸宫共集。欲乱善财。然而身心如被箭射。专向悦意。频更重问。悦意何在。其时宫人。具说如上。善财童子闻已。甚大愁苦。宫人白言。今此宫中。更有胜者。幸除忧恼。于时善财。念知父王作无恩事。即往母边。礼足长跪。白言。阿娘。我今不见悦意。然而悦意。形貌端严。具多福德。今若不见。迷乱烧心。随彼趣方。我当求觅。若无悦意。生大苦恼。母曰。当为悦意遭命难苦。我放令去。问曰。此事云何。其母具说。善财知彼父王无恩。复问阿母。何方而去。母曰。悦意今向此山仙人法王住处。于时善财。为离悦意。苦恼啼泣。不觉唱言悦意。母又告曰。我此宫中。更有胜彼。何故忧恼。善财答曰。阿娘。此之宫人。我不爱乐。母以善言慰诱。烦恼更加。速起寻访。东西驰走。而作是念。可于得处更寻问。即往诣猎师所。问曰。汝先何处得悦意耶。猎师答曰。于彼山中。有仙人住。其处有池。悦意每来池中洗浴。我依仙人言教。系捉得来。时善财却回宫内。又作是念。今可往仙人所。取其消息。父王亦闻童子离别悦意。极大愁恼。欲往山中仙人之所。父王告曰。善财何为迷乱至此。我今为汝。更置最胜宫人。善财闻已。白言。我无悦意。不能在宫而住。尔时大王。即出严敕。令四衢道诸城门所。但有要路。皆令捉搦。莫放童子出城。善财为性。夜即省睡。我闻昼中五种之人。于夜省睡。云何为五。一者丈夫思妇。妇思丈夫。二者妇被夫嗔责。三者作贼之人。四者军将。五者苾刍精勤苦行时。我今当一。于时童子作是思惟。我若从门而出。父母必罪守门之人。作是念已。即取花鬘。置于幢上。无人守护门关之处。从此而去。至于城外。月初出时。善财向月啼泣。思想悦意。即说伽他。而告之曰。

&nbsp;&nbsp;&nbsp;&nbsp;月满能明夜&nbsp;&nbsp;&nbsp;&nbsp;亦是星中王

&nbsp;&nbsp;&nbsp;&nbsp;毕星如眼爱&nbsp;&nbsp;&nbsp;&nbsp;亦如大导师

谁见悦意眼如青莲。作是语已。渐行思念昔共悦意。游戏之时。逢其鹿獐。告曰。汝常食水草。无病游行。不同我苦。问曰。见我悦意耶。说已渐行。至一方所。乃见花果茂盛。有蜜蜂于花上食气。善财告言。青色无有垢。有金色相。在竹林间。两色妙身。见悦意不。说已复行。见一蟒蛇。告曰。汝是黑蛇。舌如树叶。张口及眼。俱有烟焰。我有欲火。亦复如是。无有毒心。见我悦意在于何处。说已次至一林。见百舌鸟。作其美声。告言。汝在诸鸟中尊游林树间。有紧那罗王女。名为悦意。眼发如青莲。汝今见不。说已次行至无愁树。名花间枝。华名吉利。树中之王。而告之曰。忆悦意时。心即迷闷。汝名无愁。我今合掌。令我无愁。由心迷乱。种种异言。次至仙人住处。赞仙人曰。身被树皮衣。常餐最上根。我今顶礼大仙师。幸请速报悦意处。是时仙人以安稳言。告善财。且坐。先言我见。面如满月。目类青莲。缘眉细长。犹如尽月。形貌可爱。人皆喜见。且餐根果。后当无恼。访觅不难。必无疑虑。说是语已。复告善财曰。然悦意去时。遗言相嘱。留此指镮。善财若来觅我。可与指镮。作是语已。复说险路。可报善财童子。道径极险难行。当须回去。若决不回。当视道路。是时仙人告童子曰。当知悦意作是嘱言。于此北方界。即有三重黑山。过已更有三重。复更有三重。过九山已。乃有雪山王。此山有药。采取以苏煎服。能无饥渴。多饶气力。性念能定。并取猕猴随其去处。以咒持之。并将弓箭及以明宝。合阿伽陀香药。能治蛇毒。复持三铁钉及筝。雪山王北。复有青山。乃至当报。善财作大威力。超越彼诸恶类。皆当损之。广说如前。依次而作。时善财既闻仙人说已。一依所告。次第而作。并持药咒。礼仙人足。退步而去。所须之事。皆悉已办。唯不得猕猴。却来仙所。时仙即与猕猴。尔时仙人复告善财。汝独一身。无有伴侣。何须苦觅彼悦意耶。定当舍命。善财白言。我决须觅。月在空行。谁为伴侣。亦如兽王。以牙爪力。亦无有伴。火能烧之。谁之为伴。纵我无伴。有何所防。若见大海。可即不入。若被蛇毒。可不疗治。夫大人者。精勤作事。若事不成。人无有过。尔时善财依悦意说。以诸药草咒法。过诸山河险难之处。直至紧那罗王城。时善财遥见彼城。异常胜妙。一切园苑。林茂端正。种种妙花。并诸杂鸟。池水流渠。又见无量紧那罗女。共来取水。于时善财。问诸女等。取水何用。答曰。王女名曰悦意。比在人间。身染人气。以水洗身。欲除人气。善财。更问女曰。此水为同一时泻浴为复前后依次与之。彼女答曰。次第泻之。善财便作是念。我今善得其便。此吉利指镮。安于瓶罐之中。信通悦意。善财即以指镮。默掷置一水罐之中。报彼女曰。可以此水。在前授与王女洗浴。是时紧那罗女便作是念。此必有缘。即在前泻水。王女顶上洗浴。然而指镮落在身上。是时悦意。即唤其女。问曰。汝将水来时。更有何人。答曰。我见一丈夫。具陈相状。然其悦意知是善财。令速藏隐。方便将入。莫使人见。依命将来。藏一处已。悦意往诣父王边。长跪白言。阿爷。若见善财。欲作何事。父王答曰。斩为百段。分为四聚。此既是人。何所堪用。悦意复白王言。若当是人。如何能到于此。时父王闻已。嗔遂止息。王作是言。若童子来至。可与一切庄严之具。多与财宝及千紧那罗女。并其汝身。悉皆奉与。于时悦意闻此语已。心大欢悦。喜乐遍身。即令善财严饰衣服。来见父王。尔时紧那罗王遥见善财。人相具足。形貌端严。人所喜见。心生怪愕。欲试伎艺。置大金柱。高七多罗树。又置七鼓。并七玄高。其善财童子。身是菩萨。若是菩萨。诸伎工巧。无不解者。凡有所作。天亦助之。不为障碍。即于王前。设大供养。吹笛。擘箜篌。弹笓笆。作种种音乐。并诸伎艺。空中诸天。亦皆助作。时善财童子。手执大刀。色如青莲。光彩晃耀。其王殿前。有多罗柱。王令善财。以刀截柱。如截佉多唎叶碎如油麻。以箭射彼金柱。七鼓。七玄高。皆悉穿过。身若须弥。不动不摇。空中诸天。及紧那罗等。皆大吼叫。尔时紧那罗王。见闻如此希异之事。心大惊愕。即令庄严一千紧那罗女。姿质面貌。一如悦意。王告善财曰。汝知何者是悦意耶。于时善财即发实言。说伽他曰。

&nbsp;&nbsp;&nbsp;&nbsp;悦意是树女&nbsp;&nbsp;&nbsp;&nbsp;我今极爱敬

&nbsp;&nbsp;&nbsp;&nbsp;实言当速疾&nbsp;&nbsp;&nbsp;&nbsp;徐步向前行

是时悦意不觉前行一步。紧那罗众白大王言。此之善财有人威力。精勤超越。具有形貌。共悦意相应。何须苦逼。不与悦意将。尔时紧那罗众。次第白王。令与悦意。其王即敕。依紧那罗法。左手持女。右手执金瓶。告言。童子。此之爱女。并千紧那罗女。侍从围绕。以赏为妻。王曰。人当无恩。必莫弃舍。亦不得更置妇人。时善财闻王教已。即共悦意。同归本宫。而为游戏。欢娱作乐。善财复于后时。思忆家眷。离别父母。愁忧苦恼。即共悦意。平论斯事。君欲如何悦意。即为启父王知。王曰。任汝共善财。相随而去。莫行错误。人多诈诳。是时父王作诫敕已。即与金银真珠等种种杂宝。而为资遣。是时善财。以紧那罗力。速疾还诣那布罗城当入城时。由紧那罗作种种香气。遍满城内。父王闻善财来。敕令作诸鼓乐。扫洒城邑。除瓦石砂砾。皆令鲜洁。作诸音乐。悬缯幡盖。烧众名香。散诸妙花。善财共诸百千眷属围绕。入那布罗城。止息已持诸珍宝。往诣父王所。礼足已面前而坐。向紧那罗事。具如上说。

尔时父王。知其威力第一超越。即与灌顶。建立王位。时善财便作是念。我共悦意。为夫妻故。今得绍灌顶王位。自知过去因缘。得如是福报我今须更胜于昔时。行于布施。作诸福业。作是念已象阁城中。十二年内。依彼俗法。置祭祀堂。佛告大王。我于尔时名善财童子者。莫作异见。即我是身。当于尔时行菩萨行。名善财王。我为悦意故。精勤威力。第一超越。既得见已。于十二年中。置祭堂。依法祭祀。岂我唯此舍施福业。而证无上菩提。而更修余福业。积集善根故。正信因缘故。而证无上正等菩提。

佛言。复次大王。我为求无上菩提故。而行慧施。作诸福业。大王谛听。乃往古昔。于尾施缚城有王。名曰尾施婆蜜多。正绍王位。以法化世。其国人民。丰乐安隐。无诸诈伪。贼盗疾疫。牛羊稻蔗。在处充满。其王正信。能利自他。爱念国人。慈心相向。后于异时。共妃游戏。欢娱未久。遂即有娠。十月满已。诞生一子。形貌端严。众相具足。人所喜见。作生日会。为立名号。共相议曰。此是尾施缚蜜多王子。应与名曰尾施缚多罗。授八乳母。广如余说。如莲在水。速时长大。即令入学。历数算计。工巧伎艺。王法之事。及以调马。种种相法等。悉皆成就。广如余说。尔时王子性怀贤善。真实净心。自利利他。心常慈愍。爱念世人。能行一切无余之施。既闻常施。心无间断。不问远近。贫乏之人。皆来求乞。索者施与。皆令心足。然而菩萨复于后时。欲出观望游戏园林。七宝璎珞庄严其体。又身被鹿皮。乘骑辇舆。击大鼓乐。速趁而行。欲入苑中。时有一婆罗门。赞王子曰。刹利童子。大胜威力。即说颂曰。

&nbsp;&nbsp;&nbsp;&nbsp;无量人众集&nbsp;&nbsp;&nbsp;&nbsp;仁有大名闻

&nbsp;&nbsp;&nbsp;&nbsp;此辇应行施&nbsp;&nbsp;&nbsp;&nbsp;施与堪施人

尔时王子。心生欢喜。速疾而下。以此宝辇。施彼婆罗门。而说颂曰。

&nbsp;&nbsp;&nbsp;&nbsp;我本舍此辇&nbsp;&nbsp;&nbsp;&nbsp;欢喜而能施

&nbsp;&nbsp;&nbsp;&nbsp;愿我舍三界&nbsp;&nbsp;&nbsp;&nbsp;速证妙菩提

复于异时。王子出城。游行园苑。以宝庄严白象。如白莲华。亦如雪山象。有种上相。亦如帝释之象。以自相好而严其质。功德显现。其象日日增长。于诸象中。而为最胜。太子共诸亲友眷属围绕。亦如众星而圆明月。三春届节。百卉敷荣。茂林清池。花鸟交映。孔雀鹦鹉。鹅雁鸳鸯。杂类哀鸣。群飞合响。太子于时有边境国王。知王子游时。与诸婇女于芳园所。随处周旋。欢喜嬉戏。乐行布施。令婆罗门速来乞象。其婆罗门至王子所。作美妙言词。说伽他曰。

&nbsp;&nbsp;&nbsp;&nbsp;天人闻好施&nbsp;&nbsp;&nbsp;&nbsp;美妙遍诸方

&nbsp;&nbsp;&nbsp;&nbsp;施我所乘象&nbsp;&nbsp;&nbsp;&nbsp;今正是其时

尔时王子闻斯语已。心即欢喜。速从象下。而为奉施。复以伽他。而发愿曰。

&nbsp;&nbsp;&nbsp;&nbsp;愿我舍此象&nbsp;&nbsp;&nbsp;&nbsp;喜施婆罗门

&nbsp;&nbsp;&nbsp;&nbsp;如是舍三界&nbsp;&nbsp;&nbsp;&nbsp;速证妙菩提

尔时群臣来奏王曰。外境怨国遣婆罗门。来乞王子所乘最胜之象。今已施彼。大王闻已。极生嗔恚。即唤王子。种种呵责。令其出国。其王子闻父责已。作是思惟。即说伽他曰。

&nbsp;&nbsp;&nbsp;&nbsp;我修菩萨行&nbsp;&nbsp;&nbsp;&nbsp;慈摄苦众生

&nbsp;&nbsp;&nbsp;&nbsp;已著坚固甲&nbsp;&nbsp;&nbsp;&nbsp;舍斯最胜象

&nbsp;&nbsp;&nbsp;&nbsp;家中一切物&nbsp;&nbsp;&nbsp;&nbsp;随力皆行施

&nbsp;&nbsp;&nbsp;&nbsp;要心练行林&nbsp;&nbsp;&nbsp;&nbsp;决定当须作

&nbsp;&nbsp;&nbsp;&nbsp;舍家修苦行&nbsp;&nbsp;&nbsp;&nbsp;当诣练行林

&nbsp;&nbsp;&nbsp;&nbsp;不作如斯语&nbsp;&nbsp;&nbsp;&nbsp;岂有施于人

菩萨作是语已。即到妃边。告言。贤首。所有财物。皆须布施。可入山林。修其苦行。具如前说。其妇闻已。恐于太子。有别离忧。合掌白言。贤子。我身男女。愿亦相随。山林中住为修道。我亦不忍一念之中。而能相离。以妙伽他。答太子曰。

&nbsp;&nbsp;&nbsp;&nbsp;如雪无有月&nbsp;&nbsp;&nbsp;&nbsp;大地无苗稼

&nbsp;&nbsp;&nbsp;&nbsp;如林涸无水&nbsp;&nbsp;&nbsp;&nbsp;妻无夫亦然

菩萨告曰。我等必有相离。一切世间。必有离别。况汝女性。报身柔软。食饮卧具。皆须细美。在苦林中。唯敷草地。每餐根果。以达彼草。披掩其身。妻曰贤子。虽闻此苦。心亦不退。菩萨答曰。此之誓愿。常念莫忘。尔时王子即诣父王。顶礼合掌。以伽他白言。

&nbsp;&nbsp;&nbsp;&nbsp;愿父忏摩我过失&nbsp;&nbsp;&nbsp;&nbsp;施象与彼婆罗门

&nbsp;&nbsp;&nbsp;&nbsp;缘此责我往山林&nbsp;&nbsp;&nbsp;&nbsp;当愿库藏常增长

尔时大王闻此语已。声嘶哽咽。不忍离苦。抱王子颈。爱言告曰。愿子回住。更勿广施。菩萨以伽他答曰。

&nbsp;&nbsp;&nbsp;&nbsp;我若复回住&nbsp;&nbsp;&nbsp;&nbsp;大地及诸山

&nbsp;&nbsp;&nbsp;&nbsp;身及妻奴施&nbsp;&nbsp;&nbsp;&nbsp;此心终不改

尔时王子说此语已。跪辞父王。共诸妻子眷属。前后围绕。城中之人。皆大烦恼。咸送太子出城。百千眷属。皆乘辇舆。随逐太子。送出城外。诣苦行林。时有一人。闻城中人众一时大哭。怪而问曰。是何啼哭之声。众人告曰。汝可不知。此城王子苏达那。被流出境。然而王子立性。爱乐布施。大王治责。今欲入山林中。缘此城内人民啼泣。

尔时太子依法言别。以颂告诸人曰。

&nbsp;&nbsp;&nbsp;&nbsp;一切恩爱久共处&nbsp;&nbsp;&nbsp;&nbsp;时至命尽会别离

&nbsp;&nbsp;&nbsp;&nbsp;路宿树下且随飞&nbsp;&nbsp;&nbsp;&nbsp;妻子眷属皆如是

&nbsp;&nbsp;&nbsp;&nbsp;汝等当知法如是&nbsp;&nbsp;&nbsp;&nbsp;世间皆有别离忧

&nbsp;&nbsp;&nbsp;&nbsp;当复专趣所作事&nbsp;&nbsp;&nbsp;&nbsp;安住不动喻须弥

尔时王子渐行去城。三十余里。有一婆罗门。来告王子。刹帝利。我故从城出已。行三十余里。复以伽他。告王子曰。

&nbsp;&nbsp;&nbsp;&nbsp;我闻好施名故来&nbsp;&nbsp;&nbsp;&nbsp;于此道路极疲劳

&nbsp;&nbsp;&nbsp;&nbsp;欲令成就施本愿&nbsp;&nbsp;&nbsp;&nbsp;愿汝速证妙菩提

尔时王子妃闻斯语已。出不忍言。以颂答曰。

&nbsp;&nbsp;&nbsp;&nbsp;汝婆罗门极恶人&nbsp;&nbsp;&nbsp;&nbsp;被出山林由不放

&nbsp;&nbsp;&nbsp;&nbsp;可无少慈于我等&nbsp;&nbsp;&nbsp;&nbsp;王子失位并由斯

尔时菩萨告妃言。贤首。汝莫于婆罗门作粗恶言。颂曰。

&nbsp;&nbsp;&nbsp;&nbsp;若无此等求财者&nbsp;&nbsp;&nbsp;&nbsp;何处更有证菩提

&nbsp;&nbsp;&nbsp;&nbsp;于六波罗施最胜&nbsp;&nbsp;&nbsp;&nbsp;从斯行六证菩提

尔时菩萨心生欢喜。即以车辂。施婆罗门。而说颂曰。

&nbsp;&nbsp;&nbsp;&nbsp;破我悭恚流&nbsp;&nbsp;&nbsp;&nbsp;施辂婆罗门

&nbsp;&nbsp;&nbsp;&nbsp;犹如大仙转&nbsp;&nbsp;&nbsp;&nbsp;得成无漏法

尔时王子施车辂已。心生欢喜。携抱男女。渐进而行。远至苦行林中。既到林已。身心欢喜。而修苦行。后于异时。夫人于山谷中。采觅花果去后。尔时天帝释。观见菩萨在苦行林中。为欲试菩萨故。化作一婆罗门。于王子所赞言。大胜刹帝利童子。愿听我言。即以伽他。而说赞曰。

&nbsp;&nbsp;&nbsp;&nbsp;端严族姓子&nbsp;&nbsp;&nbsp;&nbsp;独在山林中

&nbsp;&nbsp;&nbsp;&nbsp;汝爱之男女&nbsp;&nbsp;&nbsp;&nbsp;速持施我来

是时婆罗门说此语已。尔时王子爱念子故。一念思惟而住。其婆罗门又复告曰。刹帝利。我闻汝名。能施一切。求者皆与。愿以二子施与我来。何假思惟。而说颂曰。

&nbsp;&nbsp;&nbsp;&nbsp;地上及虚空&nbsp;&nbsp;&nbsp;&nbsp;皆闻好行施

&nbsp;&nbsp;&nbsp;&nbsp;汝今应速舍&nbsp;&nbsp;&nbsp;&nbsp;满我所求心

尔时菩萨答曰。纵舍自身。由故不吝。况舍男女。我今思惟。别有私念。即持儿女。施与婆罗门。而说颂曰。

&nbsp;&nbsp;&nbsp;&nbsp;我今舍此子&nbsp;&nbsp;&nbsp;&nbsp;快乐住山林

&nbsp;&nbsp;&nbsp;&nbsp;不共母筹议&nbsp;&nbsp;&nbsp;&nbsp;怨恨生忧苦

&nbsp;&nbsp;&nbsp;&nbsp;莫令人有语&nbsp;&nbsp;&nbsp;&nbsp;童子坚固心

&nbsp;&nbsp;&nbsp;&nbsp;舍子不舍身&nbsp;&nbsp;&nbsp;&nbsp;恐人生谤议

婆罗门曰。刹帝利童子。此亦不然。汝生于王族。大地普闻。哀愍众生。常行慈施。尚以香象。施沙门婆罗门。于诸贫乏下贱之人。常能摄受。求者满足。不令空过。我既远来。勿令无益。速调心马。幸无退转兴别异心。使我所求。不令空度。

尔时菩萨闻婆罗门语已。而复思惟。为爱子故。迷乱其心。而说颂曰。

&nbsp;&nbsp;&nbsp;&nbsp;我今持爱子&nbsp;&nbsp;&nbsp;&nbsp;施与婆罗门

&nbsp;&nbsp;&nbsp;&nbsp;彼生于苦恼&nbsp;&nbsp;&nbsp;&nbsp;皆由爱别离

&nbsp;&nbsp;&nbsp;&nbsp;我今若不与&nbsp;&nbsp;&nbsp;&nbsp;苦行无由成

&nbsp;&nbsp;&nbsp;&nbsp;宁遭此别离&nbsp;&nbsp;&nbsp;&nbsp;必令求满足

尔时菩萨专于一心。决定当舍。即说颂曰。

&nbsp;&nbsp;&nbsp;&nbsp;人中大苦海&nbsp;&nbsp;&nbsp;&nbsp;有情皆被溺

&nbsp;&nbsp;&nbsp;&nbsp;能渡甚为难&nbsp;&nbsp;&nbsp;&nbsp;誓作于舟筏

菩萨说已。颜容怡悦。以右手携儿。左手持女。施与婆罗门。是时男女。举目盈流。悲啼哽咽。菩萨施已。复发誓言。

&nbsp;&nbsp;&nbsp;&nbsp;愿我施男女&nbsp;&nbsp;&nbsp;&nbsp;直趣菩提路

&nbsp;&nbsp;&nbsp;&nbsp;誓救诸众生&nbsp;&nbsp;&nbsp;&nbsp;速超生死海

尔时菩萨施此儿女。作是言已。于时大地。六种震动。为地动故。于山林中。所有修寂之人。皆生惊愕。互相谓言。今此地动。有何因缘。时有仙人。是婆悉吒种族。善能占相。告诸仙曰。

&nbsp;&nbsp;&nbsp;&nbsp;林中小儿食果水&nbsp;&nbsp;&nbsp;&nbsp;见令众人心喜悦

&nbsp;&nbsp;&nbsp;&nbsp;在苦海中求出离&nbsp;&nbsp;&nbsp;&nbsp;菩萨舍子大地动

尔时二子。知父施与婆罗门已。悲咽泣泪。礼父双足。合掌白言。

&nbsp;&nbsp;&nbsp;&nbsp;我等不见母&nbsp;&nbsp;&nbsp;&nbsp;今将施与彼

&nbsp;&nbsp;&nbsp;&nbsp;愿暂别慈母&nbsp;&nbsp;&nbsp;&nbsp;随父施他将

尔时菩萨为爱念故。流泪满目。抱儿女颈。以颂告言。

&nbsp;&nbsp;&nbsp;&nbsp;我心于汝甚怜爱&nbsp;&nbsp;&nbsp;&nbsp;不是无慈坚固心

&nbsp;&nbsp;&nbsp;&nbsp;当为利益于人天&nbsp;&nbsp;&nbsp;&nbsp;舍施汝等善喜见

&nbsp;&nbsp;&nbsp;&nbsp;我为无上菩提故&nbsp;&nbsp;&nbsp;&nbsp;求证涅槃安乐处

&nbsp;&nbsp;&nbsp;&nbsp;为拔苦海诸有情&nbsp;&nbsp;&nbsp;&nbsp;愿救当离轮回苦

是时二子。知父决定施已。作悲噎声。合掌白言。父今决定舍施与他。阿娘来至。唯愿白言。于父母处。并乞忏摩我等幼小。愚痴无识。多有愆犯。或时出语。不顺恭敬。斯多过失。愿见容恕。语已礼足。右绕三匝。逐彼渐行。思父所言。频见回顾。

尔时菩萨思恋儿子。出言慈爱。回入草室。即发无上菩提大愿。又子出时。三千大千世界。六种震动。空中诸天。皆发大声。说伽他曰。

&nbsp;&nbsp;&nbsp;&nbsp;大士要心施&nbsp;&nbsp;&nbsp;&nbsp;决成无上事

&nbsp;&nbsp;&nbsp;&nbsp;施男并舍女&nbsp;&nbsp;&nbsp;&nbsp;坚心无退屈

尔时诸天说是语已。其母持根果欲归。又见地动。更加匆速。时有一天。变作母师子。守捉要路。不令得过。恐障菩萨利益之事。为一切有情。而行布施。妃告母师子曰。

&nbsp;&nbsp;&nbsp;&nbsp;汝是兽王妻&nbsp;&nbsp;&nbsp;&nbsp;何因守捉路

&nbsp;&nbsp;&nbsp;&nbsp;我若贞于夫&nbsp;&nbsp;&nbsp;&nbsp;愿汝速开道

&nbsp;&nbsp;&nbsp;&nbsp;汝是兽王妻&nbsp;&nbsp;&nbsp;&nbsp;我是人王妇

&nbsp;&nbsp;&nbsp;&nbsp;依法为姊妹&nbsp;&nbsp;&nbsp;&nbsp;汝急开其道

是时师子复本天形。即避其道。妃见恶相。一念思惟。如天鬼神。及林中声。我之居处。必有灾怪不祥之事。即说颂曰。

&nbsp;&nbsp;&nbsp;&nbsp;我今眼目瞤&nbsp;&nbsp;&nbsp;&nbsp;怪乌作怪声

&nbsp;&nbsp;&nbsp;&nbsp;必有别离苦&nbsp;&nbsp;&nbsp;&nbsp;子今存与亡

&nbsp;&nbsp;&nbsp;&nbsp;复见大地动&nbsp;&nbsp;&nbsp;&nbsp;身心更不安

&nbsp;&nbsp;&nbsp;&nbsp;定当失二子&nbsp;&nbsp;&nbsp;&nbsp;忧心若火然

既作如是种种恶相。欲至住处。遍观瞻视。不见二子。心即迷乱。处处寻求。又便作是念。应于余处。共诸虫鸟。而作喜乐。或应室内眠卧。先诣室中。唯见太子。合掌白菩萨曰。某童子等。身今何在。菩萨告曰。有一婆罗门。来从我乞。然而童子。与彼人将。幸愿随喜。是时慈母闻已。如兽被毒箭。迷闷躄地。如鱼离水。宛转生苦。亦如牛等失子悲啼。哀声不绝。而说颂曰。

&nbsp;&nbsp;&nbsp;&nbsp;我子面如花&nbsp;&nbsp;&nbsp;&nbsp;手软逾莲叶

&nbsp;&nbsp;&nbsp;&nbsp;未曾经苦事&nbsp;&nbsp;&nbsp;&nbsp;爱子今何去

&nbsp;&nbsp;&nbsp;&nbsp;当共兽儿游&nbsp;&nbsp;&nbsp;&nbsp;性直如獐鹿

&nbsp;&nbsp;&nbsp;&nbsp;我子今何在&nbsp;&nbsp;&nbsp;&nbsp;谁将汝驱役

&nbsp;&nbsp;&nbsp;&nbsp;哽咽从他行&nbsp;&nbsp;&nbsp;&nbsp;悲啼身受苦

&nbsp;&nbsp;&nbsp;&nbsp;去时不见汝&nbsp;&nbsp;&nbsp;&nbsp;谁知生别离

&nbsp;&nbsp;&nbsp;&nbsp;于此山林内&nbsp;&nbsp;&nbsp;&nbsp;每餐花果根

&nbsp;&nbsp;&nbsp;&nbsp;忍饥寒事他&nbsp;&nbsp;&nbsp;&nbsp;今遭斯苦厄

&nbsp;&nbsp;&nbsp;&nbsp;舍父母亲恋&nbsp;&nbsp;&nbsp;&nbsp;眷属亦违离

&nbsp;&nbsp;&nbsp;&nbsp;皆由彼恶人&nbsp;&nbsp;&nbsp;&nbsp;令子受辛苦

&nbsp;&nbsp;&nbsp;&nbsp;汝生刹帝利&nbsp;&nbsp;&nbsp;&nbsp;今时奉事谁

&nbsp;&nbsp;&nbsp;&nbsp;昼夜被驱驰&nbsp;&nbsp;&nbsp;&nbsp;众苦恒缠迫

&nbsp;&nbsp;&nbsp;&nbsp;由于过去罪恶业&nbsp;&nbsp;&nbsp;&nbsp;曾令有情爱别离

&nbsp;&nbsp;&nbsp;&nbsp;我若常行真实言&nbsp;&nbsp;&nbsp;&nbsp;一切众生起平等

&nbsp;&nbsp;&nbsp;&nbsp;以此真实誓言故&nbsp;&nbsp;&nbsp;&nbsp;世世常无生别离

&nbsp;&nbsp;&nbsp;&nbsp;唯愿二子脱卑身&nbsp;&nbsp;&nbsp;&nbsp;速证涅槃安乐果

尔时慈母。见子所种树木。更怀愁恼。抱树啼泣。复为言曰。

&nbsp;&nbsp;&nbsp;&nbsp;斯等丛林及花药&nbsp;&nbsp;&nbsp;&nbsp;皆是我子身营理

&nbsp;&nbsp;&nbsp;&nbsp;丛林花药独敷荣&nbsp;&nbsp;&nbsp;&nbsp;唯我与尔咸枯悴

复次渐行。见诸兽子。亦以悲啼。叙而言曰。

&nbsp;&nbsp;&nbsp;&nbsp;汝常与子游&nbsp;&nbsp;&nbsp;&nbsp;喜乐情无间

&nbsp;&nbsp;&nbsp;&nbsp;子今何处去&nbsp;&nbsp;&nbsp;&nbsp;苦恼而求觅

太子夫人于子去处。四顾观望。山崖险峻。路绝人行。母更悲啼。以伽他告曰。

&nbsp;&nbsp;&nbsp;&nbsp;鞭杖以驱将&nbsp;&nbsp;&nbsp;&nbsp;路险山崖峻

&nbsp;&nbsp;&nbsp;&nbsp;逼迫令进前&nbsp;&nbsp;&nbsp;&nbsp;婆罗门少慈

&nbsp;&nbsp;&nbsp;&nbsp;哽噎咽喉破&nbsp;&nbsp;&nbsp;&nbsp;叫呼胸吐血

&nbsp;&nbsp;&nbsp;&nbsp;犹如兽惊走&nbsp;&nbsp;&nbsp;&nbsp;足软若为行

尔时菩萨见彼愁苦悲啼不绝。即为方便。种种劝喻。说伽他曰。

&nbsp;&nbsp;&nbsp;&nbsp;我无嗔恚心&nbsp;&nbsp;&nbsp;&nbsp;便将二子施

&nbsp;&nbsp;&nbsp;&nbsp;利益有情故&nbsp;&nbsp;&nbsp;&nbsp;难舍而将舍

&nbsp;&nbsp;&nbsp;&nbsp;我子及眷属&nbsp;&nbsp;&nbsp;&nbsp;难舍今已舍

&nbsp;&nbsp;&nbsp;&nbsp;当招大人果&nbsp;&nbsp;&nbsp;&nbsp;无上妙菩提

&nbsp;&nbsp;&nbsp;&nbsp;我今誓舍子&nbsp;&nbsp;&nbsp;&nbsp;为求解脱故

&nbsp;&nbsp;&nbsp;&nbsp;车辂并妻子&nbsp;&nbsp;&nbsp;&nbsp;施与一切人

其妻闻菩萨语已。心住坚固。合掌白菩萨曰。

&nbsp;&nbsp;&nbsp;&nbsp;我无障碍意&nbsp;&nbsp;&nbsp;&nbsp;莫生于异心

&nbsp;&nbsp;&nbsp;&nbsp;若欲将我施&nbsp;&nbsp;&nbsp;&nbsp;随意勿生疑

&nbsp;&nbsp;&nbsp;&nbsp;割爱舍亲眷&nbsp;&nbsp;&nbsp;&nbsp;至愿求菩提

&nbsp;&nbsp;&nbsp;&nbsp;所求愿满足&nbsp;&nbsp;&nbsp;&nbsp;拔济救群迷

尔时帝释天王心生怪异。然而菩萨勤修练行。为欲止息助成立故。于其夜分。将无量诸天。前后围绕。到于菩萨所居之处。虚空中住。照曜山林。周遍赫奕。而皆大明。告菩萨曰。世人愚痴。狂迷自乱。尔时天帝释说此说已。又作是念。然而菩萨有一妃。供给侍怙。若无斯一。甚为辛苦。我亦方便。必须求取。作是念已。到菩萨边。化为婆罗门。白菩萨曰。

&nbsp;&nbsp;&nbsp;&nbsp;汝妻众相具&nbsp;&nbsp;&nbsp;&nbsp;于夫志贞洁

&nbsp;&nbsp;&nbsp;&nbsp;手持豪姓妹&nbsp;&nbsp;&nbsp;&nbsp;可赐婆罗门

尔时菩萨妻答曰。

&nbsp;&nbsp;&nbsp;&nbsp;无羞多贪人&nbsp;&nbsp;&nbsp;&nbsp;婆罗门下劣

&nbsp;&nbsp;&nbsp;&nbsp;习性行非法&nbsp;&nbsp;&nbsp;&nbsp;坏我贞洁心

尔时菩萨。慈心瞻视观察。其妻即答曰。

&nbsp;&nbsp;&nbsp;&nbsp;我不惜其身&nbsp;&nbsp;&nbsp;&nbsp;亦不自求乐

&nbsp;&nbsp;&nbsp;&nbsp;若我随彼去&nbsp;&nbsp;&nbsp;&nbsp;谁能奉事君

菩萨答曰。我甚惜汝。为求无尽之法。当随我意。可逐斯人。纵令汝去。我身当死。亦须发誓行施。说已欢喜。便自思惟。此是最后舍妻。心无执缚。即手持妻。施与婆罗门。告曰。

&nbsp;&nbsp;&nbsp;&nbsp;专须供给此尊人&nbsp;&nbsp;&nbsp;&nbsp;纯直心行身调善

&nbsp;&nbsp;&nbsp;&nbsp;我爱此妻甚珍重&nbsp;&nbsp;&nbsp;&nbsp;婆罗门愿哀纳受

尔时王子为求菩提故。当舍妻时。地六震动。其妻哽咽。随逐婆罗门。既失男女。复离贤夫。苦中生苦。愁毒缠怀。说伽他曰。

&nbsp;&nbsp;&nbsp;&nbsp;我先作是业&nbsp;&nbsp;&nbsp;&nbsp;无始恒相续

&nbsp;&nbsp;&nbsp;&nbsp;如牛失犊苦&nbsp;&nbsp;&nbsp;&nbsp;我苦过于是

其王子妻作是语已。尔时天帝释还复本形。告其妻曰。我非是人。亦非婆罗门。我是帝释。能伏阿修罗。为欲成就菩萨大愿无上菩提。哀愍有情。其菩萨妻。闻天帝释语已。踊跃欢喜合掌白言。

&nbsp;&nbsp;&nbsp;&nbsp;天帝愿我子&nbsp;&nbsp;&nbsp;&nbsp;得离奴婢身

&nbsp;&nbsp;&nbsp;&nbsp;为作善因缘&nbsp;&nbsp;&nbsp;&nbsp;遣向父王所

说此颂已。时天帝释至菩萨所。左手持妻。白菩萨曰。

&nbsp;&nbsp;&nbsp;&nbsp;此妻回与汝&nbsp;&nbsp;&nbsp;&nbsp;任意充供侍

&nbsp;&nbsp;&nbsp;&nbsp;幸勿转与人&nbsp;&nbsp;&nbsp;&nbsp;受寄将余用

时彼婆罗门所将二子。帝释迷惑。令向菩萨父王国中。然婆罗门常避其国。由帝释故。不觉至彼城中。而卖王孙。城内群臣见王孙已。启白王曰。

&nbsp;&nbsp;&nbsp;&nbsp;我等见王孙&nbsp;&nbsp;&nbsp;&nbsp;儿孙及女孙

&nbsp;&nbsp;&nbsp;&nbsp;随逐婆罗门&nbsp;&nbsp;&nbsp;&nbsp;于此城中卖

王闻此已。心闷迷乱。良久醒已。时王即敕左右臣曰。卿等速即将见。臣等依命将至。时有一臣。先抱儿来。直见大王。王见孙子身体瘦弱。垢秽异常。衣裳破坏。迷闷躄地。诸臣扶坐。复告臣曰。

&nbsp;&nbsp;&nbsp;&nbsp;在于山林中&nbsp;&nbsp;&nbsp;&nbsp;犹常乐布施

&nbsp;&nbsp;&nbsp;&nbsp;卿等可速唤&nbsp;&nbsp;&nbsp;&nbsp;我子并新妇

尔时帝释礼菩萨已。退还本宫。国内一切人民。皆往请菩萨。却归本国。若王本国建立为王。时彼菩萨具一切施。所有沙门婆罗门。贫穷孤独。亲友之人。来乞求者。皆悉施与。修无量福业。说伽他曰。

&nbsp;&nbsp;&nbsp;&nbsp;为求菩萨者&nbsp;&nbsp;&nbsp;&nbsp;广博能施与

&nbsp;&nbsp;&nbsp;&nbsp;刹利婆罗门&nbsp;&nbsp;&nbsp;&nbsp;毗舍首陀等

&nbsp;&nbsp;&nbsp;&nbsp;金银珍宝物&nbsp;&nbsp;&nbsp;&nbsp;及以诸璎珞

&nbsp;&nbsp;&nbsp;&nbsp;奴婢并仆从&nbsp;&nbsp;&nbsp;&nbsp;施与持戒人

&nbsp;&nbsp;&nbsp;&nbsp;所有妻儿等&nbsp;&nbsp;&nbsp;&nbsp;奉施婆罗门

&nbsp;&nbsp;&nbsp;&nbsp;斯人获其报&nbsp;&nbsp;&nbsp;&nbsp;今世及后世

尔时佛告大王。然于彼时。名曰尾施缚多罗王。能施一切沙门婆罗门。诸贫穷乞丐。亲友眷属。作种种布施。修无量福业者。大王。莫作异见。即我身是。我于彼时。能行布施。修无量福业。发无上菩提愿。大王。非唯作此布施福力。而证菩提。由我正信。善根积集。功德因缘。更修无量福故。而证菩提。复次大王。我为求无上菩提故。而行布施。修诸福业。大王。乃往古昔。于婆罗痆斯大城。有王名曰梵德。正绍王位。以法化世。人民炽盛。国土丰乐。无诸诈伪。贼盗疾疫。牛羊稻蔗。在处充满。复于异时。相师占候。于此境内。十二年中。天时亢旱。其梵德即击鼓宣命曰。所在国中人等。普告令知。相师占候于十二年中。无雨亢旱。汝等若有十二年粮者任住。如若无者。可往饮食充足之处。后丰熟时。还来境内。当于尔时。城中有一长者。名曰散弹。甚大富饶。多诸财物。受用等事及诸珍宝。牛羊稻蔗。广大充满。如毗沙门王。然而长者。既闻王命。即命当库之人。告曰。丈夫。汝知我库藏之中。有十二年粮不。守库人曰有。长者即共眷属安心而住。自余人等粮食不办。皆归丰熟之国。若无佛出世。当有独觉。在于人间。怜愍有情贫穷之类。于时独觉在于旷野林中。为人应供。后于一时。其婆罗痆斯。在一方所。有五百独觉居止。复于一方更有五百独觉居住。尔时五百独觉。即以食时。持钵往诣散弹长者家乞食。斯独觉等。告长者曰。汝能于十二年中。饭食供养五百出家之人耶。长者答曰。待我须问当库之人。长者即问当库人曰。丈夫可有粮食。得我眷属。并五百出家人。于十二年。用足已不。答曰有。是时长者即请独觉。十二年中。饭食供养。食讫去后。复有五百独觉。诣长者家告曰可能于十二年施我等五百出家之人饼食耶。长者白言圣者。我已一度请讫。何劳重来。诸独觉等告长者曰。前来者别。我等适至答曰圣者。待我问知库人。长者告知库人曰。丈夫。我等所有眷属。及出家人。十二年中。供给粮食足不。答曰足其长者即请五百独觉。并前五百十二年中饼食供养。长者复问圣者。每日何时当食。独觉告曰。我等常于日午时食是时长者即造一住处。每日依时。请千独觉。就寺而食。然而长者问独觉曰。圣者。尔时饥俭。何当降雨。答曰。今可降雨。长者复白言。我之种子。今可种不。答曰任意。长者既蒙实告。所有一切。并皆入出。时天帝释观见斯事。便作是念。此人供养一千独觉。施中最尊施中无过。其散弹长者。我须助成功德。作是念已。帝释天王。应时乃降天雨。其种谷子。变生瓠芦。其农作之人。来问独觉。圣者。我之种子生苗稼。并是瓠芦。不审云何。答曰。汝但溉灌。其人即去。依时溉灌。乃生花果。一一华果。大如瓠芦。或如大瓮。其耕种人。即以斯事。复来启白。圣者曰。汝莫辄损。时至自开。后时成熟。其果自劈。随其种类之子。于中皆满。饥俭自除。变为丰熟。处处人物。皆悉来投婆罗痆斯有远避饥俭之者。却来投此城中。于时长者。常以香美饮食。供养千圣独觉。说伽他曰。

&nbsp;&nbsp;&nbsp;&nbsp;聪明证悟心&nbsp;&nbsp;&nbsp;&nbsp;身语亦寂静

&nbsp;&nbsp;&nbsp;&nbsp;常施于斯等&nbsp;&nbsp;&nbsp;&nbsp;无漏应供者

&nbsp;&nbsp;&nbsp;&nbsp;神通兼变化&nbsp;&nbsp;&nbsp;&nbsp;端严有名称

&nbsp;&nbsp;&nbsp;&nbsp;无畏之人食&nbsp;&nbsp;&nbsp;&nbsp;眷属并身乐

&nbsp;&nbsp;&nbsp;&nbsp;施与应供人&nbsp;&nbsp;&nbsp;&nbsp;具足持净戒

&nbsp;&nbsp;&nbsp;&nbsp;所种安乐业&nbsp;&nbsp;&nbsp;&nbsp;此世并来世
