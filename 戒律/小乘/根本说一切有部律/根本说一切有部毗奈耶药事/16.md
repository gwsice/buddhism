## 根本说一切有部毗奈耶药事卷第十六

大唐三藏义净奉　制译

尔时世尊。是无上福田。恭敬尊重。能令国王。及诸臣佐。婆罗门居士。商人商主。天龙药叉。阿素罗。迦楼罗。揵达婆。紧那落。莫呼洛伽。乃至傍苏毕舍遮等。以诸衣服卧具汤药诸疗病物供给世尊及苾刍僧伽。尔时佛在室罗筏城给孤独园。时诸外道。共集讲堂。皆相谓言。仁者知不。我等比来。于此得诸国王群臣居士婆罗门等。尊重供养供给衣服卧具医药等物。今有沙门乔答摩。人间出现。所有尊重恭敬供养供给医药衣服卧具等。皆悉施彼。我等断绝无有利养。今复云何。共设何计。其中一人。作如是言。仁者应知。若持梵行者。作非梵行。时诸外道答曰。如是复有一外道。云何得之。说曰。我等法中。有一女人。形貌端正。人所乐见。教彼女言。乔答摩沙门。共为私事。众皆问曰。是谁端正。答曰。彼毡遮外道女。众人即使令唤至已。告曰。小妹须知。我等往日所有利养。皆被断绝。今时所有利养衣服。医药卧具等。悉皆尊重供养乔答摩沙门。汝不助我耶。弃却我等耶。其女问曰。仁者使我便欲作何计。答曰。汝是我眷属家小妹。可能作是言沙门乔答摩。共我私行非梵行事。若能如是。名为捍敌。世人即皆尊重供养我等。如昔无异。其女告曰。我不能谤沙门乔答摩。彼天人师。王臣敬重。威德无量。谁能辄信。时诸外道报曰。妹子。汝若不能谤沙门乔答摩。不依我等言者。我等大众。不共汝言谈话说。不得入我等家中。共摈弃汝。令汝至死。后堕地狱。女人身少智性。遂便问曰。仁者教我。欲作何事。时诸外道告曰。汝可时时往逝多林。其女依教。每日往逝多林。乃至后时。其女腹上。覆一钵盂。诣如来所。尔时世尊为无量百千大众。前后围绕说微妙法。然而此女来入会中。世尊既见外道女来。作是念曰。我昔曾作此业。积集成就。由如暴流。其外道魔女。面前而住。说伽他曰。

&nbsp;&nbsp;&nbsp;&nbsp;声响令人爱&nbsp;&nbsp;&nbsp;&nbsp;美言清巧语

&nbsp;&nbsp;&nbsp;&nbsp;染我怀妊胎&nbsp;&nbsp;&nbsp;&nbsp;而今复说法

尔时世尊以颂告曰。

&nbsp;&nbsp;&nbsp;&nbsp;若人为妄语&nbsp;&nbsp;&nbsp;&nbsp;当堕于地狱

外道女答曰。

&nbsp;&nbsp;&nbsp;&nbsp;若作云不作&nbsp;&nbsp;&nbsp;&nbsp;彼当堕地狱

世尊告曰。

&nbsp;&nbsp;&nbsp;&nbsp;二人皆堕于地狱&nbsp;&nbsp;&nbsp;&nbsp;堕与不堕自心知

&nbsp;&nbsp;&nbsp;&nbsp;谤法之者来生苦(少句未见本)

尔时天帝释作是思惟。彼外道女。垢秽大圣及苾刍僧伽。作是念已。即以神变解钵令堕。是时魔女大生羞耻。速即妇去。

时诸众首苾刍白佛言。世尊。云何胜军大王。佛为说法。初即授记于此正真等正觉。又复我等。今欲往无热池边。于如来前。各自说本事。佛即默然而受其请。诸佛常法出现于世。未入涅槃教化有情。必作十事。云何为十。一者久植善根法王太子灌顶授记。二者未曾发心有情。令彼发起无上菩提之心。三者建立三宝。四者结界。五者命寿五分之中。要舍一分。六者于室罗伐城。现大神通。七者于平林聚落。现从天下。八者于父母所令见真谛。九者于无热池中。共诸苾刍。说业报因缘。由此义故。世尊共诸苾刍。于无热池中。说昔本业报事。告诸苾刍等。可往无热池边。各说自本业事。时诸苾刍闻佛教敕。咸皆依命。佛共四百九十九苾刍众。于室罗伐城没。无热池边出。往诣野猛药叉游行之处。其处花果甚可悦意。然而此池流注四海。一名弶伽河。二名新度河。三名缚叉河。四名呬多河。其处险峻。非得通人而不能往。佛与大众。俱到彼已。

尔时世尊起世俗心。作此心时。乃至虫蚁皆知佛意。难陀邬波难陀龙王。知如来意。云何世尊起世间心。见佛欲于无热池中。共诸苾刍。各说往昔因业。即于池中。化出大莲花。其花千叶。犹如车轮。色如天金。宝茎花蕊。金刚所作。无量千花周匝围绕。尔时世尊坐此花上。及诸苾刍各坐一莲花。于时具寿舍利弗在王舍城只利跋窭山上。缝僧伽胝衣。佛告大目揵连。往唤取汝同侣舍利弗来。白言如是。时具寿大目揵连。从无热池没。于只利跋窭山现。到舍利弗前告言。具寿舍利弗。今时世尊。共九百九十九苾刍众于无热池住。我承佛敕。故来相唤。即可同行。答曰。具寿大目连。汝可待我缝僧伽胝了方得相随。告曰。我共相助。缝不任意。时大目连。以神变力五指为针助缝。其舍利弗告目连曰。汝应前去。我即后来。大目连曰。仁若不去。我强力将行。时具寿舍利弗即舒户钩。告目连曰。汝神通为最。且取此户钩然后将我。时大目连即挽户钩。然舍利弗又作是念。彼大威德。若挽户钩并我将去。便以神通。以身系著只阇崛山。其山即动。并赡部洲地俱时皆动。难陀邬波难陀龙王。并无热大池之中诸大德等。咸悉总动。时诸苾刍白佛言。此是难陀邬波难陀龙王令动地耶。佛告诸苾刍。此非难陀邬波难陀龙王动此地也。此是大声闻现神通也。其舍利弗复作是念。我若系著须弥山者。彼亦将去。我今以心系著无热池中。如来所坐大莲花已。即不能动。时大目连告舍利弗曰。具寿捔神通讫。可往世尊所。舍利弗曰。汝且前去。我在后来。其大目连去已。未至佛所。舍利弗先到。礼佛双足。于莲花上坐已。目连方至。尊者问曰。汝于先来。何大迟之。时诸苾刍皆生疑惑。唯佛能断。白佛言。世尊。比见大目乾连神通第一。今乃不如。佛告诸苾刍。汝等谛听。非但今时。乃往古昔。于中天国。有一画师。其人因事。往诣余国至已。还向画师家停。然而主人作一转关木女。彩色庄严。令其供给看侍。对前而住。客便唤曰。来于此眠卧。其木女默然而立。斯人念曰。主人发遣此女。看侍于我。即以手挽。其索即断。身手俱散。极生羞耻。便作是念。今者被其私里辱我。我应对众而为耻辱。斯人即于当门墙上。画自己身。犹如自绞入门扇后隐身而住。主人怪晚日高不起。即往看之。开门乃见自绞而死。便作是念。彼人何故自勒咽喉。复见木人聚在地上。缘我胜彼由斯致死。其国立法。有人死者。先奏王知然后殡葬。主人急告王曰。中天竺国。有一画师。来居我家。我作转关木女供给。彼为是人手挽索断。斯人羞耻自悬而死。愿王检看。我愿殡葬。王即敕使往看。使者告曰。汝且斫索令断然后检看。为是自悬而死。为是主人勒杀。是时主人即以斧斫唯加斫壁。客便告曰。为死活耶。既对王臣。深怀愧耻。佛告诸苾刍于意云何。尔时画师者。即舍利弗是。作机关木女者。即大目乾连是。于彼时中。由有工巧而能胜彼。今用神通还复得胜。

复次苾刍。汝等谛听。乃往古昔。别于一方聚落之中。有二画师。共斗技能。皆称我好。明解工巧。俱诣王所。白言云。我明图画。第二亦云。我能图画。时王即令壁上各画一面。画已能知。我不信说。其一画师。时经六月。乃画一面。其第二者。但唯摩饰壁面。其画了者。即白王言。我画墙了。王共群臣来观画彩。告曰。大端正。第二画师白王。看我画作。由前壁画光影现斯。以薄衣覆。王见此事。甚大怪之云更胜彼。其人礼王足已。白言。此非我画。由彼壁画。于此影现。大王。为复画者端妙。为复此处端正。王言如汝作者。甚为端正。佛告诸苾刍。汝意云何。尔时六月磨作画师者。即舍利弗是。时经六月画师者。即大目连是也。于彼时中。由其工巧。而能得胜。今复神通而还获胜。

复次苾刍。汝等谛听。非但今时神通得胜。古昔于波罗痆斯城不远。有二仙人。一名胜佉。二名利弃多。彼于后时。天降大雨。地面多泥。其胜佉仙人。膝脚跌倒地。被打瓶破。仙人咒誓。于十二年中。天更不雨。其梵授王。及波罗痆斯人众。皆闻仙人咒誓。令十二年天不降雨。王及国人同往彼仙所。白言大仙。莫作如是。仙人告曰。我不忍之。令十二年不得下雨。梵授王等。别向利弃多仙人所。以事白言。此仙作实语。应时天降大雨。佛告诸苾刍等。尔时名胜佉仙人者。即大目连是。利弃多仙人者。即舍利弗是也。广说如上。

复次苾刍。彼二仙人。有少恼缘。其利弃多仙人。即于胜佉边。求而忏摩。正礼足时。其胜佉乃以脚蹋利弃多头髻之上。被蹋之时。即作咒誓。愿明日日出之时。汝头破裂。胜佉还即咒誓。愿日莫出。日既不出。世间黑闇。诸婆罗门。城中人众。皆来白胜佉仙人曰。莫作是事。彼仙答曰。若令日出。头决破裂。其利弃多告胜佉曰。汝可作一土头。其仙即作土头戴之。其日即出。土头便破。佛告诸苾刍。莫作异见。时胜佉仙人者。即大目揵连是。利弃多仙人者。舍利弗苾刍是。于彼时中。而已胜彼。今时亦胜。

佛告诸苾刍。汝等复听。我今为汝说。昔中天竺有一巧人。善解牙作。遂持象牙。刻为粳米一斗。以充道粮。往波斯国。既至彼国。诣一巧师家中。暂寄欲住。斯人不在。但有其妻。既见妻已。报言。将此一斗白粳米。为我作饭。其巧工妻答曰。此米留著。汝当且去。其人留米即去。彼便为煮。柴薪俱尽。米仍不熟。夫主来至家中。问其妻曰。贤首。汝今作何物耶。妻即具说。夫便看米。乃知是象牙为米。夫以诳心告曰。此水为有灰故。米不能熟。汝用净甜水煮。米当即熟。后时留米人来。其妻报曰。汝宜取净甜水来。其人持瓦瓶取水。预前速至。画作水池。于其池中。画作一死狗。其形胀烂。其取水人。至彼池已。乃见此狗。一手掩鼻。一手下瓶。以眼视狗。遂打瓶破。瓶既破已。便自羞耻。佛言。汝等苾刍。勿作异念。其昔巧工作象牙米者。大目乾连是。画作水池者。今舍利弗是也。汝诸苾刍。如来所得之定。诸圣独觉。名亦不知。诸独觉所得之定。舍利子大目连。名亦不知。舍利子所得之定。余声闻众。名亦不知。舍利子苾刍。具大威德。胜大目连。然而由彼多现神通。密作是说。大目乾连神通第一。

复次大迦叶波自说其业。而说颂曰。

&nbsp;&nbsp;&nbsp;&nbsp;迦叶往诣于众前&nbsp;&nbsp;&nbsp;&nbsp;具说前生修行法

&nbsp;&nbsp;&nbsp;&nbsp;舍施少分诸功德&nbsp;&nbsp;&nbsp;&nbsp;获斯无量胜福田

&nbsp;&nbsp;&nbsp;&nbsp;犹如世间师子王&nbsp;&nbsp;&nbsp;&nbsp;无畏游于诸山薮

&nbsp;&nbsp;&nbsp;&nbsp;今大迦叶亦复然&nbsp;&nbsp;&nbsp;&nbsp;演说昔法心无畏

&nbsp;&nbsp;&nbsp;&nbsp;我昔曾施升秕食&nbsp;&nbsp;&nbsp;&nbsp;当于无漏独觉所

&nbsp;&nbsp;&nbsp;&nbsp;住最无垢三昧定&nbsp;&nbsp;&nbsp;&nbsp;我今信受亦复然

&nbsp;&nbsp;&nbsp;&nbsp;于佛教中发大愿&nbsp;&nbsp;&nbsp;&nbsp;常闻如是最胜法

&nbsp;&nbsp;&nbsp;&nbsp;由是因缘获果报&nbsp;&nbsp;&nbsp;&nbsp;千度生于北郁单

&nbsp;&nbsp;&nbsp;&nbsp;其国长寿无彼我&nbsp;&nbsp;&nbsp;&nbsp;渐获尊贵无阙少

&nbsp;&nbsp;&nbsp;&nbsp;由斯一业获果报&nbsp;&nbsp;&nbsp;&nbsp;千度得生忉利天

&nbsp;&nbsp;&nbsp;&nbsp;彼天受妙香璎珞&nbsp;&nbsp;&nbsp;&nbsp;色相殊好以严身

&nbsp;&nbsp;&nbsp;&nbsp;彼寿报尽命既终&nbsp;&nbsp;&nbsp;&nbsp;还复天中获安乐

&nbsp;&nbsp;&nbsp;&nbsp;由于一业发大愿&nbsp;&nbsp;&nbsp;&nbsp;多饶财宝不贪著

&nbsp;&nbsp;&nbsp;&nbsp;不求五欲受诸乐&nbsp;&nbsp;&nbsp;&nbsp;便舍出家学佛道

&nbsp;&nbsp;&nbsp;&nbsp;我昔不遇大明师&nbsp;&nbsp;&nbsp;&nbsp;亦不逢彼声闻众

&nbsp;&nbsp;&nbsp;&nbsp;见服袈裟染衣者&nbsp;&nbsp;&nbsp;&nbsp;便即顶礼求出家

&nbsp;&nbsp;&nbsp;&nbsp;我见如是出家时&nbsp;&nbsp;&nbsp;&nbsp;在于佛前众中坐

&nbsp;&nbsp;&nbsp;&nbsp;从众而起顶礼佛&nbsp;&nbsp;&nbsp;&nbsp;说佛是我亲教师

&nbsp;&nbsp;&nbsp;&nbsp;于时世尊出是言&nbsp;&nbsp;&nbsp;&nbsp;汝是弟子我为师

&nbsp;&nbsp;&nbsp;&nbsp;若求出离诸苦难&nbsp;&nbsp;&nbsp;&nbsp;宜应听受净妙法

&nbsp;&nbsp;&nbsp;&nbsp;世尊为我说妙法&nbsp;&nbsp;&nbsp;&nbsp;发大慈悲于我处

&nbsp;&nbsp;&nbsp;&nbsp;四禅十力及六根&nbsp;&nbsp;&nbsp;&nbsp;八支圣道令修学

&nbsp;&nbsp;&nbsp;&nbsp;我今获致如斯法&nbsp;&nbsp;&nbsp;&nbsp;便以漏尽不复生

&nbsp;&nbsp;&nbsp;&nbsp;今我最后受此身&nbsp;&nbsp;&nbsp;&nbsp;与诸贤圣为同侣

&nbsp;&nbsp;&nbsp;&nbsp;如来常说真实法&nbsp;&nbsp;&nbsp;&nbsp;持净戒者愿随心

&nbsp;&nbsp;&nbsp;&nbsp;我所发愿今得随&nbsp;&nbsp;&nbsp;&nbsp;更不受生最后有

&nbsp;&nbsp;&nbsp;&nbsp;我生及贪今已尽&nbsp;&nbsp;&nbsp;&nbsp;断诸有结更不缚

&nbsp;&nbsp;&nbsp;&nbsp;我于法中为长子&nbsp;&nbsp;&nbsp;&nbsp;由法王力离众苦

&nbsp;&nbsp;&nbsp;&nbsp;佛已记我为第一&nbsp;&nbsp;&nbsp;&nbsp;于杜多中最为上

&nbsp;&nbsp;&nbsp;&nbsp;已见实谛证真法&nbsp;&nbsp;&nbsp;&nbsp;我今惑尽获不动

&nbsp;&nbsp;&nbsp;&nbsp;对圣尊前说本业&nbsp;&nbsp;&nbsp;&nbsp;在于阿耨大池中

&nbsp;&nbsp;&nbsp;&nbsp;大圣慈尊加被我&nbsp;&nbsp;&nbsp;&nbsp;安坐莲花说斯事

尔时耆宿声闻诸大苾刍。问具寿舍利子言。汝昔曾作何业。由彼业故。得大智慧。辩才无碍。尔时舍利弗以颂答曰。

&nbsp;&nbsp;&nbsp;&nbsp;我昔山林见隐人&nbsp;&nbsp;&nbsp;&nbsp;是其独觉寂静者

&nbsp;&nbsp;&nbsp;&nbsp;依止空闲修净行&nbsp;&nbsp;&nbsp;&nbsp;身被垢弊破袈裟

&nbsp;&nbsp;&nbsp;&nbsp;我时见彼心欢悦&nbsp;&nbsp;&nbsp;&nbsp;即便取衣为浣染

&nbsp;&nbsp;&nbsp;&nbsp;更以针线好缝治&nbsp;&nbsp;&nbsp;&nbsp;殷勤顶礼申恭敬

&nbsp;&nbsp;&nbsp;&nbsp;彼便于我生哀愍&nbsp;&nbsp;&nbsp;&nbsp;举身涌在大空中

&nbsp;&nbsp;&nbsp;&nbsp;为现种种变神通&nbsp;&nbsp;&nbsp;&nbsp;于是摇飏腾空去

&nbsp;&nbsp;&nbsp;&nbsp;时我睹斯神变已&nbsp;&nbsp;&nbsp;&nbsp;合掌殷心发弘愿

&nbsp;&nbsp;&nbsp;&nbsp;愿我生生常智慧&nbsp;&nbsp;&nbsp;&nbsp;有大势力饶财宝

&nbsp;&nbsp;&nbsp;&nbsp;于彼荣豪族姓中&nbsp;&nbsp;&nbsp;&nbsp;常得出家舍五欲

&nbsp;&nbsp;&nbsp;&nbsp;由斯愿力得出家&nbsp;&nbsp;&nbsp;&nbsp;五百生中离俗网

&nbsp;&nbsp;&nbsp;&nbsp;此是最后身&nbsp;&nbsp;&nbsp;&nbsp;得生于人间

&nbsp;&nbsp;&nbsp;&nbsp;亲事大导师&nbsp;&nbsp;&nbsp;&nbsp;无上等正觉

&nbsp;&nbsp;&nbsp;&nbsp;我今得出家&nbsp;&nbsp;&nbsp;&nbsp;于释师子教

&nbsp;&nbsp;&nbsp;&nbsp;以获安隐法&nbsp;&nbsp;&nbsp;&nbsp;去热得清凉

&nbsp;&nbsp;&nbsp;&nbsp;我于半月间&nbsp;&nbsp;&nbsp;&nbsp;读诵达彼岸

&nbsp;&nbsp;&nbsp;&nbsp;对亲教大师&nbsp;&nbsp;&nbsp;&nbsp;于僧众宣示

&nbsp;&nbsp;&nbsp;&nbsp;而为我授记&nbsp;&nbsp;&nbsp;&nbsp;大慧最尊者

&nbsp;&nbsp;&nbsp;&nbsp;随顺转法轮&nbsp;&nbsp;&nbsp;&nbsp;令众生悟解

&nbsp;&nbsp;&nbsp;&nbsp;舍利子大慧&nbsp;&nbsp;&nbsp;&nbsp;于僧大众中

&nbsp;&nbsp;&nbsp;&nbsp;自记宿业报&nbsp;&nbsp;&nbsp;&nbsp;无热池中说

尔时耆宿声闻诸大苾刍。告具寿大目连曰。其舍利子。已说宿业。次至仁说本业报缘。作是语时。大目连即以伽陀告诸耆宿。而说颂曰。

&nbsp;&nbsp;&nbsp;&nbsp;我昔为隐士&nbsp;&nbsp;&nbsp;&nbsp;处在于山薮

&nbsp;&nbsp;&nbsp;&nbsp;时有一人来&nbsp;&nbsp;&nbsp;&nbsp;求我欲出家

&nbsp;&nbsp;&nbsp;&nbsp;即与剃须发&nbsp;&nbsp;&nbsp;&nbsp;并沐浴染衣

&nbsp;&nbsp;&nbsp;&nbsp;授与令披著&nbsp;&nbsp;&nbsp;&nbsp;斯人于屏处

&nbsp;&nbsp;&nbsp;&nbsp;端身结加坐&nbsp;&nbsp;&nbsp;&nbsp;证得缘觉果

&nbsp;&nbsp;&nbsp;&nbsp;摇飏腾空去&nbsp;&nbsp;&nbsp;&nbsp;是时我欢喜

&nbsp;&nbsp;&nbsp;&nbsp;恭敬而合掌&nbsp;&nbsp;&nbsp;&nbsp;由斯发弘愿

&nbsp;&nbsp;&nbsp;&nbsp;今获大神通&nbsp;&nbsp;&nbsp;&nbsp;我愿得斯通

&nbsp;&nbsp;&nbsp;&nbsp;如是大仙者&nbsp;&nbsp;&nbsp;&nbsp;由斯善根力

&nbsp;&nbsp;&nbsp;&nbsp;生处常获福&nbsp;&nbsp;&nbsp;&nbsp;此是最后身

&nbsp;&nbsp;&nbsp;&nbsp;得生于人道&nbsp;&nbsp;&nbsp;&nbsp;亲事大导师

&nbsp;&nbsp;&nbsp;&nbsp;无上等正觉&nbsp;&nbsp;&nbsp;&nbsp;于释师子教

&nbsp;&nbsp;&nbsp;&nbsp;而我得出家&nbsp;&nbsp;&nbsp;&nbsp;已获阿罗汉

&nbsp;&nbsp;&nbsp;&nbsp;去热得清凉&nbsp;&nbsp;&nbsp;&nbsp;世尊记别我

&nbsp;&nbsp;&nbsp;&nbsp;神通为第一&nbsp;&nbsp;&nbsp;&nbsp;缘于施少分

&nbsp;&nbsp;&nbsp;&nbsp;今招大果报&nbsp;&nbsp;&nbsp;&nbsp;昔时残恶业

&nbsp;&nbsp;&nbsp;&nbsp;我说仁善听&nbsp;&nbsp;&nbsp;&nbsp;往因大国中

&nbsp;&nbsp;&nbsp;&nbsp;而生豪贵族&nbsp;&nbsp;&nbsp;&nbsp;初为童子时

&nbsp;&nbsp;&nbsp;&nbsp;出门庭游戏&nbsp;&nbsp;&nbsp;&nbsp;入家欲饮食

&nbsp;&nbsp;&nbsp;&nbsp;遇父与母交&nbsp;&nbsp;&nbsp;&nbsp;既见生羞耻

&nbsp;&nbsp;&nbsp;&nbsp;便以杖打我&nbsp;&nbsp;&nbsp;&nbsp;为此怀嫌恨

&nbsp;&nbsp;&nbsp;&nbsp;发言愿长大&nbsp;&nbsp;&nbsp;&nbsp;摧其身如[
竺-二 韋]

&nbsp;&nbsp;&nbsp;&nbsp;当发斯恶愿&nbsp;&nbsp;&nbsp;&nbsp;生黑绳地狱

&nbsp;&nbsp;&nbsp;&nbsp;受诸极苦已&nbsp;&nbsp;&nbsp;&nbsp;得生于人中

&nbsp;&nbsp;&nbsp;&nbsp;此是最后身&nbsp;&nbsp;&nbsp;&nbsp;由有余残罪

&nbsp;&nbsp;&nbsp;&nbsp;遭斯外道难&nbsp;&nbsp;&nbsp;&nbsp;命根几欲尽

&nbsp;&nbsp;&nbsp;&nbsp;最后罪报尽&nbsp;&nbsp;&nbsp;&nbsp;不复更有余

&nbsp;&nbsp;&nbsp;&nbsp;于慈父母边&nbsp;&nbsp;&nbsp;&nbsp;是故发清信

&nbsp;&nbsp;&nbsp;&nbsp;所有诸群生&nbsp;&nbsp;&nbsp;&nbsp;而堕于恶趣

&nbsp;&nbsp;&nbsp;&nbsp;由心怀恶事&nbsp;&nbsp;&nbsp;&nbsp;常见苦无乐

&nbsp;&nbsp;&nbsp;&nbsp;目连对耆德&nbsp;&nbsp;&nbsp;&nbsp;说是宿业报

&nbsp;&nbsp;&nbsp;&nbsp;阿耨大池中&nbsp;&nbsp;&nbsp;&nbsp;安坐花台上

尔时耆宿声闻诸大苾刍。于具寿善妙苾刍。作如是说。具寿目连。已说宿业竟。次至仁说本业报缘。作是语已。其时善妙即以伽他。而说颂曰。

&nbsp;&nbsp;&nbsp;&nbsp;我昔入寺中&nbsp;&nbsp;&nbsp;&nbsp;见地有尘秽

&nbsp;&nbsp;&nbsp;&nbsp;即便持扫帚&nbsp;&nbsp;&nbsp;&nbsp;除粪及涂治

&nbsp;&nbsp;&nbsp;&nbsp;因发清信心&nbsp;&nbsp;&nbsp;&nbsp;扫洒令清净

&nbsp;&nbsp;&nbsp;&nbsp;由斯善根故&nbsp;&nbsp;&nbsp;&nbsp;生处端正身

&nbsp;&nbsp;&nbsp;&nbsp;父母与立名&nbsp;&nbsp;&nbsp;&nbsp;名为妙善来

&nbsp;&nbsp;&nbsp;&nbsp;于眷属等前&nbsp;&nbsp;&nbsp;&nbsp;时好美名称

&nbsp;&nbsp;&nbsp;&nbsp;众人常乐见&nbsp;&nbsp;&nbsp;&nbsp;见者生欢喜

&nbsp;&nbsp;&nbsp;&nbsp;亲侍大导师&nbsp;&nbsp;&nbsp;&nbsp;无上等正觉

&nbsp;&nbsp;&nbsp;&nbsp;我获阿罗汉&nbsp;&nbsp;&nbsp;&nbsp;去热得清凉

&nbsp;&nbsp;&nbsp;&nbsp;我昔作斯愿&nbsp;&nbsp;&nbsp;&nbsp;恼尽成无漏

&nbsp;&nbsp;&nbsp;&nbsp;于赡部等洲&nbsp;&nbsp;&nbsp;&nbsp;以缯彩扫地

&nbsp;&nbsp;&nbsp;&nbsp;若有人能扫&nbsp;&nbsp;&nbsp;&nbsp;离欲经行处

&nbsp;&nbsp;&nbsp;&nbsp;彼人能扫除&nbsp;&nbsp;&nbsp;&nbsp;此地并诸地

&nbsp;&nbsp;&nbsp;&nbsp;若有人能扫&nbsp;&nbsp;&nbsp;&nbsp;四方僧住处

&nbsp;&nbsp;&nbsp;&nbsp;塔地好如掌&nbsp;&nbsp;&nbsp;&nbsp;大如安钵许

&nbsp;&nbsp;&nbsp;&nbsp;斯人福增长&nbsp;&nbsp;&nbsp;&nbsp;亦能自觉悟

&nbsp;&nbsp;&nbsp;&nbsp;是故汝当知&nbsp;&nbsp;&nbsp;&nbsp;应正等妙觉

&nbsp;&nbsp;&nbsp;&nbsp;有大功德聚&nbsp;&nbsp;&nbsp;&nbsp;宜勤供养塔

&nbsp;&nbsp;&nbsp;&nbsp;获斯大果报&nbsp;&nbsp;&nbsp;&nbsp;皆由往昔时

&nbsp;&nbsp;&nbsp;&nbsp;所修众善业&nbsp;&nbsp;&nbsp;&nbsp;方获斯安乐

&nbsp;&nbsp;&nbsp;&nbsp;所以于佛塔&nbsp;&nbsp;&nbsp;&nbsp;志心兴供养

&nbsp;&nbsp;&nbsp;&nbsp;无上大福田&nbsp;&nbsp;&nbsp;&nbsp;净心应布施

&nbsp;&nbsp;&nbsp;&nbsp;若于佛正觉&nbsp;&nbsp;&nbsp;&nbsp;或佛声闻处

&nbsp;&nbsp;&nbsp;&nbsp;施少获福多&nbsp;&nbsp;&nbsp;&nbsp;由持戒净故

&nbsp;&nbsp;&nbsp;&nbsp;善妙大众前&nbsp;&nbsp;&nbsp;&nbsp;自说宿业报

&nbsp;&nbsp;&nbsp;&nbsp;无热池安住&nbsp;&nbsp;&nbsp;&nbsp;安坐妙莲台

尔时耆宿声闻诸大苾刍。告具寿妙意曰。善妙已说本业果报。次至于仁。说其本业。尔时妙意便以伽陀。而说颂曰。

&nbsp;&nbsp;&nbsp;&nbsp;我昔为童子&nbsp;&nbsp;&nbsp;&nbsp;共诸同伴侣

&nbsp;&nbsp;&nbsp;&nbsp;耳安苏秣那&nbsp;&nbsp;&nbsp;&nbsp;同往花林处

&nbsp;&nbsp;&nbsp;&nbsp;见佛毗钵尸&nbsp;&nbsp;&nbsp;&nbsp;大窣睹波塔

&nbsp;&nbsp;&nbsp;&nbsp;诸天人众等&nbsp;&nbsp;&nbsp;&nbsp;咸兴大供养

&nbsp;&nbsp;&nbsp;&nbsp;并以清净心&nbsp;&nbsp;&nbsp;&nbsp;手持顶耳鬘

&nbsp;&nbsp;&nbsp;&nbsp;悬在高塔上&nbsp;&nbsp;&nbsp;&nbsp;各发斯誓愿

&nbsp;&nbsp;&nbsp;&nbsp;我见彼施花&nbsp;&nbsp;&nbsp;&nbsp;即于大众前

&nbsp;&nbsp;&nbsp;&nbsp;持其耳上花&nbsp;&nbsp;&nbsp;&nbsp;悬佛大塔上

&nbsp;&nbsp;&nbsp;&nbsp;由斯善根力&nbsp;&nbsp;&nbsp;&nbsp;生于六欲天

&nbsp;&nbsp;&nbsp;&nbsp;常得大果报&nbsp;&nbsp;&nbsp;&nbsp;我舍一花枝

&nbsp;&nbsp;&nbsp;&nbsp;一百俱胝岁&nbsp;&nbsp;&nbsp;&nbsp;天中受妙乐

&nbsp;&nbsp;&nbsp;&nbsp;最后证无生&nbsp;&nbsp;&nbsp;&nbsp;大德今应知

&nbsp;&nbsp;&nbsp;&nbsp;正觉多福德&nbsp;&nbsp;&nbsp;&nbsp;勤修胜供养

&nbsp;&nbsp;&nbsp;&nbsp;第一世间尊&nbsp;&nbsp;&nbsp;&nbsp;佛塔应恭敬

&nbsp;&nbsp;&nbsp;&nbsp;大师并弟子&nbsp;&nbsp;&nbsp;&nbsp;净心施少分

&nbsp;&nbsp;&nbsp;&nbsp;获福果无边&nbsp;&nbsp;&nbsp;&nbsp;我念过去世

&nbsp;&nbsp;&nbsp;&nbsp;作斯微善业&nbsp;&nbsp;&nbsp;&nbsp;由斯福业故

&nbsp;&nbsp;&nbsp;&nbsp;常受诸天乐&nbsp;&nbsp;&nbsp;&nbsp;亲觐天尊师

&nbsp;&nbsp;&nbsp;&nbsp;无上等正觉&nbsp;&nbsp;&nbsp;&nbsp;已获阿罗汉

&nbsp;&nbsp;&nbsp;&nbsp;去热得清凉&nbsp;&nbsp;&nbsp;&nbsp;此是最后身

&nbsp;&nbsp;&nbsp;&nbsp;不得受后有&nbsp;&nbsp;&nbsp;&nbsp;由此因缘故

&nbsp;&nbsp;&nbsp;&nbsp;名为苏末那&nbsp;&nbsp;&nbsp;&nbsp;解脱诸苦蕴

&nbsp;&nbsp;&nbsp;&nbsp;已度于有海&nbsp;&nbsp;&nbsp;&nbsp;苏摩那苾刍

&nbsp;&nbsp;&nbsp;&nbsp;对众而宣说&nbsp;&nbsp;&nbsp;&nbsp;昔时因业报

&nbsp;&nbsp;&nbsp;&nbsp;无热大池中&nbsp;&nbsp;&nbsp;&nbsp;安坐花台上

尔时耆宿声闻。告具寿俱胝苾刍曰。其具寿苏末那苾刍。已说自业。次至仁说。昔作何业。由何业故。佛记于汝。精进之中。最为第一。

尔时具寿俱胝苾刍以颂告曰。

&nbsp;&nbsp;&nbsp;&nbsp;昔于亲慧城&nbsp;&nbsp;&nbsp;&nbsp;造一毗诃罗

&nbsp;&nbsp;&nbsp;&nbsp;净心修已毕&nbsp;&nbsp;&nbsp;&nbsp;奉施四方僧

&nbsp;&nbsp;&nbsp;&nbsp;于斯寺院内&nbsp;&nbsp;&nbsp;&nbsp;缯彩而敷地

&nbsp;&nbsp;&nbsp;&nbsp;欢喜心调畅&nbsp;&nbsp;&nbsp;&nbsp;发斯弘誓愿

&nbsp;&nbsp;&nbsp;&nbsp;常愿亲事佛&nbsp;&nbsp;&nbsp;&nbsp;获得无上果

&nbsp;&nbsp;&nbsp;&nbsp;证第一涅槃&nbsp;&nbsp;&nbsp;&nbsp;永离诸烦恼

&nbsp;&nbsp;&nbsp;&nbsp;我缘此福故&nbsp;&nbsp;&nbsp;&nbsp;于九十劫中

&nbsp;&nbsp;&nbsp;&nbsp;常受人天身&nbsp;&nbsp;&nbsp;&nbsp;快乐恒无畏

&nbsp;&nbsp;&nbsp;&nbsp;彼有余残业&nbsp;&nbsp;&nbsp;&nbsp;受此最后身

&nbsp;&nbsp;&nbsp;&nbsp;生于高族家&nbsp;&nbsp;&nbsp;&nbsp;唯有我一子

&nbsp;&nbsp;&nbsp;&nbsp;十月满已诞&nbsp;&nbsp;&nbsp;&nbsp;心生大欢喜

&nbsp;&nbsp;&nbsp;&nbsp;父时给财物&nbsp;&nbsp;&nbsp;&nbsp;数有二百万

&nbsp;&nbsp;&nbsp;&nbsp;我足有金毛&nbsp;&nbsp;&nbsp;&nbsp;长短向四寸

&nbsp;&nbsp;&nbsp;&nbsp;微妙绝柔软&nbsp;&nbsp;&nbsp;&nbsp;喻若兜罗绵

&nbsp;&nbsp;&nbsp;&nbsp;已经九十劫&nbsp;&nbsp;&nbsp;&nbsp;足常不蹑地

&nbsp;&nbsp;&nbsp;&nbsp;以福因缘故&nbsp;&nbsp;&nbsp;&nbsp;亲侍大导师

&nbsp;&nbsp;&nbsp;&nbsp;无上等正觉&nbsp;&nbsp;&nbsp;&nbsp;得受人天乐

&nbsp;&nbsp;&nbsp;&nbsp;既证阿罗汉&nbsp;&nbsp;&nbsp;&nbsp;去热得清凉

&nbsp;&nbsp;&nbsp;&nbsp;世尊已记我&nbsp;&nbsp;&nbsp;&nbsp;精进中第一

&nbsp;&nbsp;&nbsp;&nbsp;诸漏并已尽&nbsp;&nbsp;&nbsp;&nbsp;而获无垢处

&nbsp;&nbsp;&nbsp;&nbsp;我俱胝二十&nbsp;&nbsp;&nbsp;&nbsp;对众耆宿前

&nbsp;&nbsp;&nbsp;&nbsp;说其宿业报&nbsp;&nbsp;&nbsp;&nbsp;无热大池中

尔时耆宿声闻诸大苾刍。告具寿妙音曰。其具寿二十俱胝苾刍已说本业。次至二说。尔时具寿妙音以颂告曰。

&nbsp;&nbsp;&nbsp;&nbsp;我先种善业&nbsp;&nbsp;&nbsp;&nbsp;经于九十劫

&nbsp;&nbsp;&nbsp;&nbsp;不堕三恶趣&nbsp;&nbsp;&nbsp;&nbsp;而得天人身

&nbsp;&nbsp;&nbsp;&nbsp;我未识三宝&nbsp;&nbsp;&nbsp;&nbsp;唯见是佛塔

&nbsp;&nbsp;&nbsp;&nbsp;佛名毗钵尸&nbsp;&nbsp;&nbsp;&nbsp;而兴大供养

&nbsp;&nbsp;&nbsp;&nbsp;复以三金钱&nbsp;&nbsp;&nbsp;&nbsp;用买涂香等

&nbsp;&nbsp;&nbsp;&nbsp;安于佛塔上&nbsp;&nbsp;&nbsp;&nbsp;一心无退转

&nbsp;&nbsp;&nbsp;&nbsp;由斯福力故&nbsp;&nbsp;&nbsp;&nbsp;多受人天乐

&nbsp;&nbsp;&nbsp;&nbsp;今获阿罗汉&nbsp;&nbsp;&nbsp;&nbsp;去热得清凉

&nbsp;&nbsp;&nbsp;&nbsp;我于佛塔前&nbsp;&nbsp;&nbsp;&nbsp;广发微妙愿

&nbsp;&nbsp;&nbsp;&nbsp;以斯少供养&nbsp;&nbsp;&nbsp;&nbsp;受于无量果

&nbsp;&nbsp;&nbsp;&nbsp;大众今应知&nbsp;&nbsp;&nbsp;&nbsp;等觉有大福

&nbsp;&nbsp;&nbsp;&nbsp;塔前呈少供&nbsp;&nbsp;&nbsp;&nbsp;获果报无边

&nbsp;&nbsp;&nbsp;&nbsp;世尊受我记&nbsp;&nbsp;&nbsp;&nbsp;于彼伽陀中

&nbsp;&nbsp;&nbsp;&nbsp;广宣妙辩才&nbsp;&nbsp;&nbsp;&nbsp;多闻中第一

&nbsp;&nbsp;&nbsp;&nbsp;于斯大众前&nbsp;&nbsp;&nbsp;&nbsp;并及诸耆宿

&nbsp;&nbsp;&nbsp;&nbsp;已说宿业事&nbsp;&nbsp;&nbsp;&nbsp;无热大池中

尔时耆宿声闻诸大苾刍。告具寿宾头卢颇罗堕阇。而作是言。具寿妙音。已说本业。次至仁说。

尔时具寿宾头卢以颂告曰。

&nbsp;&nbsp;&nbsp;&nbsp;我昔生贵家&nbsp;&nbsp;&nbsp;&nbsp;父母边自在

&nbsp;&nbsp;&nbsp;&nbsp;父令知库藏&nbsp;&nbsp;&nbsp;&nbsp;侍卫于父母

&nbsp;&nbsp;&nbsp;&nbsp;心常为悭吝&nbsp;&nbsp;&nbsp;&nbsp;于姊妹兄弟

&nbsp;&nbsp;&nbsp;&nbsp;及以奴婢类&nbsp;&nbsp;&nbsp;&nbsp;不给于衣食

&nbsp;&nbsp;&nbsp;&nbsp;我母亦索食&nbsp;&nbsp;&nbsp;&nbsp;悭吝而不与

&nbsp;&nbsp;&nbsp;&nbsp;口复出恶言&nbsp;&nbsp;&nbsp;&nbsp;可食诸瓦石

&nbsp;&nbsp;&nbsp;&nbsp;由斯恶业力&nbsp;&nbsp;&nbsp;&nbsp;堕于大地狱

&nbsp;&nbsp;&nbsp;&nbsp;大热及黑绳&nbsp;&nbsp;&nbsp;&nbsp;于斯受众苦

&nbsp;&nbsp;&nbsp;&nbsp;地狱受苦已&nbsp;&nbsp;&nbsp;&nbsp;方得生人间

&nbsp;&nbsp;&nbsp;&nbsp;由斯恶业力&nbsp;&nbsp;&nbsp;&nbsp;我常食瓦石

&nbsp;&nbsp;&nbsp;&nbsp;若得饮食时&nbsp;&nbsp;&nbsp;&nbsp;食常不知足

&nbsp;&nbsp;&nbsp;&nbsp;饥渴甚逼恼&nbsp;&nbsp;&nbsp;&nbsp;由斯恒受苦

&nbsp;&nbsp;&nbsp;&nbsp;此是最后身&nbsp;&nbsp;&nbsp;&nbsp;人中生出家

&nbsp;&nbsp;&nbsp;&nbsp;亲事大导师&nbsp;&nbsp;&nbsp;&nbsp;无上等正觉

&nbsp;&nbsp;&nbsp;&nbsp;我以得出家&nbsp;&nbsp;&nbsp;&nbsp;于释师子教

&nbsp;&nbsp;&nbsp;&nbsp;获得阿罗汉&nbsp;&nbsp;&nbsp;&nbsp;去热得清凉

&nbsp;&nbsp;&nbsp;&nbsp;世尊为我记&nbsp;&nbsp;&nbsp;&nbsp;烦恼漏已除

&nbsp;&nbsp;&nbsp;&nbsp;于师子吼中&nbsp;&nbsp;&nbsp;&nbsp;最名为第一

&nbsp;&nbsp;&nbsp;&nbsp;今虽得神通&nbsp;&nbsp;&nbsp;&nbsp;由常服瓦石

&nbsp;&nbsp;&nbsp;&nbsp;假令经百劫&nbsp;&nbsp;&nbsp;&nbsp;所作业不亡

&nbsp;&nbsp;&nbsp;&nbsp;耆宿今应知&nbsp;&nbsp;&nbsp;&nbsp;我念往恶业

&nbsp;&nbsp;&nbsp;&nbsp;已受种种苦&nbsp;&nbsp;&nbsp;&nbsp;余业今应尽

&nbsp;&nbsp;&nbsp;&nbsp;我名宾头卢&nbsp;&nbsp;&nbsp;&nbsp;今在大众前

&nbsp;&nbsp;&nbsp;&nbsp;说自宿业报&nbsp;&nbsp;&nbsp;&nbsp;无热大池中

尔时耆宿声闻诸大苾刍。告具寿善来。作如是言。具寿宾头卢。已说宿业。次至仁说。作何业报。

尔时善来苾刍以颂告曰。

&nbsp;&nbsp;&nbsp;&nbsp;我念过去世&nbsp;&nbsp;&nbsp;&nbsp;亲意大城中

&nbsp;&nbsp;&nbsp;&nbsp;生于贵族家&nbsp;&nbsp;&nbsp;&nbsp;有无量仓库

&nbsp;&nbsp;&nbsp;&nbsp;王名随众意&nbsp;&nbsp;&nbsp;&nbsp;诸臣亦复然

&nbsp;&nbsp;&nbsp;&nbsp;端严人乐见&nbsp;&nbsp;&nbsp;&nbsp;色相好容仪

&nbsp;&nbsp;&nbsp;&nbsp;于时我乘辂&nbsp;&nbsp;&nbsp;&nbsp;大众咸恭敬

&nbsp;&nbsp;&nbsp;&nbsp;同诣胜园林&nbsp;&nbsp;&nbsp;&nbsp;共受五欲乐

&nbsp;&nbsp;&nbsp;&nbsp;于彼芳林见&nbsp;&nbsp;&nbsp;&nbsp;沙门调六根

&nbsp;&nbsp;&nbsp;&nbsp;身披垢弊衣&nbsp;&nbsp;&nbsp;&nbsp;寂然而宴坐

&nbsp;&nbsp;&nbsp;&nbsp;我既见斯人&nbsp;&nbsp;&nbsp;&nbsp;心生大欢喜

&nbsp;&nbsp;&nbsp;&nbsp;虽见著弊服&nbsp;&nbsp;&nbsp;&nbsp;而心不生厌

&nbsp;&nbsp;&nbsp;&nbsp;骂此出家人&nbsp;&nbsp;&nbsp;&nbsp;恶想不乐见

&nbsp;&nbsp;&nbsp;&nbsp;身著大癞病&nbsp;&nbsp;&nbsp;&nbsp;食时常变吐

&nbsp;&nbsp;&nbsp;&nbsp;由斯业报故&nbsp;&nbsp;&nbsp;&nbsp;口出于恶言

&nbsp;&nbsp;&nbsp;&nbsp;于人命终后&nbsp;&nbsp;&nbsp;&nbsp;生于地狱中

&nbsp;&nbsp;&nbsp;&nbsp;常为饥渴逼&nbsp;&nbsp;&nbsp;&nbsp;恒受于众苦

&nbsp;&nbsp;&nbsp;&nbsp;厥名为远来&nbsp;&nbsp;&nbsp;&nbsp;复名为众弃

&nbsp;&nbsp;&nbsp;&nbsp;身色甚大恶&nbsp;&nbsp;&nbsp;&nbsp;受地狱苦已

&nbsp;&nbsp;&nbsp;&nbsp;方得生人闻&nbsp;&nbsp;&nbsp;&nbsp;身著大癞病

&nbsp;&nbsp;&nbsp;&nbsp;食常为变吐&nbsp;&nbsp;&nbsp;&nbsp;手抱人髑髅

&nbsp;&nbsp;&nbsp;&nbsp;竹叶为衣服&nbsp;&nbsp;&nbsp;&nbsp;用草而为壁

&nbsp;&nbsp;&nbsp;&nbsp;常居此舍中&nbsp;&nbsp;&nbsp;&nbsp;入聚落乞食

&nbsp;&nbsp;&nbsp;&nbsp;恒被他驱摈&nbsp;&nbsp;&nbsp;&nbsp;或复被杖打

&nbsp;&nbsp;&nbsp;&nbsp;或不听入舍&nbsp;&nbsp;&nbsp;&nbsp;常被他嫌贱

&nbsp;&nbsp;&nbsp;&nbsp;五百生中然&nbsp;&nbsp;&nbsp;&nbsp;不顺诸人心

&nbsp;&nbsp;&nbsp;&nbsp;人天神所舍&nbsp;&nbsp;&nbsp;&nbsp;于时我见佛

&nbsp;&nbsp;&nbsp;&nbsp;僧伽众围绕&nbsp;&nbsp;&nbsp;&nbsp;欲于此众心

&nbsp;&nbsp;&nbsp;&nbsp;志诚当说悔&nbsp;&nbsp;&nbsp;&nbsp;遥见大众已

&nbsp;&nbsp;&nbsp;&nbsp;便速奔驰走&nbsp;&nbsp;&nbsp;&nbsp;即发如是言

&nbsp;&nbsp;&nbsp;&nbsp;常愿足饮食&nbsp;&nbsp;&nbsp;&nbsp;我身并大众

&nbsp;&nbsp;&nbsp;&nbsp;佛前而听法&nbsp;&nbsp;&nbsp;&nbsp;无人施我食

&nbsp;&nbsp;&nbsp;&nbsp;失望而欲去&nbsp;&nbsp;&nbsp;&nbsp;牟尼大导师

&nbsp;&nbsp;&nbsp;&nbsp;慈悲为我说&nbsp;&nbsp;&nbsp;&nbsp;众中遥命我

&nbsp;&nbsp;&nbsp;&nbsp;善来汝应坐&nbsp;&nbsp;&nbsp;&nbsp;我闻心极喜

&nbsp;&nbsp;&nbsp;&nbsp;曲躬虔合掌&nbsp;&nbsp;&nbsp;&nbsp;礼佛双足已

&nbsp;&nbsp;&nbsp;&nbsp;退坐于一面&nbsp;&nbsp;&nbsp;&nbsp;世尊大慈悲

&nbsp;&nbsp;&nbsp;&nbsp;应怜愍我故&nbsp;&nbsp;&nbsp;&nbsp;为我说妙法

&nbsp;&nbsp;&nbsp;&nbsp;闻法见真谛&nbsp;&nbsp;&nbsp;&nbsp;啼泣泪交流

&nbsp;&nbsp;&nbsp;&nbsp;而即请出家&nbsp;&nbsp;&nbsp;&nbsp;世尊许出家

&nbsp;&nbsp;&nbsp;&nbsp;我名为善来&nbsp;&nbsp;&nbsp;&nbsp;亲事大导师

&nbsp;&nbsp;&nbsp;&nbsp;世尊受我记&nbsp;&nbsp;&nbsp;&nbsp;处界中第一

&nbsp;&nbsp;&nbsp;&nbsp;我今大众前&nbsp;&nbsp;&nbsp;&nbsp;自说宿业事

&nbsp;&nbsp;&nbsp;&nbsp;安坐莲华内&nbsp;&nbsp;&nbsp;&nbsp;无热大池中

尔时诸大声闻耆宿苾刍。告具寿有喜曰。具寿善来。已说本业。次至仁说。昔作何业。尔时具寿有喜说伽陀曰。

&nbsp;&nbsp;&nbsp;&nbsp;昔于王舍城&nbsp;&nbsp;&nbsp;&nbsp;身受大富贵

&nbsp;&nbsp;&nbsp;&nbsp;其时遭亢旱&nbsp;&nbsp;&nbsp;&nbsp;我设仙人食

&nbsp;&nbsp;&nbsp;&nbsp;后有一仙来&nbsp;&nbsp;&nbsp;&nbsp;容仪甚端正

&nbsp;&nbsp;&nbsp;&nbsp;此是缘觉性&nbsp;&nbsp;&nbsp;&nbsp;漏尽心自在

&nbsp;&nbsp;&nbsp;&nbsp;为我心悭吝&nbsp;&nbsp;&nbsp;&nbsp;遂起斯恶念

&nbsp;&nbsp;&nbsp;&nbsp;谁能于此人&nbsp;&nbsp;&nbsp;&nbsp;七年供给食

&nbsp;&nbsp;&nbsp;&nbsp;以马尿煮饭&nbsp;&nbsp;&nbsp;&nbsp;令彼仙人食

&nbsp;&nbsp;&nbsp;&nbsp;仙人既食已&nbsp;&nbsp;&nbsp;&nbsp;由此命便终

&nbsp;&nbsp;&nbsp;&nbsp;为斯作恶业&nbsp;&nbsp;&nbsp;&nbsp;久在地狱受

&nbsp;&nbsp;&nbsp;&nbsp;众合及大叫&nbsp;&nbsp;&nbsp;&nbsp;焰热并大热

&nbsp;&nbsp;&nbsp;&nbsp;地狱受苦已&nbsp;&nbsp;&nbsp;&nbsp;方始得人身

&nbsp;&nbsp;&nbsp;&nbsp;多病不自在&nbsp;&nbsp;&nbsp;&nbsp;死受于剧苦

&nbsp;&nbsp;&nbsp;&nbsp;展转五百生&nbsp;&nbsp;&nbsp;&nbsp;生生恒受苦

&nbsp;&nbsp;&nbsp;&nbsp;重病常不离&nbsp;&nbsp;&nbsp;&nbsp;不免众苦迫

&nbsp;&nbsp;&nbsp;&nbsp;此是最后身&nbsp;&nbsp;&nbsp;&nbsp;得生于人间

&nbsp;&nbsp;&nbsp;&nbsp;亲侍大导师&nbsp;&nbsp;&nbsp;&nbsp;无上等正觉

&nbsp;&nbsp;&nbsp;&nbsp;我得出家已&nbsp;&nbsp;&nbsp;&nbsp;释师子教中

&nbsp;&nbsp;&nbsp;&nbsp;证得阿罗汉&nbsp;&nbsp;&nbsp;&nbsp;去热获清凉

&nbsp;&nbsp;&nbsp;&nbsp;我入耆宿位&nbsp;&nbsp;&nbsp;&nbsp;获得通无漏

&nbsp;&nbsp;&nbsp;&nbsp;随顺众病人&nbsp;&nbsp;&nbsp;&nbsp;皆令病消殄

&nbsp;&nbsp;&nbsp;&nbsp;我苾刍有喜&nbsp;&nbsp;&nbsp;&nbsp;对诸耆宿前

&nbsp;&nbsp;&nbsp;&nbsp;自说昔业报&nbsp;&nbsp;&nbsp;&nbsp;无热大池中

尔时诸大声闻耆宿苾刍。告具寿名称曰。具寿有喜苾刍。说本业已。次至仁说。尔时名称苾刍。于大众中。说伽他曰。

&nbsp;&nbsp;&nbsp;&nbsp;昔为隐士居兰若&nbsp;&nbsp;&nbsp;&nbsp;为乞食故入村中

&nbsp;&nbsp;&nbsp;&nbsp;见一死女在道傍&nbsp;&nbsp;&nbsp;&nbsp;青泡脓流并粪尿

&nbsp;&nbsp;&nbsp;&nbsp;我即如理善观察&nbsp;&nbsp;&nbsp;&nbsp;对此跏趺正忆念

&nbsp;&nbsp;&nbsp;&nbsp;于时我观不净行&nbsp;&nbsp;&nbsp;&nbsp;一心想念不散乱

&nbsp;&nbsp;&nbsp;&nbsp;我坐不久观斯事&nbsp;&nbsp;&nbsp;&nbsp;然此死尸肚坼裂

&nbsp;&nbsp;&nbsp;&nbsp;当见肚裂流脓血&nbsp;&nbsp;&nbsp;&nbsp;粪尿臭秽皆充满

&nbsp;&nbsp;&nbsp;&nbsp;遍体脓流肉坏烂&nbsp;&nbsp;&nbsp;&nbsp;无量蝇蛆皆唼食

&nbsp;&nbsp;&nbsp;&nbsp;我时从定起&nbsp;&nbsp;&nbsp;&nbsp;即诣空寂处

&nbsp;&nbsp;&nbsp;&nbsp;更不行乞食&nbsp;&nbsp;&nbsp;&nbsp;亦不思餐啖

&nbsp;&nbsp;&nbsp;&nbsp;若入聚落时&nbsp;&nbsp;&nbsp;&nbsp;但缘求饮食

&nbsp;&nbsp;&nbsp;&nbsp;诸女甚端正&nbsp;&nbsp;&nbsp;&nbsp;观此不忍食

&nbsp;&nbsp;&nbsp;&nbsp;一切有情身&nbsp;&nbsp;&nbsp;&nbsp;皆由四大合

&nbsp;&nbsp;&nbsp;&nbsp;满中多粪尿&nbsp;&nbsp;&nbsp;&nbsp;臭秽血脓流

&nbsp;&nbsp;&nbsp;&nbsp;如是正观已&nbsp;&nbsp;&nbsp;&nbsp;便得离欲想

&nbsp;&nbsp;&nbsp;&nbsp;住于四梵行&nbsp;&nbsp;&nbsp;&nbsp;无量善观察

&nbsp;&nbsp;&nbsp;&nbsp;从彼命终后&nbsp;&nbsp;&nbsp;&nbsp;生于大梵天

&nbsp;&nbsp;&nbsp;&nbsp;梵天中寿终&nbsp;&nbsp;&nbsp;&nbsp;生波罗痆斯

&nbsp;&nbsp;&nbsp;&nbsp;最尊富贵族&nbsp;&nbsp;&nbsp;&nbsp;长者家作子

&nbsp;&nbsp;&nbsp;&nbsp;一切皆具足&nbsp;&nbsp;&nbsp;&nbsp;昼夜常受乐

&nbsp;&nbsp;&nbsp;&nbsp;夜内眠卧时&nbsp;&nbsp;&nbsp;&nbsp;忽然惊觉见

&nbsp;&nbsp;&nbsp;&nbsp;诸彩美女等&nbsp;&nbsp;&nbsp;&nbsp;脱去璎珞衣

&nbsp;&nbsp;&nbsp;&nbsp;身形皆裸露&nbsp;&nbsp;&nbsp;&nbsp;更相架枕眠

&nbsp;&nbsp;&nbsp;&nbsp;我由昔业力&nbsp;&nbsp;&nbsp;&nbsp;想彼旧寒林

&nbsp;&nbsp;&nbsp;&nbsp;念女皆不净&nbsp;&nbsp;&nbsp;&nbsp;心便厌离欲

&nbsp;&nbsp;&nbsp;&nbsp;发声称苦哉&nbsp;&nbsp;&nbsp;&nbsp;遍告无人应

&nbsp;&nbsp;&nbsp;&nbsp;即从高楼下&nbsp;&nbsp;&nbsp;&nbsp;天众为开门

&nbsp;&nbsp;&nbsp;&nbsp;出此大城中&nbsp;&nbsp;&nbsp;&nbsp;至一河南岸

&nbsp;&nbsp;&nbsp;&nbsp;见佛在北岸&nbsp;&nbsp;&nbsp;&nbsp;高声而唤佛

&nbsp;&nbsp;&nbsp;&nbsp;我今被损害&nbsp;&nbsp;&nbsp;&nbsp;圣者哀救护

&nbsp;&nbsp;&nbsp;&nbsp;大师闻我声&nbsp;&nbsp;&nbsp;&nbsp;便以善言答

&nbsp;&nbsp;&nbsp;&nbsp;汝来施无畏&nbsp;&nbsp;&nbsp;&nbsp;我闻速度河

&nbsp;&nbsp;&nbsp;&nbsp;遗一宝庄履&nbsp;&nbsp;&nbsp;&nbsp;既至大悲所

&nbsp;&nbsp;&nbsp;&nbsp;正觉无上士&nbsp;&nbsp;&nbsp;&nbsp;世尊知我渴

&nbsp;&nbsp;&nbsp;&nbsp;种种说妙法&nbsp;&nbsp;&nbsp;&nbsp;闻法心开悟

&nbsp;&nbsp;&nbsp;&nbsp;剃发而出家&nbsp;&nbsp;&nbsp;&nbsp;得见真谛理

&nbsp;&nbsp;&nbsp;&nbsp;世尊加被我&nbsp;&nbsp;&nbsp;&nbsp;精进不放逸

&nbsp;&nbsp;&nbsp;&nbsp;后夜明星出&nbsp;&nbsp;&nbsp;&nbsp;漏尽得清凉

&nbsp;&nbsp;&nbsp;&nbsp;我于耆宿前&nbsp;&nbsp;&nbsp;&nbsp;名称说本业

&nbsp;&nbsp;&nbsp;&nbsp;安坐莲花内&nbsp;&nbsp;&nbsp;&nbsp;无热大池中

尔时诸大声闻耆宿苾刍。告具寿财益曰。具寿苾刍名称。已说本业。次至仁说。尔时具寿财益即说业报。以颂答曰。

&nbsp;&nbsp;&nbsp;&nbsp;昔于波罗痆斯城&nbsp;&nbsp;&nbsp;&nbsp;国王名曰吉基罗

&nbsp;&nbsp;&nbsp;&nbsp;迦叶世尊灭度已&nbsp;&nbsp;&nbsp;&nbsp;为佛造立窣睹波

&nbsp;&nbsp;&nbsp;&nbsp;我为彼王之长子&nbsp;&nbsp;&nbsp;&nbsp;其王名称遍诸方

&nbsp;&nbsp;&nbsp;&nbsp;于此宝塔我居先&nbsp;&nbsp;&nbsp;&nbsp;建立殊胜妙伞盖

&nbsp;&nbsp;&nbsp;&nbsp;由作如是胜善业&nbsp;&nbsp;&nbsp;&nbsp;人天常得最胜福

&nbsp;&nbsp;&nbsp;&nbsp;所生之处常富贵&nbsp;&nbsp;&nbsp;&nbsp;为大施主多仓库

&nbsp;&nbsp;&nbsp;&nbsp;我于五百生&nbsp;&nbsp;&nbsp;&nbsp;舍施无能数

&nbsp;&nbsp;&nbsp;&nbsp;诸来求乞者&nbsp;&nbsp;&nbsp;&nbsp;沙门婆罗门

&nbsp;&nbsp;&nbsp;&nbsp;各各无违逆&nbsp;&nbsp;&nbsp;&nbsp;悉令充满足

&nbsp;&nbsp;&nbsp;&nbsp;及诸缘觉等&nbsp;&nbsp;&nbsp;&nbsp;离欲无漏者

&nbsp;&nbsp;&nbsp;&nbsp;有五百缘觉&nbsp;&nbsp;&nbsp;&nbsp;清净心供养

&nbsp;&nbsp;&nbsp;&nbsp;由是善根力&nbsp;&nbsp;&nbsp;&nbsp;得此最后身

&nbsp;&nbsp;&nbsp;&nbsp;而生富贵家&nbsp;&nbsp;&nbsp;&nbsp;生已即能语

&nbsp;&nbsp;&nbsp;&nbsp;云我家中有仓库&nbsp;&nbsp;&nbsp;&nbsp;今欲舍施诸贫士

&nbsp;&nbsp;&nbsp;&nbsp;施诸贫士无厌足&nbsp;&nbsp;&nbsp;&nbsp;一切饮食并资具

&nbsp;&nbsp;&nbsp;&nbsp;诸贤善士今应知&nbsp;&nbsp;&nbsp;&nbsp;为我速答此有无

&nbsp;&nbsp;&nbsp;&nbsp;诸人见我说斯语&nbsp;&nbsp;&nbsp;&nbsp;各各惊怪皆逃走

&nbsp;&nbsp;&nbsp;&nbsp;汝为当是人&nbsp;&nbsp;&nbsp;&nbsp;为天物药叉

&nbsp;&nbsp;&nbsp;&nbsp;汝当为我说&nbsp;&nbsp;&nbsp;&nbsp;速答如斯事

&nbsp;&nbsp;&nbsp;&nbsp;母今听善说&nbsp;&nbsp;&nbsp;&nbsp;我是慈母子

&nbsp;&nbsp;&nbsp;&nbsp;非药叉鬼神&nbsp;&nbsp;&nbsp;&nbsp;但由宿命智

&nbsp;&nbsp;&nbsp;&nbsp;常为长者恒布施&nbsp;&nbsp;&nbsp;&nbsp;母闻斯语甚欢喜

&nbsp;&nbsp;&nbsp;&nbsp;我之慈母说是言&nbsp;&nbsp;&nbsp;&nbsp;爱子无畏常行施

&nbsp;&nbsp;&nbsp;&nbsp;母作是言已&nbsp;&nbsp;&nbsp;&nbsp;亲眷养育我

&nbsp;&nbsp;&nbsp;&nbsp;诸人咸爱乐&nbsp;&nbsp;&nbsp;&nbsp;见者生欢喜

&nbsp;&nbsp;&nbsp;&nbsp;始从生已来&nbsp;&nbsp;&nbsp;&nbsp;常增益仓库

&nbsp;&nbsp;&nbsp;&nbsp;金银及仆从&nbsp;&nbsp;&nbsp;&nbsp;由才生能言

&nbsp;&nbsp;&nbsp;&nbsp;众为立名字&nbsp;&nbsp;&nbsp;&nbsp;因生增益财

&nbsp;&nbsp;&nbsp;&nbsp;立我名财益&nbsp;&nbsp;&nbsp;&nbsp;彼时能施财

&nbsp;&nbsp;&nbsp;&nbsp;令求者充满&nbsp;&nbsp;&nbsp;&nbsp;今侍等正觉

&nbsp;&nbsp;&nbsp;&nbsp;舍家而学道&nbsp;&nbsp;&nbsp;&nbsp;我不为避难

&nbsp;&nbsp;&nbsp;&nbsp;而求于出家&nbsp;&nbsp;&nbsp;&nbsp;已获六神通

&nbsp;&nbsp;&nbsp;&nbsp;清净求出离&nbsp;&nbsp;&nbsp;&nbsp;诸王常供养

&nbsp;&nbsp;&nbsp;&nbsp;臣等并尊贵&nbsp;&nbsp;&nbsp;&nbsp;为是丰衣食

&nbsp;&nbsp;&nbsp;&nbsp;我财益苾刍&nbsp;&nbsp;&nbsp;&nbsp;对诸耆宿前

说昔业报事