## 根本说一切有部毗奈耶破僧事卷第九

尔时憍萨罗胜军大王。闻乔答摩沙门游憍萨罗国到室罗筏城住誓多林给孤独园。彼世尊乔答摩沙门说云。我得阿耨多罗三藐三菩提。胜军大王闻此语已。往世尊所在佛前立。慰问世尊在一面坐。我闻世尊得阿耨多罗三藐三菩提。有人作如是说。乔答摩得阿耨多罗三藐三菩提。彼人岂不谤世尊耶。妄说能证。为实得耶。为正法说。为复随顺法说。若彼人众说如是言。世尊得如是阿耨多罗三藐三菩提。若复有击难破。岂非耻辱。世尊告曰。若有说我得阿耨多罗三藐三菩提。此语非证。我实证得阿耨多罗三藐三菩提。若有论难诽谤不成。何以故。大王。我证得阿耨多罗三藐三菩提。胜军王答曰。乔答摩所说。我实得阿耨多罗三藐三菩提。我今不信。所以者何。乔答摩所是耆老外道。所谓晡剌拏末羯利珊逝移脚拘陀昵揭烂陀等六师。由云不证得阿耨多罗三藐三菩提。何况乔答摩沙门。小年近始出家。如何证得阿耨多罗三藐三菩提。何人肯信。佛告大王。有四种小。并不应欺。何等为四。一者小刹帝利。二者小毒蛇。三者小火。四者年小出家。此等不可轻欺。所以者何。小出家者得阿罗汉有大威德。尔时世尊即说颂曰。

&nbsp;&nbsp;&nbsp;&nbsp;刹利具足丈夫相&nbsp;&nbsp;&nbsp;&nbsp;父母名称皆清净

&nbsp;&nbsp;&nbsp;&nbsp;见小奉敬勿轻慢&nbsp;&nbsp;&nbsp;&nbsp;智者如是不应欺

&nbsp;&nbsp;&nbsp;&nbsp;大王应当知&nbsp;&nbsp;&nbsp;&nbsp;小者不可篾

&nbsp;&nbsp;&nbsp;&nbsp;后若绍王位&nbsp;&nbsp;&nbsp;&nbsp;必能相踬害

&nbsp;&nbsp;&nbsp;&nbsp;恐后怀怨嫉&nbsp;&nbsp;&nbsp;&nbsp;是故应恭敬

&nbsp;&nbsp;&nbsp;&nbsp;欲得全身命&nbsp;&nbsp;&nbsp;&nbsp;及后利益者

&nbsp;&nbsp;&nbsp;&nbsp;当须随彼意&nbsp;&nbsp;&nbsp;&nbsp;奉敬不应轻

&nbsp;&nbsp;&nbsp;&nbsp;或村或野田&nbsp;&nbsp;&nbsp;&nbsp;若见小毒蛇

&nbsp;&nbsp;&nbsp;&nbsp;不可谓其小&nbsp;&nbsp;&nbsp;&nbsp;智者怀轻恼

&nbsp;&nbsp;&nbsp;&nbsp;其蛇为食故&nbsp;&nbsp;&nbsp;&nbsp;处处而求觅

&nbsp;&nbsp;&nbsp;&nbsp;后若得其便&nbsp;&nbsp;&nbsp;&nbsp;必令人损害

&nbsp;&nbsp;&nbsp;&nbsp;若欲全身命&nbsp;&nbsp;&nbsp;&nbsp;及后利益者

&nbsp;&nbsp;&nbsp;&nbsp;当须远离彼&nbsp;&nbsp;&nbsp;&nbsp;是故不应轻

&nbsp;&nbsp;&nbsp;&nbsp;微火广能焚&nbsp;&nbsp;&nbsp;&nbsp;烧过背皆黑

&nbsp;&nbsp;&nbsp;&nbsp;彼小不应篾&nbsp;&nbsp;&nbsp;&nbsp;智者勿怀轻

&nbsp;&nbsp;&nbsp;&nbsp;小火虽未多&nbsp;&nbsp;&nbsp;&nbsp;薪多火自广

&nbsp;&nbsp;&nbsp;&nbsp;炎盛损一切&nbsp;&nbsp;&nbsp;&nbsp;城邑及村坊

&nbsp;&nbsp;&nbsp;&nbsp;若欲全身命&nbsp;&nbsp;&nbsp;&nbsp;及后利益者

&nbsp;&nbsp;&nbsp;&nbsp;当须速远离&nbsp;&nbsp;&nbsp;&nbsp;是故不应轻

&nbsp;&nbsp;&nbsp;&nbsp;假使彼盛火&nbsp;&nbsp;&nbsp;&nbsp;烧城及村落

&nbsp;&nbsp;&nbsp;&nbsp;虽焚一切苗&nbsp;&nbsp;&nbsp;&nbsp;经宿还复生

&nbsp;&nbsp;&nbsp;&nbsp;若轻具戒者&nbsp;&nbsp;&nbsp;&nbsp;还烧自善业

&nbsp;&nbsp;&nbsp;&nbsp;子孙及财物&nbsp;&nbsp;&nbsp;&nbsp;一时俱散失

&nbsp;&nbsp;&nbsp;&nbsp;由如多罗树&nbsp;&nbsp;&nbsp;&nbsp;截苗不复生

&nbsp;&nbsp;&nbsp;&nbsp;若轻苾刍者&nbsp;&nbsp;&nbsp;&nbsp;不久如多罗

&nbsp;&nbsp;&nbsp;&nbsp;若欲全身命&nbsp;&nbsp;&nbsp;&nbsp;及后利益者

&nbsp;&nbsp;&nbsp;&nbsp;当须常远离&nbsp;&nbsp;&nbsp;&nbsp;是故不应轻

&nbsp;&nbsp;&nbsp;&nbsp;刹利具诸相&nbsp;&nbsp;&nbsp;&nbsp;毒蛇并小火

&nbsp;&nbsp;&nbsp;&nbsp;苾刍具足戒&nbsp;&nbsp;&nbsp;&nbsp;智者不应轻

&nbsp;&nbsp;&nbsp;&nbsp;若欲全身命&nbsp;&nbsp;&nbsp;&nbsp;及后利益者

&nbsp;&nbsp;&nbsp;&nbsp;当须常远离&nbsp;&nbsp;&nbsp;&nbsp;是故不应欺


尔时憍萨罗主胜军王等。闻此颂已心生欢喜。即从座起礼佛而去。

佛在室罗筏城逝多林给孤独园。与大苾刍众俱。尔时憍萨罗国胜军大王。遣使持书向劫比罗城。与净饭王书曰。王应欣庆。王之太子得成正觉。获甘露法。以微妙义普施群生。皆得充足。深助欢喜。时净饭王得书读已。情甚欣悦。以手掌颊默然而住。面有忧色。时王大臣。名乌陀夷。见王愁恼仰白王言。大王。何故以手掌颊心生忧恼默然而住。告邬陀夷曰。我今云何得不忧恼。一切义成太子修苦行时。我令使问。彼持消息。还报于我住止之处。今者遣使。竟无一人报我消息。时邬陀夷寻白王曰。我请往彼看问太子。知其消息却来报王。时净饭王。却报邬陀夷曰。彼遣使往既至子所。见具足教便住不来。汝今请看决定彼住。邬陀夷白言。我决定来。时净饭王。亲自作书颂曰。

&nbsp;&nbsp;&nbsp;&nbsp;从受胎以来&nbsp;&nbsp;&nbsp;&nbsp;希佛树长成

&nbsp;&nbsp;&nbsp;&nbsp;我亲长养汝&nbsp;&nbsp;&nbsp;&nbsp;心热常忧恼

&nbsp;&nbsp;&nbsp;&nbsp;汝今得增长&nbsp;&nbsp;&nbsp;&nbsp;弟子如枝叶

&nbsp;&nbsp;&nbsp;&nbsp;余人获快乐&nbsp;&nbsp;&nbsp;&nbsp;我今唯忧苦


复说颂曰。

&nbsp;&nbsp;&nbsp;&nbsp;汝昔于萌芽&nbsp;&nbsp;&nbsp;&nbsp;从小我长养

&nbsp;&nbsp;&nbsp;&nbsp;汝今得实果&nbsp;&nbsp;&nbsp;&nbsp;不复报我恩

&nbsp;&nbsp;&nbsp;&nbsp;汝初诞生时&nbsp;&nbsp;&nbsp;&nbsp;广发诸誓愿

&nbsp;&nbsp;&nbsp;&nbsp;我成无上觉&nbsp;&nbsp;&nbsp;&nbsp;度无量众生

&nbsp;&nbsp;&nbsp;&nbsp;斯事并证已&nbsp;&nbsp;&nbsp;&nbsp;起大慈悲心

&nbsp;&nbsp;&nbsp;&nbsp;为我及眷属&nbsp;&nbsp;&nbsp;&nbsp;愿来于我城


时净饭王。既作书已付邬陀夷。邬陀夷既受得已。向室罗筏城。行经三日。诣誓多林给孤独园。到世尊所顶礼双足。以书奉佛白言。世尊。净饭大王。令我持书奉与世尊。尔时世尊。开书读已摄在一处。邬陀夷从座而起白佛言。世尊。可往劫比罗城不。世尊告曰。我今当往。邬陀夷于前世时已为善友故发此言。世尊若不去者。我今强将世尊往劫比罗。时世尊见此语已。以颂答曰(颂如余处)

邬陀夷闻此颂已而不能报。作如是语。世尊。我今往净饭王所报言。世尊欲来向劫比罗城。世尊报曰。邬陀夷。如来使者不应如汝。邬陀夷答曰。世尊使者如何。佛告曰。出家是如来使。邬陀夷答曰。我昔于净饭王所。已作诚言。我今往彼定将信来。佛告曰。如汝诚言不须违信。汝可出家然后却还。为如来往昔过去无量生行菩萨行时。于父母教师邬波驮耶及尊者处。不敢违命。是故邬陀夷闻佛教不敢违背。时邬陀夷闻佛教已。唯然信受。我今出家。佛言。善来苾刍。而成出家具足梵行。

佛复告曰。汝可却还。不可如旧辄入王宫。于门外住使人往通。门外有释迦苾刍。若命入者可即随入。入已若问更有余释迦苾刍不。可答言有。若问悉达太子形容服饰如汝不。可答言如我无异。若令汝于宫内止宿。必不得止宿。若问悉达太子不住于宫内。汝可答言不止宫内。若问何处安住。汝可答言于阿兰若处。若问悉达来不。汝可答曰来。若问几时当来。汝可言七日外可来。时邬陀夷既闻斯语。顶礼世尊双足而白言。我今当往。世尊告曰。汝今可去。以如来神力加持。即日到劫比罗城王宫门外。时邬陀夷在王门外。告门官曰。汝可通王。门外有一释迦苾刍。王言。可入苾刍。入已净饭王见邬陀夷。即识问曰。汝得出家耶。答言。大王。我已出家。王言。更有释迦苾刍不。答言有。王复问。悉达太子形状与汝相似不。答言。无异。王闻此语迷闷擗地。以水洒面良久醒悟。又问邬陀夷。悉达太子几时当来。答言。应来。王又复问。限几时到来。答曰。却后七日应来。王即敕诸臣佐。可修理宫阁。悉达欲来。邬陀夷答曰。大王。世尊不住宫阁。王又问曰。若来何处而住。邬陀夷答曰。阿兰若处住。王敕大臣。可修园苑。如彼誓多林一种无异。彼诸臣佐问邬陀夷。其誓多林寺舍院宇。可有几何。邬陀夷曰。大院一十六所。其诸小者总六十四。诸院之中皆有重合。诸臣闻已。即令巧工七日之中造诸院宇。如誓多林等无有异。尔时世尊告具寿大目揵连。汝可告诸苾刍。世尊欲往劫比罗城父子相见。汝可着衣持钵。若有乐见者。当共汝去。大目揵连。闻佛语已告诸苾刍。世尊欲往劫比罗城父子相见。有乐见者。可持衣钵当共汝去。尔时乃至世尊。到卢醯多河边。及诸大众。时净饭王。闻悉达太子到卢醯多河边。王敕诸臣。装饰城郭香水洒地。散种种花烧诸妙香。从尼拘陀园。至卢醯多河。其间道路皆悉装饰。又于园中敷师子座。及诸徒众所坐之座。城中诸人闻太子还悉来集会。于大众中或有先因缘。而来赴会。亦有故来看。太子先礼父王。为是父王先礼太子。有如是因皆来赴会。至第八日旦。诸苾刍澡手漱口洗浴来诣佛所。尔时世尊作如是念。我若步行入劫比罗城。诸释迦种皆是高心。若见步行必当耻笑作如是语。此悉达太子出家之时。无量诸天围绕腾空而去。多时苦行得甘露味。成等正觉。今步行入城。作此念已即入三摩地。没即现东方。上升虚空高七多罗树。诸苾刍高六多罗树。从空而行近劫比罗。世尊渐下至六多罗。诸苾刍渐下至五多罗。佛渐至五多罗。苾刍至四多罗。佛至四多罗。苾刍至三多罗。世尊三多罗。苾刍二多罗。世尊二多罗。苾刍一多罗。世尊一多罗。苾刍六仞。世尊六仞。苾刍五仞。世尊五仞。苾刍四仞。世尊四仞。苾刍三仞。世尊三仞。苾刍二仞。世尊二仞。苾刍一仞。世尊一仞。苾刍步涉。时净饭王见神变已。而苾刍多。不知何者是世尊。时王呼邬陀夷。乃至击鼓鸣捶。宣王教令。普使投劫比罗城内家家一子随佛出家。时斛饭王有其二子。一名无灭。二名大名。其大名常令检校家务。无灭常楼阁中坐。婇女围绕欢娱受乐。于时其母告大名曰。汝今知不。王有教令。于释种中。家别一人令其舍俗。大名白母。我不出家。母言。何故。大名曰。母所爱子坐楼阁中。不遣出家。令我弃俗。母言。小子。无灭在家有大福德。汝今不应于彼生妒。大名报曰。母于无灭生爱恋心。偏意供承非其福德。母但莫送饮食。试福德不。母答云好。令汝现见。其母将笼盛空食器。对其小儿以帛覆之。而密封闭。命执事女送与无灭。复教女曰。若问是何物。应即报言。空无一物。使者执笼而行。于时帝释观见下方。睹是事已便作是念。无灭往昔。曾以饮食供养乌波利瑟吒辟支佛。如何顿绝其食。我今应可与其饮食。帝释以种种饮食。令其笼中器具悉满。时执事女持其食笼。依前封印至无灭边。寻问其女。此中何物。女即答报童子曰。此中无物。既闻语已便作是念。其母怜我。岂肯空遣使者来于我所。此笼之中决定此食。名为无物。即便开看。乃见住处种种资具。于其器中香美饮食悉皆充满。香气芬馥心生希奇。得未曾有。无灭孝养。便取好食却奉其母。令其使者咨白母曰。唯愿每日当令送此无物饮食。母得其食心生极怪。便视大名。母即告曰。子见此食不。大名报曰。我今已见。母报大名。我已先报汝。无灭有大福德。汝今不应而生嫉妒。大名报曰。母今于无灭。若有福德及无福德。我亦不能出家。母见大名。种种劝语不肯出家。往无灭处作如是语报言长子。汝今知不。王有教令。于释种中。家别一人令其舍俗。汝今意者。为复在家为复出家。无灭报曰。今者在家。有何过失有何利益。今若出家有何利益。母报子曰。如法在家无诸过失。应感人天生。若非法住家堕三恶道。若如法出家依持圣教。得胜涅槃。若不能具足出家。即得人天身。无灭闻已寻白母曰。出家造过由胜在家精勤功德。愿母放我当自出家。母即报言。放汝出家。无灭先与贤释种王素相亲近。即诣王所行至门首。时王在楼阁上抚琴作妓。琴弦忽断歌声遂错。无灭善琴。在其门外知琴弦断所以声错。门家白王。无灭立在门首欲见大王。谁为障碍。寻命入来。既相见已抚柏而坐。王问无灭。至此门首经几许时。无灭报言。琴弦断时到其门外。当尔无灭以手抚王褥上白氎。当报王曰。织此[疊*毛]师当织之时身患热病。王今何故向此石上而卧。王即怪之。遂揭褥看。便见底下一褥垢腻多污。贤释种王见已。极生怪愕。呼彼织者来问言。此[疊*毛]汝当织时患热病不。答言。实尔。贤释种王告无灭言。童子。汝何故得知。答言。触时觉热。是故我知。彼极生怪。王又问言。何故至此。白言。大王。净饭有教。敕诸释种家。各许度一人。欲往出家故来辞别王言住此一宿当共筹量。无灭住彼一宿。王言。童子。我若随汝出家。天授当为释种王与诸释种极为大患。可共相劝天授同共出家。即唤天授来至彼所。时王告言。天授。我等今者悉欲出家。汝何所为。闻已即心念言。我报言不出家者。贤释种王亦不出家。我设方便应当诳彼。又复念言。当时世尊。于尼拘陀林中。以幻示现神变令诸大众悉皆信伏。彼时我已设此计。念已告言。大王。王既出家我亦不住。即心念言。此为诳者当今大众咸悉闻知。时王宣敕告诸人民。我及无灭并天授等释种五百人同共出家。汝等知闻应当欢喜。是时天授闻此语已心生苦恼。即心念言。我若定知贤王出家。我不应说同共出家。今者若不出家。是妄语人不得为王。当且出家然后为王。时王净饭作如是念。为诸释种设大供养。净诸衢路除去瓦砾。以檀水洒地建立幢幡。悬诸缯盖。烧诸名香。散杂妙花。时王与诸释种及诸眷属。百千万亿前后围绕。诣师子座坐已。诸释种女于诸窗牖。皆欲看此出家释种威仪尊贵及供养具。诸方远来。于巷陌中悉皆盈满。住立瞻仰。王又召诸相师令占释种。谁欲出家如法住谁不如法。时诸释种各辞别父母。自以种种严具庄饰其身。各乘车辂贤王引前。相师见已白言。乐为承事。无灭及假和合亦复如是。天授次至。有鸱飞来拨髻珠将。相师见已白言。如此征祥。决定于世尊身起害。当堕地狱。次瞿迦离褰那沓婆(此云缺财)羯吒牟罗底沙海授等从城出时。闻有驴鸣。相师见已白言。此等皆缘恶口恼乱众僧当堕地狱。次邬波难陀乘象出来。四面回顾珠璎寻断。相师见已记言。此由多贪当堕地狱。乃至如是五百释种。悉皆出来如往园苑。各各自现尊豪严丽。往诣佛所到已。世尊念言。彼五百释种。我不得总言善来出家。何以故。其中或有得罗汉者。有不得者故。我今白四羯磨令彼出家。作此念已。佛告诸苾刍言。此五百释种汝等苾刍。应作白四羯磨令彼出家授与具戒。诸苾刍言。唯然世尊。尔时父王敕邬波离。汝往尼拘陀园。为彼释种贤王等五百人剃除须发。时贤王等如法洗头以次而坐。时邬波离。欲剃贤王发时。悲泪啼泣数数伤叹。而为剃发。贤王见已问邬波难。汝今何因数数啼泣。时邬波离胡跪悲泪答贤王言。我从昔来。于赡部洲常事贤王。王今出家无所依怙。转事恶王宁死不生。贤王语邬波离言。我今知汝实是诚心。不须悲伤。我今令汝不事恶王。时邬波离心生欢喜。从跪而起即剃王头。剃王头已。王遣使者铺一白[疊*毛]。贤王起立普告五百释种。汝等谛听。此邬波离昔来事我。无有资财。汝等释种。宜可各各脱上衣及庄严具。随是一物置于[疊*毛]上。何以故。我既出家。所有俗衣及诸璎珞。不应更用。与邬波离。

尔时贤王作是语已。五百释种所有衣服及诸璎珞。皆投白氎与邬波离。时邬波离。次第剃发如法洗浴。即着僧衣从此而去。

时邬波离即便思惟。五百释种尊贵如是。尚舍国城妻子珍宝衣服剃发出家。况我种姓卑族昔来供事。于此衣服而生贪着。又复右手拓颊作是念言。我若不是卑族。亦合出家得阿罗汉果。尔时佛有常法。日夜六时观诸有情。阿罗汉等亦复如是。具寿舍利子。知邬波离心之忧恼既知见已诣邬波离所。到已语邬波离言。何故拓颊而怀忧恼。时邬波离白舍利子言。大德。我今云何不生忧恼。今见贤王及五百释子。悉舍王位国城妻子。无量无边珍宝衣服。今皆弃舍出家修道。我今贪着必堕恶道。大德。我若不生卑族之中。于佛所说毗奈耶中。必得出家勤加精进证罗汉果。时舍利子语邬波离言。佛正法中不简卑族及少闻等。但依佛教修持净戒威仪无缺。便得出家。是佛正法。汝欲出家。于佛正法毗奈耶中。受具足戒成苾刍性。汝应与我往世尊所。如来必定令汝出家。时邬波离闻此语已。心生欢喜。所有珍宝上妙衣服。悉皆弃舍如弃涕唾。时舍利子。与邬波离俱往佛所。到已顶礼世尊双足。时舍利子白言。世尊。此邬波离。于佛正法毗奈耶中。堪得出家受具足戒成苾刍性。世尊慈悲令得出家。尔时世尊告言。善来应修梵行。尔时世尊作是语已。时邬波离。须发自落法服着身。如出家已经七日者。执持应器具清净戒。威仪圆满如一百腊苾刍。既出家已却住一面。尔时舍利子即说颂曰。

&nbsp;&nbsp;&nbsp;&nbsp;世尊告彼言善来&nbsp;&nbsp;&nbsp;&nbsp;衣变迦胝须发落

&nbsp;&nbsp;&nbsp;&nbsp;诸根寂静怡然住&nbsp;&nbsp;&nbsp;&nbsp;以佛力故具威仪


尔时五百贤王释种。依佛正法白四羯磨。既出家已。还归佛所礼世尊足。如是次第礼诸苾刍。至邬波离所。是时贤王见邬波离足。既见识已。端身瞻视告世尊曰。此邬波离。是我给侍。合顶礼不。世尊答曰。汝善男子。出家之法。应当降伏我慢之心。以是义故。听邬波离于先出家。是故汝等应当顶礼。尔时贤王受佛教已。摧伏我慢礼邬波离足。既礼足已地六种震动。如其次第礼余四百九十九人。尔时天授。至邬波离所便不顶礼。尔时世尊告天授曰。汝善男子。应当降伏我慢之心。应合礼拜邬波离足。尔时天授白言。世尊。遣我礼拜邬波离足。有何损益。我不应礼。尔时天授作是语已。第一先起破佛之意。时诸苾刍。见贤王等礼邬波离足地六震动。心怀犹豫白世尊言。何故贤王礼邬波离足。地六震动。佛告诸苾刍。非独今时贤王礼足地六震动。先世礼足震动亦然。汝等谛听。我当为说。往昔之时波罗痆斯大城中。有王名曰梵授。以法化世国无饥馑。人民炽盛安隐丰乐。时彼城中有一淫女。名曰贤寿。形貌端正。共余丈夫欢爱。每共男子经一宿时。得金钱五百。城中有一摩纳婆。名曰端正。往淫女家语贤寿言。我欲共宿。女言。汝有五百金钱不。端正答曰。我家贫无。其女报曰。可取五百银钱迦利沙波拏将来。端正虽无财物。爱乐彼女。时摘采种种花果以赠彼女。其女频得花果。心生染着。时彼城中至一节日。一切妇人皆着妙服及诸璎珞。各共夫婿于本家中共受欢乐。是时淫女于其节日。独无人来共为戏乐。时彼淫女作是思惟。今此节日。城中诸有妇人。皆着衣服璎珞。各共其夫于自家中作诸欢乐。若摩纳婆今来相就。不亦乐乎。作此念已。时摩纳婆忽至其家。淫女见已。便记昔时花果相赠。发欢喜心作如是言。端正。汝去采花明朝可来共作欢乐。是时端正闻此语已心大欢悦。如囚得脱即归本处。心念此女颜容端正进止威仪。从夜初分及至后夜。思念不息垂欲天明。便即昏睡都无所觉。至于晨时方始惊悟。即觅好花。是时人民采花都尽。诸处求花竟无所得。唯有一处得夜合花。即将此花到彼女家。其女见已即说颂曰。

&nbsp;&nbsp;&nbsp;&nbsp;乖钝披皮爱欲者&nbsp;&nbsp;&nbsp;&nbsp;好色黠慧半摩沙

&nbsp;&nbsp;&nbsp;&nbsp;此时好花处处有&nbsp;&nbsp;&nbsp;&nbsp;今将少许夜合来


说此颂已报言。速去更别觅好花来。彼人为贪欲故。而忘艰辛。时属极热景当正中。从城而出往远阿兰若。而采好花既不辞劳。行歌自悦。时梵寿王游猎而还。倦途暑热诣林止息。闻彼歌声。王既闻已即渐前行。而说颂曰。

&nbsp;&nbsp;&nbsp;&nbsp;头上赫日炙&nbsp;&nbsp;&nbsp;&nbsp;足下热沙蒸

&nbsp;&nbsp;&nbsp;&nbsp;贤寿喜行歌&nbsp;&nbsp;&nbsp;&nbsp;如何不怖热


时摩纳婆。以颂答王曰。

&nbsp;&nbsp;&nbsp;&nbsp;不怖日炙我&nbsp;&nbsp;&nbsp;&nbsp;思欲能烧我

&nbsp;&nbsp;&nbsp;&nbsp;世欲有热苦&nbsp;&nbsp;&nbsp;&nbsp;日不能炙人


时梵授王闻说偈已。作如是念。当知此摩纳婆。善说凉话故。时日中采花不知热。王即下乘坐一树下。而命摩纳婆。可说凉话。我当听之。摩纳婆闻王语已。作如是念。必知王今遇热至甚要须凉话。作此念已。即于是时。说种种凉事。王闻此语。即时身体而得大凉。心生欢悦告诸臣曰。若有人能救灌顶王命者。当与何赏。其臣答曰。当分半国而赠彼人。时王告摩纳婆曰。卿可与我宫内同宿。明朝赐卿半国之赏时摩纳婆与王同宿。王即具设种种净馔上妙衣服资身卧具。令其寝息。更无伴侣。便作是念。若得半国为半国王。后宫婇女悉当属我。随意自在当受快乐。复作是念。半国之赏岂足在言。何如杀王而取全位。复作是念。凡尊胜位人皆共贪。我今何须半国及以全位。何以故。由贪国位欲害国王。作是念已即说颂曰。

&nbsp;&nbsp;&nbsp;&nbsp;未得财时起贪爱&nbsp;&nbsp;&nbsp;&nbsp;求不得时生苦恼

&nbsp;&nbsp;&nbsp;&nbsp;设得财物贪不息&nbsp;&nbsp;&nbsp;&nbsp;故知财利招无利


念此颂已便即睡着。中宵觉后心生悔恨。从床而起。取旧鹿皮敷地而卧。时梵授王。于晨朝时告使者曰。唤摩纳婆来。我今当赐半国之位。使者奉教诣摩纳婆所。白言。大王。我观彼人威仪所作。无堪半国之位。王问其故。答言。大王。我向亲观弃妙床褥委身在地寝卧鹿皮。斯下之人岂当王位。王曰。彼是智人。非无缘故。当去唤来。使人复往报言。王唤。既至王所。王告之曰。何弃床褥卧鹿皮耶。彼便次第具以事答。重前启曰。王若许者我欲出家。愿王放许。王曰。先共立契我当放去。若出家后有所证悟。复来报者我当听去。彼白王言。不敢违王命。遂便辞拜往静林中。无亲教师及轨范者。便自策励证独觉菩提。既证悟已复作是念。我昔与王共立言契。我今宜去满彼宿心。却至王所上升虚空。放大火光现诸神变。王便头面跪礼彼尊。而说颂曰。

&nbsp;&nbsp;&nbsp;&nbsp;见此少修证大果&nbsp;&nbsp;&nbsp;&nbsp;得大差别殊胜位

&nbsp;&nbsp;&nbsp;&nbsp;摩纳婆今获善利&nbsp;&nbsp;&nbsp;&nbsp;出家至此更何求


是时尊者。令梵授王生敬信已。舍之而去时梵授王有剃发者。名天河护。令持此颂。报曰。汝于时时可说此颂。令我忆持。时天河护善能除发。为王剃时王便睡着。剃发将已弹指警王。睡既觉已甚大欢喜。告天河护曰。汝今有何所求。当随汝请。白言。愿王。容臣少思方即启白。时天河护既诵伽他已。常在王前时为宣说。王闻欢喜。于诸五欲生厌离心。婇女现前都不观视。清歌美咏耳不用闻。何况于中而生爱着。时诸婇女既失王恩心生忧恼。共相谓曰。我等失宠缘天河护。诵彼伽他转我王心不生染爱。可共设计令速驱逐。作是计已。时一婇女往天河护所白言。阿舅。王若欢喜问舅所须。即应请王解所诵偈。后于异时。其天河护。复为王诵先所伽他。王闻欢喜还问所须。便即启王。别无所欲。唯愿为我解释伽他。王即依请广为开释。天河护闻已厌离心生。便白王言。承事大王为日已久。愿流慈造放我出家。王曰。我今共汝先当立契。若出家后有所证悟。却来报我。即放汝去。若不尔者不从汝请。天河护白言。不违王命。便放出家。时天河护。即诣山林就仙人处。勤加修习遂证五通。便作是念。我昔与王共立言契。我今宜去满彼宿心。念已即至王所。上升虚空放大火光现诸神变。王便头面顶礼作如是语。贤者。汝得如此功能仙人答言。大王。仙人寻即作礼。而说颂曰。

&nbsp;&nbsp;&nbsp;&nbsp;于此庵罗园&nbsp;&nbsp;&nbsp;&nbsp;梵授王从者

&nbsp;&nbsp;&nbsp;&nbsp;舍彼剃刀具&nbsp;&nbsp;&nbsp;&nbsp;出家得五通


时梵授王闻此颂已。以颂答曰。

&nbsp;&nbsp;&nbsp;&nbsp;莫言天河护&nbsp;&nbsp;&nbsp;&nbsp;出家默然住

&nbsp;&nbsp;&nbsp;&nbsp;彼苦行难作&nbsp;&nbsp;&nbsp;&nbsp;苦作得大智

&nbsp;&nbsp;&nbsp;&nbsp;苦行能摧诸恶法&nbsp;&nbsp;&nbsp;&nbsp;苦行能超于世间

&nbsp;&nbsp;&nbsp;&nbsp;苦行能净诸垢秽&nbsp;&nbsp;&nbsp;&nbsp;苦行愿母莫恶说


时天河护仙人心生欢喜。便即而去。佛告诸苾刍。彼梵授王者。今贤首释迦王是。彼天河护仙人者。今此邬波离是。今者贤首释迦王。昔为梵授王。往日礼天河护。地皆震动。今贤首释迦王。礼邬波离苾刍。地还六种震动。汝等苾刍。应当知之。