## 根本说一切有部毗奈耶破僧事卷第十六

佛言。复听。提婆达多往昔之时无有恩报。乃往古昔有一王都。人民炽盛安隐丰乐。王有四子。一名大枝。二名副枝。三名随枝。四名小枝。其四王子年渐长大。皆娶邻国王女以之为妻。共于父所兴逆害心。父觉知已摈令出国。各将妻去。行至旷野路粮皆尽。共立恶制。可杀一妻取肉充食。用济身命得出长途。于时小枝作如是念。宁可自死不断他命。更无余计。宜将己妻密走他国。作是念已。将妻逃走饥渴所逼。妻便困乏不能前进。告其夫曰。圣子。我命将终无由涉路。小枝作念。我于罗刹恶伴存彼躯命。于此而终深可伤惜。即割髀肉与食。又刺臂血令饮。妻食肉血。渐渐徐行至一山谷。采拾根果以济身命。于其山间有大河水。时有一人。因遭怨贼截其手足。掷着河中作苦恼声。随流而去。小枝因出闻苦叫声。生悲愍心寻声往觅。遂见一人随水流下。即入河中背负令出。置河岸上。见手足俱无。情怀痛切。问言。善男子。尔因何事遭斯苦楚。其人具以事答。小枝报曰。汝今虽苦勿生忧怖。将根果令食。便语妻曰。可生慈念看养此人。既蒙恩养疮苦渐差。其妇于彼情生爱着。频频就彼共作言谈。菩萨禀性少行欲染。虽时聚会无解淫情。然此山中所有根果。由菩萨威力悉皆精妙。妇人食已弥益邪心。至其人所求行非法。彼便不许答曰。我几命断幸蒙见济。共为恶事便是弃恩。汝夫若知定分身首。妇数求及被烦恼逼。遂共交通深生爱着。不欲暂离。于其本夫心无恋乐。彼虽遣去亦不见随。便作是念。今此女人于我耽着。私通他妇乃是大怨。我定遭苦。即共筹议告其妇曰。夫若知我行非法者。必当断命。此不须疑。女人闻说以之为然。当设余计。女人耶智不学而知。即以衣缠头枕石而卧。小枝采果还至其傍。见有异状问言。贤首。有何所苦。答言。圣子。头甚苦痛。小枝报曰。欲何所作。女密怀计生此恶心告其夫曰。我先头痛。医与石柏涂头即差。小枝报曰。何处得有我往求觅。女曰。于彼崖下于山涧边。见有斯药既其悬绝。寻索而下我在上持。彼是大人。为性质直不怀邪伪。报言。可尔。以索系腰悬崖而下。欲采其药。妻遂放索落崖堕水。由彼有情有长命报合绍王位。落崖不死。随水漂流至王都所。属彼国主无子命终。臣佐国民共为筹议。王既无子今已命终。我等立谁绍继其位。唤诸相师。令觅一人堪为王者。时诸相师四方求觅。如有颂曰。

&nbsp;&nbsp;&nbsp;&nbsp;假令经百劫&nbsp;&nbsp;&nbsp;&nbsp;所作业不亡

&nbsp;&nbsp;&nbsp;&nbsp;因缘会遇时&nbsp;&nbsp;&nbsp;&nbsp;果报还自受


是时小枝。由其业熟合受王位。从水而出坐在崖边。然菩萨威德。所住之处光彩异常。时诸相师因游至彼。见此大人有王瑞相。咸皆欢喜往告诸臣曰。我等求得大人。具王瑞相。堪为国主。诸臣闻已。即令国人严饰城隍。备其大礼。选择吉日。共册为王。然未有国后。诸臣告令诸国贵族。若有端正好女。各令严饰将赴王都。称王意者纳之为后。王缘女人遭大苦恼。深生厌离无心顾眄。诸臣启言。大王当知。国后若无断王继嗣。诸方美女咸集于兹。欲册为后及诸婇女。王亦不许。说女人过患。福德有情所在之处。花果饮食悉皆甘美多有气力。尔时菩萨落崖已后。于其山中花果根茎并悉不生设有生者苦涩无味。彼二恶人。由诸根果无气力故。渐渐羸弱不能存济。时彼恶女。即便荷负无手足人。从山而出。入诸聚落巡行告乞。若他见问此是何人。报言此是我夫。虽复如是形容。更无他意。然而国法。若有女人事夫贞谨。人多敬重皆为供养。此女到处多饶饮食。如是游历渐至王都。诸人闻已皆悉嗟叹。或有心生喜乐山外遥观。城中诸人见斯事已。谓其方便共起讥嫌。王说女人有多过患。岂不见此贞谨妇人。无手足夫肩上担负。巡门告乞以相济给。时守门人见如上事。具奏王知。王闻是语敕令唤入。女人入内。王既见已即便微笑。而说颂曰。

&nbsp;&nbsp;&nbsp;&nbsp;食髀肉充饥&nbsp;&nbsp;&nbsp;&nbsp;饮我血济渴

&nbsp;&nbsp;&nbsp;&nbsp;肩负肉团行&nbsp;&nbsp;&nbsp;&nbsp;何处有贞谨

&nbsp;&nbsp;&nbsp;&nbsp;恶计求石柏&nbsp;&nbsp;&nbsp;&nbsp;冀我落崖亡

&nbsp;&nbsp;&nbsp;&nbsp;肩负肉团行&nbsp;&nbsp;&nbsp;&nbsp;何处有贞谨


时此女人闻王斯颂。情怀羞耻即便低头。诸臣闻颂不知其缘。白言。大王。所说之颂是何义利。王为诸臣次第广说。城中人民嫌此女人。共唱为恶摈令出国。佛告诸苾刍。于意云何。乃往昔时小枝者。岂异人乎我今即是。其女人者。今提婆达多是。非但今时无有恩报。过去之世亦复如然。

汝等苾刍。复当谛听。提婆达多无恩无报。乃往古昔有一王都。王名自在友。人民炽盛安隐丰乐。正法治化信重贤良。自利利他常怀大悲恒求妙法。于诸黎庶深有恋慕。后于异时。妃诞一子。形仪端正殊妙可观。颜色光晃如真金铤。头有伞髻。手臂纤长。额广平正。双眉相连。鼻高且直。诸根具足。亲族立字名自在。蕳付八乳母。年渐长大令遣入学。算计谋策印文秘字无不该练。工巧技艺悉皆通达。所谓象马车步乘驭善巧工射干戈。无不备悉。其自在童子。敬信贤良情怀仁让。自利利人是其本行。常有悲愍普爱黎元。舍去悭贪修行惠施。所有财货无一悭心。举国知闻悉皆倾慕。四方远近百踰膳那。所有孤贫尽来臻凑。皆令无乏咸起欢心。菩萨曾于一时。乘车出游趣芳园内。其车皆以金银琉璃砗磲码瑙天帝青宝。共为严饰。皆以微妙栴檀而为辕轭。于其车上。皆以师子虎豹之皮而为庄严。点诸宝佩。见者爱乐。驾以驷马。其疾如风趣于园所。时有聪明智慧大婆罗门。来告童子曰。

&nbsp;&nbsp;&nbsp;&nbsp;应知世间人&nbsp;&nbsp;&nbsp;&nbsp;皆闻汝行施

&nbsp;&nbsp;&nbsp;&nbsp;宝车虽爱重&nbsp;&nbsp;&nbsp;&nbsp;应施婆罗门


尔时菩萨闻是语已。即疾下车生欢喜心。便指其车告婆罗门曰。

&nbsp;&nbsp;&nbsp;&nbsp;我今舍宝车&nbsp;&nbsp;&nbsp;&nbsp;喜施婆罗门

&nbsp;&nbsp;&nbsp;&nbsp;愿我舍三有&nbsp;&nbsp;&nbsp;&nbsp;趣无上菩提


时婆罗门既得车马。乘之而去。菩萨又于一时乘大白象。名曰王增长。色白如珂雪及白银花。七支圆满众相具足。皆善安住。犹如帝释翳罗跋拏。行步庠序人所乐见。与诸眷属并诸仆从。咸共围绕。譬如满月耀于星汉。又复属以三春之际。杂花丛发泉池清澈众鸟和鸣。菩萨于时欲往芳园暂为游戏。时有他国怨敌。告婆罗门。令从菩萨乞大白象。时婆罗门。即从菩萨举手而乞。并说颂曰。

&nbsp;&nbsp;&nbsp;&nbsp;诸有人天众&nbsp;&nbsp;&nbsp;&nbsp;咸同好施名

&nbsp;&nbsp;&nbsp;&nbsp;所乘大白象&nbsp;&nbsp;&nbsp;&nbsp;宜与我将去


尔时菩萨闻是语已。即疾疾下象生欢喜心。便指其象告婆罗门曰。

&nbsp;&nbsp;&nbsp;&nbsp;我今舍白象&nbsp;&nbsp;&nbsp;&nbsp;喜施婆罗门

&nbsp;&nbsp;&nbsp;&nbsp;愿出三有流&nbsp;&nbsp;&nbsp;&nbsp;速趣菩提岸


时有诸臣奏父王曰。自在太子。今以增长大象。施与他国怨仇婆罗门。王闻是语生大嗔怒。便敕使者。令唤自在太子。既至。王便告言。汝今不应住我国内。太子闻是语已便自念言。父今舍我。我今为求无上菩提利益一切。被智慧铠舍此大象。复作念言。我今若在家者。必是不能随情舍施。宜应往山林坚持戒行。是故今可舍其家缘独居林薮。有往乞者誓不违逆。是时菩萨作是念已。便还本宫具告妃知。妃既闻已。恐离夫故心怀悲苦。即便合掌白菩萨言。圣子。若如是者。我亦随去往山林中。我终不能须臾之间暂相舍离。若乖离者我命不存。便说伽他告菩萨曰。

&nbsp;&nbsp;&nbsp;&nbsp;虚空无月无光彩&nbsp;&nbsp;&nbsp;&nbsp;大地无苗实不生

&nbsp;&nbsp;&nbsp;&nbsp;莲花池中水流枯&nbsp;&nbsp;&nbsp;&nbsp;妇人无夫亦如是


菩萨告曰。世间常法必有离别。汝于王宫生长。足好饮食衣服卧具。以斯养故身肉柔软。若山林间。以草敷地于草而卧。以果为食。采花果时步游荆棘。常持戒行。自身亦见众人心常坚固来者供养。我亦决定随意舍施。当施之时勿生忧恼。菩萨复告妃曰。汝应可自当善筹量。妃答言。我随圣子意。菩萨复告曰。若如是者。心常寄念发誓愿言。既立誓已。菩萨诣父王所顶礼白言。愿父恕过。所施大象与他国怨仇婆罗门故。由是过失。我往山林。愿王库藏常丰不渴。王闻语已与子离别。心怀凄怆忧悲苦恼。便告子曰。汝可住此。勿向山林。随意布施。菩萨颂伽他。答父王曰。

&nbsp;&nbsp;&nbsp;&nbsp;大地诸山林&nbsp;&nbsp;&nbsp;&nbsp;乍可令回转

&nbsp;&nbsp;&nbsp;&nbsp;我于乞求者&nbsp;&nbsp;&nbsp;&nbsp;施心终不移


尔时菩萨。说是颂已辞父而去。于时太子妃及男女。并诸侍从数有千人。皆大泣泪共出此城。时有一人。闻是大众泣泪哀号。问言。今此大众因何悲泣。答曰。汝岂不闻。便以颂报。

&nbsp;&nbsp;&nbsp;&nbsp;城中有太子&nbsp;&nbsp;&nbsp;&nbsp;自将象宝施

&nbsp;&nbsp;&nbsp;&nbsp;王责远驱摈&nbsp;&nbsp;&nbsp;&nbsp;由是众悲啼


尔时太子既出城已。告诸侍从。汝等回还。汝今应知。一切恩爱会当别离。眷属聚集法不长久。如彼行路同息树阴。会合片时要当分散。即说颂曰。

&nbsp;&nbsp;&nbsp;&nbsp;一切世间人&nbsp;&nbsp;&nbsp;&nbsp;会合必离别


尔时菩萨说是语已。可行三十里。见一婆罗门。来至菩萨告言。刹帝利童子。我闻汝名称远闻。从三十驿故来。为求四马车。愿施与我四马车于时太子妃。既见婆罗门来乞。心生轻慢已。粗恶言词告婆罗门。即说颂曰。

&nbsp;&nbsp;&nbsp;&nbsp;希奇甚恶性&nbsp;&nbsp;&nbsp;&nbsp;告言婆罗门

&nbsp;&nbsp;&nbsp;&nbsp;在于林树间&nbsp;&nbsp;&nbsp;&nbsp;来乞四马车


尔时菩萨告其妃曰。汝于婆罗门勿出恶言。便说颂曰。

&nbsp;&nbsp;&nbsp;&nbsp;若无求乞人&nbsp;&nbsp;&nbsp;&nbsp;我施谁当受

&nbsp;&nbsp;&nbsp;&nbsp;为趣菩提故&nbsp;&nbsp;&nbsp;&nbsp;尽施去悭心

&nbsp;&nbsp;&nbsp;&nbsp;六度殊胜福&nbsp;&nbsp;&nbsp;&nbsp;是名菩萨行

&nbsp;&nbsp;&nbsp;&nbsp;为证于菩提&nbsp;&nbsp;&nbsp;&nbsp;圆修一切智


尔时菩萨说是颂已。心生欢喜。复说颂曰。

&nbsp;&nbsp;&nbsp;&nbsp;我今除此悭贪垢&nbsp;&nbsp;&nbsp;&nbsp;宝辂施与婆罗门

&nbsp;&nbsp;&nbsp;&nbsp;古昔大仙皆共行&nbsp;&nbsp;&nbsp;&nbsp;并获无漏菩提处


尔时菩萨发此愿已。心生欢喜。持此宝辂施与婆罗门。时菩萨自负其男而于肩上。又妃将女还安肩上。进路而行。积渐至于山林。既至林已心生少欲。便修戒行依止而住。后于异时。有一婆罗门来诣林间。至菩萨所为求男女。时属曼低采果不在。时婆罗门举手赞叹。告菩萨言。刹帝利童子。愿得尊胜。便以伽他告菩萨曰。

&nbsp;&nbsp;&nbsp;&nbsp;我今无侍者&nbsp;&nbsp;&nbsp;&nbsp;与妻诸处求

&nbsp;&nbsp;&nbsp;&nbsp;汝之此二子&nbsp;&nbsp;&nbsp;&nbsp;愿将惠施我


尔时菩萨闻是语已。为离爱子便暂思惟。时婆罗门复告菩萨曰。刹利童子。我曾闻汝能施一切。今我乞求何须思忖。便即以颂告菩萨言。

&nbsp;&nbsp;&nbsp;&nbsp;汝今名称遍诸方&nbsp;&nbsp;&nbsp;&nbsp;能以慈悲施一切

&nbsp;&nbsp;&nbsp;&nbsp;如昔所闻能惠施&nbsp;&nbsp;&nbsp;&nbsp;仁今应可顺修行


尔时菩萨闻是语已。便以伽他告婆罗门曰。

&nbsp;&nbsp;&nbsp;&nbsp;我今定可舍身命&nbsp;&nbsp;&nbsp;&nbsp;本愿不生于异心

&nbsp;&nbsp;&nbsp;&nbsp;假令以子施他人&nbsp;&nbsp;&nbsp;&nbsp;于此终无有退转


复告婆罗门曰。

&nbsp;&nbsp;&nbsp;&nbsp;我今弃二童&nbsp;&nbsp;&nbsp;&nbsp;夫妻住林薮

&nbsp;&nbsp;&nbsp;&nbsp;女人性悲恋&nbsp;&nbsp;&nbsp;&nbsp;云何得存住

&nbsp;&nbsp;&nbsp;&nbsp;后人莫说我&nbsp;&nbsp;&nbsp;&nbsp;无悲弃自儿

&nbsp;&nbsp;&nbsp;&nbsp;不能舍己身&nbsp;&nbsp;&nbsp;&nbsp;而以男将施


尔时婆罗门告菩萨言。刹利童子。不应如是。汝于王种而得生长。此界大地皆共知闻。名称十方随顺一切。于诸含识生大慈悲。种种惠施恭敬供养。犹如香象。诸沙门婆罗门师长贫士及孤寡类。皆能摄受而兴供养。随所求愿咸称本心。见者招携无有空过。所逢惠施福不唐捐。我既远来艰辛备尽。有所求乞幸遂希望。心马难调无由定住。须臾翻覆不可为常。恐退本心不能惠施。令我辛苦失望而归。仁今应可满我本愿发遣而去。即便以颂赞菩萨曰。

&nbsp;&nbsp;&nbsp;&nbsp;名闻遍十方&nbsp;&nbsp;&nbsp;&nbsp;能施于一切

&nbsp;&nbsp;&nbsp;&nbsp;幸愿垂哀愍&nbsp;&nbsp;&nbsp;&nbsp;得遂我希望


尔时菩萨闻是语已。为离爱子心生忧戚。便自念言。我今若舍二童子与此婆罗门者。我及曼低离爱子故。生大悲苦。若不舍者。于我梵行便大亏违。又婆罗门失其本望空语而去。我今定受离别爱子忧悲大苦。于此地处令我憔然。终是不能违本誓愿亏我梵行。心便决定欲舍其男。而发愿言说伽他曰。

&nbsp;&nbsp;&nbsp;&nbsp;我今舍此子&nbsp;&nbsp;&nbsp;&nbsp;愿获大果利

&nbsp;&nbsp;&nbsp;&nbsp;以斯殊胜福&nbsp;&nbsp;&nbsp;&nbsp;度苦海众生


尔时菩萨才施女男。而此大地六种振动。所居山侧诸有仙人。见地振动并皆惊愕。互相谓曰。以谁福力复何因缘。而此大地忽然振动。今可审观。谁之势力而有此瑞。于仙众中有一仙人。年最尊迈善闲占相。复解天文。便以伽他告诸仙曰。

&nbsp;&nbsp;&nbsp;&nbsp;此是菩萨乐山林&nbsp;&nbsp;&nbsp;&nbsp;餐果饮水资身命

&nbsp;&nbsp;&nbsp;&nbsp;可爱童儿今已舍&nbsp;&nbsp;&nbsp;&nbsp;是故大地有斯征


时二童子。知父情舍悲号啼泣。顶礼父足合掌白言。愿父哀怜莫舍于我。我今无父。而趣何依。尔时菩萨闻是语已。心怀悒怅满目泪流便以伽他告爱童曰。

&nbsp;&nbsp;&nbsp;&nbsp;子等汝应知&nbsp;&nbsp;&nbsp;&nbsp;我非不爱愍

&nbsp;&nbsp;&nbsp;&nbsp;为济众生苦&nbsp;&nbsp;&nbsp;&nbsp;是故舍儿身

&nbsp;&nbsp;&nbsp;&nbsp;以斯殊胜福&nbsp;&nbsp;&nbsp;&nbsp;度苦海众生

&nbsp;&nbsp;&nbsp;&nbsp;令得出迷津&nbsp;&nbsp;&nbsp;&nbsp;同获菩提果


尔时二童子闻父语已。知父决定而将舍施。悲号泣泪顶礼合掌哽咽而言。以颂伽他而白父曰。

&nbsp;&nbsp;&nbsp;&nbsp;父今决定而施我&nbsp;&nbsp;&nbsp;&nbsp;我今遗言嘱我娘

&nbsp;&nbsp;&nbsp;&nbsp;我曾先有诸愆过&nbsp;&nbsp;&nbsp;&nbsp;愿母哀怜见容恕

&nbsp;&nbsp;&nbsp;&nbsp;我由幼小愚痴故&nbsp;&nbsp;&nbsp;&nbsp;不遵奉敬亲教言

&nbsp;&nbsp;&nbsp;&nbsp;今时不得报慈恩&nbsp;&nbsp;&nbsp;&nbsp;如此之愆愿容恕


尔时子等既说颂已。顶礼父足右绕三匝双目盈泪辞父而去。于时菩萨念彼童男言词悲切。心怀忧苦发菩提心便入草庵。是彼二子才离草庵。此三千世界六种震动。无量百千诸天在于虚空。作如是言曰。呜呼奇事。异口同音而说颂曰。

&nbsp;&nbsp;&nbsp;&nbsp;希奇所施大威德&nbsp;&nbsp;&nbsp;&nbsp;菩萨如是决定心

&nbsp;&nbsp;&nbsp;&nbsp;身生爱子二童儿&nbsp;&nbsp;&nbsp;&nbsp;舍尽己身心不悔


尔时童子母曼低离。既采果实。获已欲来于草庵处。见是大地六种震动。心便惊愕速急向庵。于时有一天子。化为母师子栏路而住。见菩萨欲度脱一切众生今舍二子。恐此曼低离于檀波罗蜜心生留难。曼低离既见师子栏路。以颂伽他报母师子曰。

&nbsp;&nbsp;&nbsp;&nbsp;师子汝是兽王妻&nbsp;&nbsp;&nbsp;&nbsp;何因栏我此道路

&nbsp;&nbsp;&nbsp;&nbsp;我今共汝悉事夫&nbsp;&nbsp;&nbsp;&nbsp;宜速远离随缘去

&nbsp;&nbsp;&nbsp;&nbsp;汝是兽王师子妻&nbsp;&nbsp;&nbsp;&nbsp;我是人主帝王妃

&nbsp;&nbsp;&nbsp;&nbsp;共仁义合为姊妹&nbsp;&nbsp;&nbsp;&nbsp;当须开路容我去


尔时天化师子闻是语已。避道而去。于时曼低离。在路见种种恶怪。所谓在于虚空闻悲哭声。复闻居在山林诸有情类皆啼泣泪长吁叹息。须臾之间便作是念。我见如是等怪。决定于彼草庵有不善事。而说颂曰。

&nbsp;&nbsp;&nbsp;&nbsp;我今双目[目*需]&nbsp;&nbsp;&nbsp;&nbsp;诸鸟共哀鸣

&nbsp;&nbsp;&nbsp;&nbsp;令我心哀切&nbsp;&nbsp;&nbsp;&nbsp;与子定生离

&nbsp;&nbsp;&nbsp;&nbsp;如是大地动&nbsp;&nbsp;&nbsp;&nbsp;身心并皆战

&nbsp;&nbsp;&nbsp;&nbsp;遍身今不安&nbsp;&nbsp;&nbsp;&nbsp;定知离别事


尔时曼低离说是颂已。思惟千种有损之事。便到草庵进入庵已。遍观诸处不见二子。心生忧恼便作是念。我之二童不与小鹿而为游戏。复于聚土为城而作戏耶。即往寻求。既寻不见。复作是念。由不见我入庵而睡。作是思惟。心怀恐惧欲求见子。所采花果便弃一边。双目盈泪顶礼夫足。而白问曰。我二幼童今何所在。尔时菩萨以颂报曰。

&nbsp;&nbsp;&nbsp;&nbsp;超越求乞者&nbsp;&nbsp;&nbsp;&nbsp;婆罗门诣此

&nbsp;&nbsp;&nbsp;&nbsp;我施彼二童&nbsp;&nbsp;&nbsp;&nbsp;汝可应随喜


尔时曼低离闻是语已。犹如鹿母被毒箭伤。闷绝擗地。复如居水之鱼在地婉转。譬如鹑鸟失子哀切。亦如牛母失犊悲鸣。于时曼低离。作如是伤叹颂曰。

&nbsp;&nbsp;&nbsp;&nbsp;我之二子面如花&nbsp;&nbsp;&nbsp;&nbsp;手足柔软如莲叶

&nbsp;&nbsp;&nbsp;&nbsp;同时俱受于斯苦&nbsp;&nbsp;&nbsp;&nbsp;别我孤去独如何


尔时天帝释。知菩萨与曼低离夫人俱与决定希有难行之行。与三十三天共相围绕。从虚空而下。光明照耀。至菩萨所居山林庵所。在于空中。以颂伽他。告菩萨曰(此下有颂)尔时帝释作是颂已。令菩萨心坚固勇健。而作思惟。今菩萨唯有曼低离夫人。以为侍者。若有从乞决定舍施。便即无人可事菩萨。我今应从乞取曼低夫人还。且权寄在菩萨处已。忽然不现。时天帝释。于后不久化作婆罗门身。至菩萨所而说颂曰。

&nbsp;&nbsp;&nbsp;&nbsp;此妇容仪极姝好&nbsp;&nbsp;&nbsp;&nbsp;唯独专心事一夫

&nbsp;&nbsp;&nbsp;&nbsp;如斯尊贵好夫人&nbsp;&nbsp;&nbsp;&nbsp;幸愿施之承事我


时曼低离夫人。闻是语已心生忧恼。嗔彼乞人。作如是言曰。

&nbsp;&nbsp;&nbsp;&nbsp;汝是无羞贪爱者&nbsp;&nbsp;&nbsp;&nbsp;满世间中极恶人

&nbsp;&nbsp;&nbsp;&nbsp;若是知法识尊仪&nbsp;&nbsp;&nbsp;&nbsp;岂合从夫强乞我


是时菩萨。心怀悲感回顾夫人。夫人以偈告曰。

&nbsp;&nbsp;&nbsp;&nbsp;我今心不愁&nbsp;&nbsp;&nbsp;&nbsp;亦不忧身苦

&nbsp;&nbsp;&nbsp;&nbsp;唯忧君独住&nbsp;&nbsp;&nbsp;&nbsp;如何可存济


尔时菩萨。以颂答夫人曰。

&nbsp;&nbsp;&nbsp;&nbsp;我在此处不须忧&nbsp;&nbsp;&nbsp;&nbsp;我求坚固不坏道

&nbsp;&nbsp;&nbsp;&nbsp;汝但恭敬随斯去&nbsp;&nbsp;&nbsp;&nbsp;我如野兽死于林


于时菩萨说此颂已。心极欢喜重说颂曰。

&nbsp;&nbsp;&nbsp;&nbsp;我今此山末后施&nbsp;&nbsp;&nbsp;&nbsp;夫人去后我无忧


说半颂已。是时菩萨即以一手执曼低离。以一手执持澡罐。向婆罗门而说颂曰。

&nbsp;&nbsp;&nbsp;&nbsp;此人清净无杂染&nbsp;&nbsp;&nbsp;&nbsp;言词辩了巧祗承

&nbsp;&nbsp;&nbsp;&nbsp;今我以兹所重妻&nbsp;&nbsp;&nbsp;&nbsp;奉施仁将愿守护


于时菩萨既施妻已。发如是愿。以此施福愿早成佛。说此语时。尔时大地。六种震动。时婆罗门遂领夫人。去斯不远。时曼低离心怀悲感。而说是语。我今已别所敬之夫及所钟爱极好儿女。不审宿因有何罪业。于此旷野栖遑哀号。如彼母牛失于犊子。时天帝释见此相已。还复本形向曼低离而说颂曰。

&nbsp;&nbsp;&nbsp;&nbsp;妙女我非婆罗门&nbsp;&nbsp;&nbsp;&nbsp;亦非是人是帝释

&nbsp;&nbsp;&nbsp;&nbsp;能坏修罗大天王&nbsp;&nbsp;&nbsp;&nbsp;今我深心怜念汝


汝须何愿。我皆与之。闻此语已心生欢喜。便即重心恭敬礼拜。而说颂曰。

&nbsp;&nbsp;&nbsp;&nbsp;千眼天主救我子&nbsp;&nbsp;&nbsp;&nbsp;令离贱身得解脱

&nbsp;&nbsp;&nbsp;&nbsp;值见父耶常欢乐&nbsp;&nbsp;&nbsp;&nbsp;帝释天王我愿是


说此语已。尔时帝释天主。与彼妙女回还至菩萨所。以右手执曼低离手。语菩萨曰。我将此女寄与圣者。常以供养看侍仁者。有来求者更不须与。此是受寄。若转与他世人嫌耻。时天帝释。即往将儿婆罗门处。令彼荒迷不知所措。慞惶失次。还到本城市中欲卖。大臣见已便报国主。有人将王孙子二人。大名悦意。小名黑儿。无慈心悯市中唱卖。王闻语已情甚悲怪。便遣使往追彼人来。勿令儿子入怨家手。宫人闻已。悲怀忧恼合城愁叹。使者速将王所。王见孙子命令近前。见子身着蔽破衣服饥瘦羸弱垢腻尘秽。心即迷闷。遂从师子座上。纵身投地闷绝久苏。城内诸人大臣辅相宫中婇女。一时号哭声振城郭从座毙地。诸臣百官并内宫人。一时号哭悲切无已。良久乃苏告诸臣曰。我儿虽在彼山林行檀施。业犹不休。今遣使往速迎还。尔时帝释天王。复至菩萨所。事既了已。便辞菩萨而退。不久之后父王亡没。诸臣共议。大王今既舍化。我等诸人应迎太子。说是语已。即迎太子册立为王。既升王位。作大施会。内外诸有无所吝惜。广施一切沙门婆罗门及诸贫穷乞求远道来者并王眷属亲友人等。普皆沾洽。一切施与种种功德。即说颂曰。

&nbsp;&nbsp;&nbsp;&nbsp;为求菩提故&nbsp;&nbsp;&nbsp;&nbsp;施与欢喜心

&nbsp;&nbsp;&nbsp;&nbsp;刹利婆罗门&nbsp;&nbsp;&nbsp;&nbsp;薜舍达罗等

&nbsp;&nbsp;&nbsp;&nbsp;旃荼及恶类&nbsp;&nbsp;&nbsp;&nbsp;持戒清净人

&nbsp;&nbsp;&nbsp;&nbsp;金银宝璎珞&nbsp;&nbsp;&nbsp;&nbsp;驱使奴仆者

&nbsp;&nbsp;&nbsp;&nbsp;男女妻子等&nbsp;&nbsp;&nbsp;&nbsp;俱以舍施心

&nbsp;&nbsp;&nbsp;&nbsp;即得清净身&nbsp;&nbsp;&nbsp;&nbsp;今世及后世

&nbsp;&nbsp;&nbsp;&nbsp;如王救孙子&nbsp;&nbsp;&nbsp;&nbsp;婆罗门受宝

&nbsp;&nbsp;&nbsp;&nbsp;眷属共欢喜&nbsp;&nbsp;&nbsp;&nbsp;如是得安隐

&nbsp;&nbsp;&nbsp;&nbsp;皆由彼王孙&nbsp;&nbsp;&nbsp;&nbsp;云我是最上

&nbsp;&nbsp;&nbsp;&nbsp;是人之福田&nbsp;&nbsp;&nbsp;&nbsp;合得受供养

&nbsp;&nbsp;&nbsp;&nbsp;因此得财宝

佛言。苾刍。汝等当知。此是何事。尔时舍子王者。我身是也。时婆罗门者。提婆达多是。此婆罗门作无恩义。汝等苾刍。勿当如此得少供养。须作重心。况复多施。汝等苾刍。当如是学。

尔时世尊。在王舍城竹林园中。时有瞻波城长者。名曰宝德。多饶财宝受用丰足。娶妻未久便即有娠。其夫遂与盛陈供侍。广说如余。后时长者往王舍城。月满之后。于女星月更诞一男。形貌端严人所希见。于其足下毛长四指。同黄金色。即令使人疾诣王舍城报长者曰。生一男也。长者问曰。说何语。使人曰。长者生男。如是之问皆云长者生男。时使人曰。何须多问。更不言答。长者云。汝今何不百度而说此语。我今还与百过满口黄金。汝三度说与三口金。令使却回报守库人。与二十俱胝财宝。与男每日食。长者即向王所白大王言。我生一男。时王报言。我以瞻波城并七头端正宝庄好象。并与汝男。宝德长者既启王已即还本城。经三七日眷属来会。既是女星月生应与号曰女星。付八奶母。二人与乳。二人常抱。二人洗衣。二人共戏。种种饮食用为养饲。渐渐长大如莲在水。其男如是年既长大即令入学。历数别宝伎能皆悉明达。诸人将女竞至求婚。其父与男修三种房室园林。谓春夏冬三时。随用为立三种宫人。所谓上中下。其人每在上宫游戏快乐。日用五百两黄金作食。与男令食。尔时提婆达多。恶谏阿阇世王。汝父头白变黄。不厌女戏种种食饮。尔今长大。不与尔位得日未期。阿阇世王问言。今欲若为。提婆达多答言。须存过人事。凡所求事无种不作。当为如来服酥。父王持粥欲往竹林至如来所。阿阇世王在于中道。以掷槊刺频毗娑罗王打破粥铛。其王却归。

尔时世尊。以他心智皆悉预知。告目连曰。其提婆达多。劝阿阇世令堕地狱。我于频毗娑罗索粥欲食。被打铛破。汝当为我往瞻波城向宝德长者男边乞粥将来。尔时大目揵连端坐入定。从王舍城没于瞻波城现。其长者男每事日神。平旦事时。其目揵莲从日里下。其长者子见大目连。心极惊怪。而说颂曰。

&nbsp;&nbsp;&nbsp;&nbsp;今见日神身&nbsp;&nbsp;&nbsp;&nbsp;从日下吾前

&nbsp;&nbsp;&nbsp;&nbsp;谁令现其身&nbsp;&nbsp;&nbsp;&nbsp;速答是何人

&nbsp;&nbsp;&nbsp;&nbsp;为当是日耶&nbsp;&nbsp;&nbsp;&nbsp;为是多闻天

&nbsp;&nbsp;&nbsp;&nbsp;为当是月下&nbsp;&nbsp;&nbsp;&nbsp;为复帝释身


尔时大目揵连审观知彼长者子意。即说言曰。

&nbsp;&nbsp;&nbsp;&nbsp;不是千光日&nbsp;&nbsp;&nbsp;&nbsp;我非多闻天

&nbsp;&nbsp;&nbsp;&nbsp;亦非帝释身&nbsp;&nbsp;&nbsp;&nbsp;我是牟尼子

&nbsp;&nbsp;&nbsp;&nbsp;甚极足威光&nbsp;&nbsp;&nbsp;&nbsp;为乞粥来此

&nbsp;&nbsp;&nbsp;&nbsp;供养于佛身

长者子问曰何如佛耶。大目揵连以颂答曰。

&nbsp;&nbsp;&nbsp;&nbsp;芥子不可比须弥&nbsp;&nbsp;&nbsp;&nbsp;萤火小虫不比日

&nbsp;&nbsp;&nbsp;&nbsp;牛迹之水不比海&nbsp;&nbsp;&nbsp;&nbsp;如诸外道不比佛


是时长者子闻是所说。问今来意欲须何事答为如来乞粥来。问曰。如来者是何族姓目连答曰。有沙门乔答摩。是族释子。剃除须发身被法服。心行正真出家修道证得无上正等菩提。此是佛也。其长者子先未闻佛。当闻佛名心大欢喜。身毛皆竖所有五百金钱造得食饮。一时受奉置于钵中。尔时目连即入于定。从瞻波城没于王舍城。出至竹林中将奉世尊。频毗娑罗。更将粥来欲至佛所。闻食香气普遍。意将诸天及天帝释来供养佛。我所作粥并不堪用。白言世尊。有天帝释及诸天来供养于佛。此竹林中。极理香好。佛言。王国界内有大城。名曰瞻波。有长者子。日用五百金钱造食。目连苾刍往彼乞来。其长者子有是福力。彼王闻已心生欢喜。欲令使唤。佛知王意即语王言。汝莫轻彼遣使往唤。又告大王。汝可颇能受我钵中残食食不。大王白言。我是积贵摩顶授记王种。不合吃人残食。佛是我法王。令食即吃。佛问王言。汝曾生来得如此食随意吃不。答言。世尊。我生王宫。王宫长养。身见为王。未曾食此好美饮食。佛言。大王当知。彼长者子是大福德之人。常吃如斯上味饮食。尔时频毗娑罗王。顶礼佛已退归还宫。即敕群臣。当令四事具办兵马往瞻波城。群臣问王。因何向彼。王言。我欲往见宝德之子。臣等答言。在王国境何因往看。令使唤取。王言。其人是大福德。不可往唤。臣等答王。我作方便不用王唤其人自来。王言。可尔。任卿等意。臣即作书使人往送。令扫洒城。大王欲来。其长者子闻已欢喜。大臣又报。王子亦来。时长者子闻其王子性行凶粗。恐有费损。诸大臣等更作书报。王及王子二俱不来。汝等须作计议。拥塞弶伽令水却流。无今一滴顺河而过。长者闻已心极忧惧。当知王欲科罚我等作此书来。其瞻波城诸人聚集。共作一书驰报宰相。王频附书。敕云王来。复言子来。复令拥塞弶伽却流。读此书已。又得报云。王及王子俱亦不来。王欲得见宝德之子。汝等速当遣来是要。时瞻波人密遣一人。往王舍城听察虚实。其人乃知一依书事。于时城邑诸人。同往长者之宅。咨宝德言。大王欲见汝男。其国臣相实语不虚。我密遣人而往听察。一如书事。须见长者之子宝德答言。若令我等塞弶伽河以金拥之。我男终亦不能发遣。众人重言。长者是大富贵。亦知以金拥塞弶伽。我等贫人无计可得。要须慈愍我等。长者答言。若于城内。家出一子随我子者。我当放去。于时人众皆依长者所言。长者即往男所。窃语子言。城邑人众同来启我。影胜大王欲得见汝。子白父言。我当即去。父言必应为汝脚足之下有金色毛欲得相见。汝勿举脚以视大王。将一宝珠往彼王所。置王足上礼拜王已。即跏趺坐。黄金色毛自然而现。于时宝德心自思惟。我今发遣子去。为当令乘象去。为复乘马乘车。为遣乘船。更自思惟。不及乘船安稳。即令造船。船中更造种种园林。有诸好鸟出种种音。及诸婇女庄严身已。往王舍城。