# 诵品一〇

## 七二 无耻者

### （一）

爾時，六群比丘與無恥者依止。彼等以此事白世尊，〔世尊曰：〕「諸比丘！不得與無恥者依止，與者墮惡作。」爾時，諸比丘依止諸無恥者而住，不久，成為無恥惡比丘。彼等以此事白世尊，〔世尊曰：〕「諸比丘！不得依止諸無恥者而住，依止而住者墮惡作。」

### （二）

時，諸比丘心生思念：「世尊規定不得與無恥者依止，不得依止無恥者而住，我等如何知有恥及無恥耶？」彼等以此事白世尊，〔世尊曰：〕「諸比丘！許待四、五日以知比丘習性。」

<br>

## 七三 无依止而住

### （一）

爾時，有一比丘在拘薩羅國遊行旅途中。時，彼比丘心生思念：「世尊規定無依止不得住。我應依止而在旅途中，我應如何為之耶？」彼等以此事白世尊，〔世尊曰：〕「諸比丘！旅遊途上比丘不得依止時，許無依止而住。」

### （二）

爾時，有二比丘在拘薩羅國遊行旅途上。彼等至一住處，而于是處有一比丘生病。時，彼比丘心生思念：「世尊規定無依止不得住。我應覓依止但有病，我應如何為之耶？」彼等以此事白世尊，〔世尊曰：〕「諸比丘！病比丘不得依止時，許無依止而住。」

### （三）

時，彼看病比丘心生思念：「世尊規定無依止不得住。我應作依止，但此比丘有病。我應如何為之耶？」彼等以此事白世尊，〔世尊曰：〕「諸比丘！看病比丘不得依止時，許無依止而住。」

### （四）

爾時，有一比丘住森林，于其坐、臥處得安穩。時，彼比丘心生思念：「世尊規定無依止不得住，我應尋得依止，但住森林而于此坐、臥處得安穩，我應如何為之耶？」彼等以此事白世尊，〔世尊曰：〕「諸比丘！于森林安穩住之比丘不得依止時，許無依止而住；但與依止相應者來，應依止而住。」

<br>

## 七四 授戒与二、三人

### （一）

爾時，有願從具壽摩訶迦葉受具足戒者。時，具壽摩訶迦葉遣使言具壽阿難曰：「阿難！來為此人誦〔具足戒文〕。」具壽阿難曰：「我不能唱長老名，長老乃我所尊重者故也。」彼等以此事白世尊，〔世尊曰：〕「諸比丘！許唯稱姓誦〔具足戒文〕。」

### （二）

爾時，有二人願從具壽摩訶迦葉受具足戒。彼等爭言：「我先受具足戒！我先受具足戒！」彼等以此事白世尊，〔世尊曰：〕「諸比丘！許一次誦文而與二人同〔授具足戒〕。」

### （三）

爾時，有甚多願從長老受具足戒者。彼等爭言：「我先受具足戒！我先受具足戒！」諸長老言：「我等一次誦文而悉與〔授具足戒〕。」彼等以此事白世尊，〔世尊曰：〕「諸比丘！許一次誦文而與二人或三人悉〔授具足戒〕，但應依同一和尚，不得依其他和尚。」

<br>

## 七五 从入胎至二十岁受具足戒

### （一）

爾時，具壽鳩摩羅迦葉從入胎算至二十歲受具足戒。時，具壽鳩摩羅迦葉心生思念：「世尊規定未滿二十歲者不得受具足戒，而我從入胎算起滿二十歲。我算受具足戒或不算受具足戒耶？」彼等以此事白世尊，〔世尊曰：〕「諸比丘！于母胎生第一心而現第一識，由此有生。諸比丘！許從入胎算至二十歲授具足戒。」

<br>

## 七六 具足戒羯磨

### （一）

爾時，受具足戒者有癩、癰、疹、肺病、癲狂等病。彼等以此事白世尊，〔世尊曰：〕「諸比丘！許授具足戒者詢問障法。諸比丘！詢問時應如此為。謂：汝有癩、癰、疹、肺病、癲狂等病否？汝是人否？是男人否？自在否？非負債者否？非王臣否？父母許否？滿二十歲否？鉢、衣圓滿否？何名耶？和尚之名為何耶？」

### （二）

爾時，諸比丘對願受具足戒者未與教誡而問障法。願受具足戒者困惑、羞愧不能答。彼等以此事白世尊，〔世尊曰：〕「諸比丘！許先教誡而後問障法。」

### （三）

于其僧伽中行教誡。願受具足戒者困惑、羞愧不能答。彼等以此事白世尊，〔世尊曰：〕「諸比丘！許于一邊教誡之後問障法。諸比丘！教誡者應如此為之：應先令選擇和尚，選和尚後，應示鉢、衣，曰：『此是汝鉢，此是僧伽梨，此是鬱多羅僧，此是安陀會，往立彼處。』」

### （四）

有愚癡、暗昧者與教誡，願受具足戒者，受教誡時困惑、羞愧而不能答。彼等以此事白世尊，〔世尊曰：〕「諸比丘！愚癡、暗昧者不得與教誡，與教誡者墮惡作。諸比丘！許聰明賢能之比丘與教誡。」

### （五）

有未當選者與教誡。彼等以此事白世尊，〔世尊曰：〕「諸比丘！未當選者不得與教誡，與教誡者墮惡作。諸比丘！許當選者與教誡。諸比丘！選時應如此為之：或選自己，或選他人。如何選自己耶？聰明賢能比丘應告僧伽言：『諸大德！請聽我言！某甲願從具壽某甲受具足戒。若僧伽機熟者，當與我教誡某甲。』如此，選己也。

### （六）

如何選他耶？聰明賢能比丘應告僧伽曰：『諸大德！請聽我言！某甲願從具壽某甲受具足戒。若僧伽機熟者，當令某甲與教誡某甲。』如此，選他也。

### （七）

當選比丘應至願受具足戒者處言彼曰：『某甲請聽！今汝〔語〕真時，〔語〕實時。于僧伽詢問時，有應言有，無應言無，勿困惑、勿羞愧。當如此問汝：汝有病否？……和尚之名為何耶？』

### （八）

〔教誡者及受者〕相偕而來，不得相偕而來。教誡者應先來告僧伽言：『諸大德！請聽我言！某甲願從具壽某甲受具足戒，我與彼教誡已。若僧伽機熟者，令某甲來。』應言：『請來！』即偏袒上衣，禮諸比丘足，蹲踞，合掌，請受具足戒：『我請僧伽授具足戒，僧伽哀愍濟度我。二次……三次……我請僧伽授具足戒，僧伽哀愍濟度我。』

### （九）

聰明賢能比丘應告僧伽言：『諸大德！請聽我言！此處某甲願從具壽某甲受具足戒。若僧伽機熟者，我問某甲障法。某甲！請聽！今乃汝〔語〕真時，〔語〕實時也。我問汝事，有應言有，無應言無。汝有病否？……和尚之名為何耶？』

### （一〇）

聰明賢能比丘應告僧伽言：『諸大德！請聽我言！此處某甲願從具壽受具足戒。無有障法，鉢、衣完備。某甲請僧伽以某甲為和尚授具足戒。若僧伽機熟者，僧伽應以某甲為和尚授某甲具足戒。此乃表白。

### （一一）

諸大德！請聽我言！此處某甲願從具壽某甲受具足戒。無有障法，鉢、衣完備。某甲請僧伽以某甲為和尚授具足戒。僧伽應以某甲為和尚授某甲具足戒。以某甲為和尚授某甲具足戒，具壽聽者默然，不聽者請言。

### （一二）

我二次說此事……我三次說此事……不聽者請說。僧伽以某甲為和尚授某甲具足戒已。具壽聽故默然，我如是了知。』」

———具足戒羯磨終———

<br>

## 七七 四依品

### （一）

「其次，應量〔日〕影、告時季、告日分、告法式。應告四依，〔謂：〕出家依乞食，于此乃至命終應勤行。餘得者：僧次食、別請食、請食、行籌食、十五日食、布薩食、月初日食也。出家依糞掃衣，于此乃至命終應勤行。餘得者：亞麻衣、綿衣、野蠶衣、褐衣、麻衣、紵衣也。出家依樹下坐，于此乃至命終應勤行。餘得者：精舍、平覆屋、殿樓、樓房、地窟也。出家依陳棄藥，于此乃至命終應勤行。餘得者：熟酥、生酥、油、蜜、糖也。」

———四依品終———

<br>

## 七八 四非事品

### （一）

爾時，諸比丘授一比丘具足戒，唯留其一人而去。彼以後獨往而于途中遇其舊妻。彼女言曰：「汝今出家耶？」「然！我出家矣。」「出家者難得淫法，來！行淫法。」彼與彼女乃行淫法，甚久始來。比丘等言曰：「汝為何遲來耶？」

### （二）

時，彼比丘以此事告諸比丘。諸比丘以此事白世尊，〔世尊曰：〕「諸比丘！授具足戒者，許與同伴而告四非事。受具足戒之比丘，即對畜生亦不得行淫法。比丘以行淫法者，非沙門，非釋子也。猶如有人一經斬首，其身命即絕。如此比丘若行淫法，其沙門釋子〔戒命〕亦絕。此即至命終不得為也。

### （三）

受具足戒比丘，不與取即偷盜，乃至盜一草葉亦不得為之。為五錢、或五錢物、或過五錢物不與取偷盜者，乃非沙門、非釋子。猶如枯葉離枝不〔復〕綠色，如此比丘行五錢、或五錢物、或過五錢物不與取偷盜者，亦非沙門釋子矣。此至命終不得為也。

### （四）

受具足戒比丘，不得知而奪去有情乃至螻蟻性命。比丘知而奪命乃至墮胎者，即非沙門、非釋子。猶如巨石破為二分，不得復合，如此比丘知而奪人身命，非沙門、非釋子。此至命終不得為也。

### （五）

受具足戒比丘，不得稱上人法乃至言：『我于空屋受快樂。』比丘有惡欲，為惡所迫，稱非真非實之上人法、禪、解脫、三昧、正受、道、果者，乃非沙門、非釋子。猶如多羅樹截去其心者，不能復生，如此比丘有惡欲，為惡所迫，稱非真、非實上人法者，亦非沙門、非釋子。此至命終不得為也。」

———四非事品終———

<br>

## 七九 被举而还俗者

### （一）

爾時，有一比丘，不〔自〕見罪被舉而還俗，彼再還來向諸比丘請求受具足戒。彼等以此事白世尊，〔世尊曰：〕「諸比丘！此處有比丘，不〔自〕見罪被舉而還俗，再還來向諸比丘請求受具足戒。應言彼曰：『汝見彼罪耶？』若言見者可令出家；若言不見，不得令出家。

### （二）

令出家後，應言：『汝見彼罪耶？』若言見者可授具足戒；若言不見，不得授具足戒。授具足戒後，應言：『汝見彼罪耶？』若言見者可與解羯磨；若言不見，不得與解羯磨。與解羯磨後，應言：『汝見彼罪耶？』若言見者善；若言不見者，若得僧和合可再舉之；若不得僧和合者，與〔之〕共住共食亦不成罪。

### （三）

諸比丘！此處有比丘有罪不懺悔而還俗，再還來向諸比丘請求受具足戒。應言彼曰：『汝懺悔彼罪耶？』若言懺悔者可令之出家；若言不懺悔者不得令出家。令出家後，應言：『汝懺悔彼罪耶？』若言懺悔者可授具足戒；若言不懺悔者不得授具足戒。授具足戒後，應言：『汝懺悔彼罪耶？』若言懺悔者可與解羯磨；若言不懺悔者不得與解羯磨。與解羯磨後，應言：『汝懺悔彼罪？』若言懺悔者善；若言不懺悔者，得僧和合時可再舉之；若不得僧和合者，與之共住共食亦不成罪。

### （四）

諸比丘！此處有比丘不捨惡見，被舉而還俗，再來向諸比丘請求受具足戒。應言彼曰：『汝捨彼惡見耶？』若言捨者可令出家；若言不捨者不得令出家。令出家後，應言：『汝捨彼惡見耶？』若言捨者可授具足戒；若言不捨者不得授具足戒。授具足戒後，應言：『汝捨彼惡見耶？』若言捨者可與解羯磨；若言不捨者不得與解羯磨。與解羯磨後，應言：『汝捨彼惡見耶？』若言捨者善；若言不捨者，得僧和合可再舉之；不得僧和合者，與之共住共食亦不成罪。」

———〔誦品一〇終〕———

# 摄颂

&emsp;&emsp;律乃于大義&emsp;&emsp;齎樂善美者

<sup><font color="green">以下頌文似後世附加。</font></sup>

&emsp;&emsp;折伏惡欲人&emsp;&emsp;攝受有恥者

&emsp;&emsp;持教者而為&emsp;&emsp;悉知勝者境

&emsp;&emsp;無疑善施設&emsp;&emsp;不異境安穩

&emsp;&emsp;于犍度附隨&emsp;&emsp;篇並毘尼母

&emsp;&emsp;如義而行善&emsp;&emsp;能者如理覺

&emsp;&emsp;若人不知牛&emsp;&emsp;不能保牛群

&emsp;&emsp;不知戒律者&emsp;&emsp;安護律儀行

&emsp;&emsp;經．論縱亡失&emsp;&emsp;律存教常存

&emsp;&emsp;是故乃為總攝隨智進

&emsp;&emsp;次第攝頌我說請傾聽

&emsp;&emsp;事．因．理趣．廣說等皆是

&emsp;&emsp;雖難遍盡但可依理知

&emsp;&emsp;于菩提樹下&emsp;&emsp;阿闍波羅樹

&emsp;&emsp;羅闍耶他那&emsp;&emsp;索訶主梵天

&emsp;&emsp;阿羅邏迦羅 &emsp;&emsp;鬱陀迦羅摩

&emsp;&emsp;比丘．優波迦&emsp;&emsp;憍陳如．婆頗

&emsp;&emsp;跋提．摩訶男&emsp;&emsp;乃至阿說示

&emsp;&emsp;耶舍及四人&emsp;&emsp;五十人．諸方

&emsp;&emsp;由一切羅網&emsp;&emsp;事．魔．三十人

&emsp;&emsp;與優樓頻螺&emsp;&emsp;及螺髻梵志

&emsp;&emsp;火堂．與大王&emsp;&emsp;帝釋及梵天

&emsp;&emsp;祠祭之和合&emsp;&emsp;糞掃衣．池．石

&emsp;&emsp;及迦休樹．石&emsp;&emsp;闍浮．菴婆樹

&emsp;&emsp;阿摩勒．取波&emsp;&emsp;利質多羅華

&emsp;&emsp;迦葉應折薪&emsp;&emsp;迦葉應燃火

&emsp;&emsp;迦葉應滅火&emsp;&emsp;沈之．火爐．雲

&emsp;&emsp;伽耶．杖林園&emsp;&emsp;以及摩竭國

&emsp;&emsp;以優波提舍&emsp;&emsp;乃至拘律陀

&emsp;&emsp;為有名．出家&emsp;&emsp;下裳不齊整

&emsp;&emsp;乃至以出鉢&emsp;&emsp;瘦醜婆羅門

&emsp;&emsp;而以行非行&emsp;&emsp;滿腹．及孺童

&emsp;&emsp;二人或三人&emsp;&emsp;眾授具足戒

&emsp;&emsp;法臘．而愚癡&emsp;&emsp;授與具足戒

&emsp;&emsp;和尚之離去&emsp;&emsp;法臘十．依止

&emsp;&emsp;不奉事．驅出&emsp;&emsp;愚癡．失依止

&emsp;&emsp;五分之比丘&emsp;&emsp;六分之比丘

&emsp;&emsp;其他舊外道&emsp;&emsp;裸形．不斷髮

&emsp;&emsp;髻梵志．釋子&emsp;&emsp;摩竭國五病

&emsp;&emsp;臣．盜賊鴦崛&emsp;&emsp;摩竭王下令

<sup><font color="green">原本 eko 依暹羅本改為 bhaṭo。</font></sup>

&emsp;&emsp;獄．標記．笞刑&emsp;&emsp;烙印刑．負債

&emsp;&emsp;奴僕及禿頭&emsp;&emsp;優波離．蛇病

&emsp;&emsp;一家有信心&emsp;&emsp;騫荼．無路去

&emsp;&emsp;迦維羅衛城&emsp;&emsp;童子及受處

&emsp;&emsp;不和合而住&emsp;&emsp;如何行罰耶

&emsp;&emsp;所有之僧園&emsp;&emsp;食不問和尚

&emsp;&emsp;帶走．及騫荼&emsp;&emsp;黃門賊住者

&emsp;&emsp;及歸外道者&emsp;&emsp;蛇．殺母．父者

&emsp;&emsp;以殺阿羅漢&emsp;&emsp;污染比丘尼

&emsp;&emsp;以破和合僧&emsp;&emsp;出佛身血者

&emsp;&emsp;乃至二根者&emsp;&emsp;不請和尚者

&emsp;&emsp;僧伽為和尚&emsp;&emsp;以眾為和尚

&emsp;&emsp;黃門為和尚&emsp;&emsp;及不具鉢者

&emsp;&emsp;借者有三人&emsp;&emsp;手被割截者

&emsp;&emsp;足被割截者&emsp;&emsp;手．足割截者

&emsp;&emsp;耳被割截者&emsp;&emsp;鼻被割截者

&emsp;&emsp;耳．鼻割截者&emsp;&emsp;指被割截者

&emsp;&emsp;大指割截者&emsp;&emsp;腱被割截者

&emsp;&emsp;手如蛇頭者&emsp;&emsp;佝僂人．侏儒

&emsp;&emsp;癭者．笞刑者&emsp;&emsp;受烙印刑者

&emsp;&emsp;標記罪狀者&emsp;&emsp;及象皮病者

&emsp;&emsp;惡疾．瞎子者&emsp;&emsp;毀辱大眾者

&emsp;&emsp;瘤手．及跛者&emsp;&emsp;半身不遂者

&emsp;&emsp;斷威儀路者&emsp;&emsp;老．弱．盲．瘂者

&emsp;&emsp;盲瘂．盲．聾者&emsp;&emsp;盲聾．瘂．聾者

&emsp;&emsp;及盲．瘂．聾者&emsp;&emsp;為無恥依止

&emsp;&emsp;不為無恥者&emsp;&emsp;依止．旅途中

<sup><font color="green">原本 kataddhānaṁ 依暹羅本改為 tath'addhānaṁ。</font></sup>

&emsp;&emsp;請者及希望&emsp;&emsp;來者爭先後

&emsp;&emsp;依一人和尚&emsp;&emsp;鳩摩羅迦葉

&emsp;&emsp;受具戒者病&emsp;&emsp;不受教誡而

&emsp;&emsp;使困惑．教誡&emsp;&emsp;僧伽中教誡

&emsp;&emsp;愚癡之教誡&emsp;&emsp;非當選教誡

&emsp;&emsp;教誡．受者來&emsp;&emsp;謂請濟度我

&emsp;&emsp;之具足戒．依&emsp;&emsp;留一人．三人

&emsp;&emsp;此犍度有一&emsp;&emsp;百七十二事

<sup><font color="green">以上所舉項目中有一二互相對應亦不明了者，其數法亦不明了。</font></sup>

———第一大犍度攝頌終———