# 诵品一

## 一

### （一）

時，具壽摩訶迦葉告諸比丘，曰：

「諸友！一時，我與五百大比丘眾俱，於波婆國拘尸那城途中。諸友！時，我離道路於一樹下坐。爾時，有一邪命外道，持曼陀羅華，於波婆國途中。諸友！我見彼邪命外道從遠處而來，見而言彼邪命外道：『友！知我等之師耶？』『友！我知，今日，沙門瞿曇般涅槃已七日，我由彼處得此曼陀羅華。』諸友！於此，未離欲之諸比丘或舉手、投身，輾轉反側而言：『世尊何早般涅槃！世間眼何早滅！』已離欲之諸比丘忍而正念正知：『諸行無常，如何得〔常〕。』諸友！時，我言彼諸比丘：『諸友！止！勿憂！勿愁！世尊豈非豫言：「一切之所愛樂與別離、離散、分離。」諸友！如何得〔常〕。所生、所成、有為、有滅壞法者，不令滅壞，不應有此處。』

諸友！爾時，有老年出家者，名須跋陀羅，坐於眾中。諸友！時，老年出家者須跋陀羅告彼諸比丘，言：『諸友！勿憂！勿愁！我等得脫彼大沙門亦善。此應，此不應，困惱我等，今我等若欲則為，若不欲則不為。』

諸友！於非法興而法衰、非律興而律衰、非法說者強而如法說者弱、非律說者強而如律說者弱之前，我等宜先結集法與律。」

### （二）

「若爾，長老大德！請選擇比丘。」時，摩訶迦葉所選五百中乃缺一。諸比丘言具壽摩訶迦葉：「大德！此處有具壽阿難，雖有學，但為貪、瞋、癡、怖而不墮非道，且彼隨世尊學甚多法與律。若爾，長老大德！請亦選擇阿難。」時，具壽摩訶迦葉亦選擇阿難。

### （三）

時，諸長老比丘作是念：「我等應於何處結集法與律耶？」時，諸長老比丘作是念：「王舍城飲食豐而臥坐具多。我等宜於王舍城住雨安居而結集法與律，不令餘諸比丘來王舍城雨安居。」

### （四）

時，具壽摩訶迦葉告僧伽，言：「諸大德！請聽我言！若僧伽機熟，僧伽選此五百比丘，於王舍城住雨安居而令結集法與律，不令餘諸比丘於王舍城住雨安居。是乃表白。諸大德！請聽我言！僧伽選此五百比丘，於王舍城住雨安居而令結集法與律，不令餘諸比丘於王舍城住雨安居。選此五百比丘，於王舍城住雨安居而令結集法與律，不令餘諸比丘於王舍城住雨安居，具壽聽者默然，不聽者請言。具壽選此五百比丘，於王舍城住雨安居而令結集法與律，不令餘諸比丘於王舍城住雨安居。具壽聽……了知。」

### （五）

時，諸長老比丘為結集法與律，往王舍城。時，諸長老比丘生是念：「諸友！世尊讚歎修理破損。諸友！我等於第一月修理破損，於中月集會，結集法與律。」時，諸長老比丘於第一月修理破損。

### （六）

時，具壽阿難念：「明日有集會，我有學而不相應往集會。」夜之多分持身念而過，夜過，清晨欲倚身而臥，頭未至枕，腳已離地，於其間，脫諸漏，心解脫。時，具壽阿難得阿羅漢而往集會。

### （七）

時，具壽摩訶迦葉告僧伽，言：「諸大德！請聽我言！若僧伽機熟，我問律於優波離。」具壽優波離告僧伽，言：「諸大德！請聽我言！若僧伽機熟，我答具壽摩訶迦葉所問之律。」時，具壽摩訶迦葉言具壽優波離，曰：「友！優波離！於何處制立第一波羅夷耶？」「大德！於毘舍離城。」「因誰耶？」「因須提那迦蘭陀子。」「為何事耶？」「為不淨法也。」時，具壽摩訶迦葉問具壽優波離第一波羅夷之事，問因緣、人、制、隨制、犯、不犯。「友！優波離！於何處制立第二波羅夷耶？」「大德！於王舍城。」「因誰耶？」「因壇尼迦陶師子。」「為何事耶？」「為不與取。」時，具壽摩訶迦葉問具壽優波離第二波羅夷之事，問因緣……不犯。「友！優波離！於何處制立第三波羅夷耶？」「大德！於毘舍離城。」「因誰耶？」「因眾多比丘。」「為何事耶？」「為人身。」時，具壽摩訶迦葉問具壽優波離第三波羅夷之事，問因緣……不犯。「友！優波離！於何處制立第四波羅夷耶？」「大德！於毘舍離城。」「因誰耶？」「因婆裘河邊諸比丘。」「為何事耶？」「為上人法。」時，具壽摩訶迦葉問具壽優波離第四波羅夷之事，問因緣……不犯。由此方便，問兩部律，具壽優波離隨問而答之。

### （八）

時，具壽摩訶迦葉告僧伽，言：「諸大德！請聽我言！若僧伽機熟，我問法於阿難。」具壽阿難告僧伽，言：「諸大德！請聽我言！若僧伽機熟，我答具壽摩訶迦葉所問之法。」時，具壽摩訶迦葉言具壽阿難：「友！阿難！於何處說梵網經耶？」「大德！於王舍城與那蘭陀間之王屋菴羅絺。」「因誰耶？」「因普行梵志須卑及孺童梵摩達。」時，具壽摩訶迦葉問具壽阿難梵網經之因緣及人。「友！阿難！於何處說沙門果經耶？」「大德！於王舍城耆婆菴婆園。」「與誰俱耶？」「與阿闍世韋提希子俱。」時，具壽摩訶迦葉問具壽阿難沙門果經之因緣及人。由此方便，問五部經，具壽阿難隨問而答之。

### （九）

時，具壽阿難言諸長老比丘：「諸大德！世尊般涅槃時，曾對我言：『阿難！我滅度後，僧伽若欲者，小小戒可捨。』」「友！阿難！何者為小小戒，曾請問世尊否？」「大德！何者為小小戒，我未曾請問世尊。」一分長老等言：「除四波羅夷外，餘為小小戒。」一分長老等言：「除四波羅夷、十三僧殘，餘為小小戒。」一分長老等言：「除四波羅夷、十三僧殘、二不定，餘為小小戒。」一分長老等言：「除四波羅夷、十三僧殘、二不定、三十捨墮，餘為小小戒。」一分長老等言：「除四波羅夷、十三僧殘、二不定、三十捨墮、九十二波逸提，餘為小小戒。」一分長老等言：「除四波羅夷、十三僧殘、二不定、三十捨墮、九十二波逸提、四提舍尼，餘為小小戒。」

時，具壽摩訶迦葉告僧伽，言：「諸大德！請聽我言！我等之戒，有關在家人，雖是在家人，亦知我等：此是汝等釋子應〔為〕，此是不應〔為〕。若我等捨小小戒，或有人言：『沙門瞿曇為弟子制戒，〔不久〕如煙矣！師在時學戒，今師般涅槃而不學戒。』若僧伽機熟，僧伽未制不得制，已制不得壞，隨所制之戒而持住。是乃表白。諸大德！請聽我言！我等之戒……『……今……不學戒。』僧伽未制不得制，已制不得壞，隨所制之戒而持住。未制不得制，已制不得壞，隨所制之戒而持住，具壽聽者默然，不聽者請言。僧伽未制不得制，已制不得壞，隨所制之戒而持住。具壽聽……了知。」

### （一〇）

時，諸長老比丘言具壽阿難：「友！阿難！汝不問世尊何者為小小戒，是惡作，懺悔此惡作！」「諸大德！我失念，未問世尊何者為小小戒，我不見惡作，然信諸具壽故，懺悔此惡作。」

「友！阿難！汝踏世尊之雨浴衣而縫，是惡作，懺悔此惡作！」「諸大德！我非不尊重故而踏世尊之雨浴衣而縫，我不見惡作，然信諸具壽故，懺悔此惡作。」

「友！阿難！汝令諸女人先禮世尊之舍利，彼女等啼泣，而淚污世尊之舍利，是惡作，懺悔此惡作！」「諸大德！我恐而非時至，故先使女人禮世尊之舍利，我不見惡作，然信具壽等故，懺悔此惡作。」

「友！阿難！世尊示廣大相，示廣大現，汝不乞求世尊，白：『世尊！請住一劫，善逝！請住一劫，為眾生之利益，為眾生之安樂，為世間之哀愍，為人天之義利、利益、安樂。』是惡作也，懺悔此惡作！」「諸大德！我為魔所覆，故未乞求，白：『世尊！請住一劫……為眾生……安樂。』我不見惡作，然信諸具壽故，懺悔此惡作。」

「友！阿難！由汝勉勵，得使女人於如來所說法、律中出家，是惡作也，懺悔此惡作！」「諸大德！彼摩訶波闍波提瞿曇彌是世尊之姨姆、養母、哺乳母，生母命終之後，乳哺世尊，如此思惟，故勉勵使女人得於如來所說法、律中出家，我不見惡作，然信諸具壽故，懺悔此惡作。」

### （一一）

爾時，具壽富蘭那與大比丘眾五百人俱，遊行於南山。時，具壽富蘭那於諸長老比丘結集法與律時，隨意間住南山後，至王舍城竹林迦蘭陀迦園諸長老比丘處。至已，與諸長老比丘相俱問訊而坐於一面。於一面坐時，諸長老比丘言具壽富蘭那：「友！富蘭那！諸長老結集法與律，受此結集！」「諸友！結集法與律雖善，然而，我如世尊現前時所聞、所受而受持。」

### （一二）

時，具壽阿難言諸長老比丘：「世尊般涅槃時，曾言我：『阿難！若我滅度後，令僧伽以闡陀比丘為梵壇！』」「友！阿難！何者是梵壇，汝曾請問世尊否？」「大德！何者是梵壇，我曾請問世尊。『阿難！闡陀如欲語諸比丘時，諸比丘不得語、不得教導、不得教誡闡陀比丘。』」「友！阿難！若爾，汝自令闡陀比丘為梵壇！」「諸大德！我如何令闡陀比丘為梵壇耶？彼比丘暴戾粗惡也。」「友！阿難！若爾，與多比丘俱往。」「唯！唯！大德！」具壽阿難應諾諸長老比丘，與大比丘眾五百人俱，乘船溯流至憍賞彌國，下〔船〕，於憂陀延那王之園附近一樹下坐。

### （一三）

爾時，憂陀延那王與侍女等俱，遊步於園。憂陀延那王之諸侍女聞：「我等之尊師阿難，於園附近一樹下坐。」時，憂陀延那王之諸侍女言憂陀延那王：「大王！我等之尊師阿難於園附近一樹下坐，大王！我等欲見尊師阿難。」「然，汝等見沙門阿難！」時，憂陀延那王之諸侍女至具壽阿難處。至已，敬禮具壽阿難而坐於一面。於一面坐時，具壽阿難為憂陀延那王之諸侍女說法、教示、勸導、讚歎、獎勵，使之慶喜。時，憂陀延那王之諸侍女因具壽阿難之說法、教示……而慶喜，布施具壽阿難五百鬱多羅僧衣。時，憂陀延那王之諸侍女聞具壽阿難之所說，歡喜踊躍，起坐敬禮已，右繞具壽阿難，還至憂陀延那王處。

### （一四）

憂陀延那王見諸侍女由遠處而來，見而言諸侍女：「汝等見沙門阿難否？」「大王！我等已見尊師阿難。」「汝等與沙門阿難若干耶？」「大王！我等與尊師阿難五百鬱多羅僧衣。」憂陀延那王忿怒、非難：「何以沙門阿難受如此多衣耶？沙門阿難欲為衣商？欲開商鋪耶？」時，憂陀延那王至具壽阿難處。至已，與具壽阿難互相會釋，交換可慶喜、可感銘之語已，坐於一面。於一面坐已，憂陀延那王言具壽阿難：「阿難！我諸侍女來此處否？」「大王！汝諸侍女來過此處。」「阿難！與尊者若干耶？」「大王！與我五百鬱多羅僧衣。」「尊者阿難！如此多衣何為耶？」「大王！將分與〔著〕敝衣之諸比丘。」「阿難！汝等之舊敝衣何為耶？」「大王！以作上覆。」「阿難！汝等舊上覆何為耶？」「大王！以作褥覆。」「阿難！汝等舊褥覆何為耶？」「大王！作地上之敷具。」「阿難！汝等舊地上之敷具何為耶？」「大王！作拭足布。」「阿難！汝等舊拭足布何為耶？」「大王！作雜巾。」「阿難！汝等舊雜巾何為耶？」「大王！碎後，與泥漿混合以塗地牀。」時，憂陀延那王〔知〕此諸釋子如理使用一切物而不令散壞<sup><font color="green">「令散壞」kulāvaṁ（暹羅本 kulavaṁ）gamenti，英譯：「私有」，其理由亦不明白。可能結合「惡」義之 ku- 與梵語 lava, lāva「切斷，分離」之語。</font></sup>，更施具壽阿難五百衣。此乃具壽阿難首次受千衣之布施也。

### （一五）

時，具壽阿難至瞿師羅園。至已，坐於已設之座。時，具壽闡陀至具壽阿難處。至已，敬禮具壽阿難而坐於一面。坐於一面時，具壽阿難言具壽闡陀：「友！闡陀！僧伽令汝為梵壇。」「大德阿難！何者為梵壇耶？」「友！闡陀！汝如欲語諸比丘時，諸比丘不得語汝，不得教導汝，不得教誡汝。」言：「大德阿難！如此非殺我耶？諸比丘不得語、教導、教誡我。」而於其處悶絕而倒地。時，具壽闡陀為梵壇辛苦、慚愧、嫌厭，獨自遠離不放逸，熱心、精進而住，不久，善男子離家出家之本懷，於現法中自證知、現證無上梵行究竟而住。證知〔我〕生已盡，梵行已立，所作已辦，不受後有，具壽闡陀已為阿羅漢之一人。時，得阿羅漢之具壽闡陀，至具壽阿難處。至已，言具壽阿難：「大德阿難！今為我止梵壇！」「友！闡陀！汝得阿羅漢時，已止梵壇。」

### （一六）

此律結集時有五百比丘，不多亦不少，故名此律結集為五百〔結集〕。

# 摄颂

此犍度有二十三事。攝頌曰：

&emsp;&emsp;佛陀涅槃時&emsp;&emsp;長老名迦葉

&emsp;&emsp;為護持正法&emsp;&emsp;以告比丘眾

&emsp;&emsp;在波婆旅途&emsp;&emsp;須跋陀羅言

&emsp;&emsp;於非法興前&emsp;&emsp;先結集正法

&emsp;&emsp;五百人缺一&emsp;&emsp;則亦選阿難

&emsp;&emsp;洞窟雨安居&emsp;&emsp;結集法與律

&emsp;&emsp;律問優波離&emsp;&emsp;經問賢阿難

&emsp;&emsp;勝者之弟子&emsp;&emsp;以結集三藏

&emsp;&emsp;小小戒異論&emsp;&emsp;隨所制而住

&emsp;&emsp;不請問．及踏&emsp;&emsp;行禮．不請求

&emsp;&emsp;女人之出家&emsp;&emsp;信故懺惡作

&emsp;&emsp;富蘭那．梵壇&emsp;&emsp;有憂陀延那

&emsp;&emsp;與彼諸侍女&emsp;&emsp;如此多敝衣

&emsp;&emsp;上覆及褥覆&emsp;&emsp;地上之敷具

&emsp;&emsp;拭．雜巾．混泥&emsp;&emsp;以名阿難者

&emsp;&emsp;始得有千衣&emsp;&emsp;恐懼於梵壇

&emsp;&emsp;且得於四諦&emsp;&emsp;五百自在者

&emsp;&emsp;名五百結集