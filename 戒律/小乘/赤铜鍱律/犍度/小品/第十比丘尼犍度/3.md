## 十七 二十四障法

### （一）

爾時，受具足戒之女有無相女<sup><font color="green">「無相女」，以下參照漢譯南傳大藏經第一卷一八〇頁及其註。</font></sup>、少相女、無月水女、常月水女、恆布女、漏水女、長崛女、黃門女、出兩邊〔如男性之〕女、壞根女、二根女。諸比丘以此事白世尊，〔世尊曰：〕「諸比丘！授具足戒時，許問二十四障法。諸比丘！應如是問：『汝非無相女耶？非少相女耶？非無月水女耶？非常月水女耶？非恆布女耶？非漏水女耶？非長崛女耶？非黃門女耶？非出兩邊女耶？非壞根女耶？非二根女耶？無癩、癰、白癩、肺病、癲狂之病耶？是人耶？是女耶？自在耶？無負債耶？非王臣耶？父母、夫許可耶？滿二十歲耶？鉢、衣圓滿耶？何名耶？和尚尼何名耶？』」

### （二）

爾時，諸比丘問諸比丘尼障法。願受具足戒之諸女困惑羞愧而不能答。諸比丘以此事白世尊，〔世尊曰：〕「諸比丘！於比丘尼眾受一部具足戒，已清淨後，許於比丘眾授具足戒。」

爾時，諸比丘尼對願受具足戒之女，未與教誡而問障法。願受具足戒之女困惑羞愧而不能答。諸比丘以此事白世尊，〔世尊曰：〕「諸比丘！許先教誡後而問障法。」

於僧伽中教誡。願受具足戒之女困惑羞愧而不能答。諸比丘以此事白世尊，〔世尊曰：〕「諸比丘！許於一邊教誡後問障法。諸比丘！應如此教誡：應先選和尚，令選和尚後，示鉢、衣而應言：『此是汝鉢，此是僧伽梨，此是鬱多羅僧，此是安陀會，此是覆肩衣，此是水浴衣。往立於彼處。』」

### （三）

愚癡暗昧之女與教誡。願受具足戒之女受教誡，困惑羞愧而不能答。諸比丘以此事白世尊，〔世尊曰：〕「諸比丘！愚癡暗昧之女不得與教誡，與教誡者墮惡作。諸比丘！許聰明賢能比丘尼與教誡。」

### （四）

未當選之女與教誡。諸比丘以此事白世尊，〔世尊曰：〕「諸比丘！未當選之女不得與教誡，與教誡者墮惡作。諸比丘！許當選之女與教誡。諸比丘！應如是選：或選己，或選他女。何者為選己？應由一聰明賢能之比丘尼於僧伽中唱言：『諸大姊！請聽我言！某甲女願從某乙大姊受具足戒。若僧伽機熟，我與某甲女教誡。』如此是選己。如何是選他女耶？應由一聰明賢能之比丘尼於僧伽中唱言：『諸大姊！請聽我言！某甲女願從某乙大姊受具足戒。若僧伽機熟，應由某丙女教誡某甲女。』如此為選他女。」

### （五）

「彼當選之比丘尼至願受具足戒女之處，應言：『某甲女！請聽我言！今是汝〔語〕真之時、〔語〕實之時也。於僧伽受問時，有即言有，無即言無，勿困惑，勿羞愧。如此問汝：汝非無相女耶？……和尚尼何名耶？』」

〔教誡女與受者〕相伴而來。「不得相伴而來。教誡女應先來告僧伽，言：『諸大姊！請聽我言！某甲女願從某乙大姊受具足戒。我已與彼女教誡。若僧伽機熟，令某甲女前來。』應言：『來！』令偏袒上衣，禮諸比丘尼足，胡跪，合掌而乞請具足戒：『〔諸大姊！〕我向僧伽乞請具足戒，請僧伽哀愍、救度我。二次……三次我向僧伽乞請具足戒，請僧伽哀愍、救度我。』

### （六）

應由一聰明賢能之比丘尼於僧伽中唱言：『諸大姊！請聽我言！此處，某甲女願從某乙大姊受具足戒。若僧伽機熟，我問某甲女障法。某甲女！請聽！今汝〔語〕真之時、〔語〕實之時也。我問汝事，有即言有，無即言無。汝非無相女耶？……和尚尼何名耶？』」

### （七）

「應由一聰明賢能之比丘尼於僧伽中唱言：『諸大姊！請聽我言！此處，某甲女願從某乙大姊受具足戒。清淨無障法，鉢、衣圓滿。某甲女請僧伽以某乙大姊為和尚尼而受具足戒。若僧伽機熟，僧伽應以某乙大姊為和尚尼，授某甲女具足戒。是乃表白。

諸大姊！請聽我言！此處……以某乙大姊為和尚尼而受具足戒。僧伽以某乙大姊為和尚尼，授某甲女具足戒。以某乙大姊為和尚尼，授某甲女具足戒，諸大姊聽者默然，不聽者請言。我二次言此事……我三次言此事……請言。

僧伽以某乙大姊為和尚尼，已授某甲女具足戒。諸大姊……了知。』」

### （八）

「即相伴至比丘眾處，令偏袒上衣，禮諸比丘足，胡跪，合掌而請具足戒：『〔諸大德！〕我某甲願從某乙大姊受具足戒，已於比丘尼眾受一分具足戒，已清淨。向僧伽乞請具足戒，請僧伽哀愍、救度我。我某甲……已清淨。二次……我某甲……已清淨。我三次向僧伽乞請具足戒，請僧伽哀愍、救度我。』」

「應由一聰明賢能比丘於僧伽中唱言：『諸大德！請聽我言！此處，某甲女願從某乙女受具足戒，已於比丘尼眾受一分具足戒，已清淨。某甲女以某乙女為和尚尼，向僧伽乞請具足戒。若僧伽機熟，僧伽應以某乙女為和尚尼，授某甲女具足戒。是乃表白。

諸大德！請聽我言！此處……以某乙女為和尚尼而受具足戒。僧伽以某乙女為和尚尼，授某甲女具足戒。以某乙女為和尚尼，授某甲女具足戒，具壽聽者默然，不聽者請言。我二次言此事……我三次言此事……請言。

僧伽以某乙女為和尚，已授某甲女具足戒。具壽聽……了知。』」

「隨即量〔日〕影，告時季、日分、法式，應向諸比丘尼言：『告此女三依<sup><font color="green">「三依」，比丘之四依（漢譯南傳大藏經律三第一二〇頁）中，比丘尼不可樹下坐，故為三。</font></sup>及八非事<sup><font color="green">「八非事」，比丘尼之八波羅夷，比丘有四非事（漢譯南傳大藏經律三第一二〇～一二一頁）。</font></sup>。』」

<br>

## 一八 座之次序

### （一）

爾時，諸比丘尼於食堂，於座有猶豫而過時。諸比丘以此事白世尊，世尊曰：「諸比丘！許八比丘尼隨其長幼，其餘則隨到來〔次序〕。」

爾時，諸比丘尼言：「世尊許八比丘尼隨其長幼，餘者則隨到來〔次序〕。」於一切處，八比丘尼隨其長幼而遮，餘者即隨到來〔次序〕。諸比丘以此事白世尊，〔世尊曰：〕「諸比丘！於食堂，八比丘尼隨其長幼，餘者隨到來〔次序〕，於其他之一切處，不得隨其長幼而遮，遮者墮惡作。」

<br>

## 一九 自恣

### （一）

爾時，諸比丘尼不行自恣。諸比丘以此事白世尊，〔世尊曰：〕「諸比丘！比丘尼不可不行自恣，若不行者，應如法治之<sup><font color="green">「如法治之」，相當比丘尼波逸提第五七（漢譯南傳大藏經律二第四三六頁），如上述（本犍度一（四））八敬法之第四。</font></sup>。」

爾時，諸比丘尼自行自恣，於比丘眾不行自恣。諸比丘以此事白世尊，〔世尊曰：〕「諸比丘！比丘尼自行自恣，於比丘眾不可不行自恣，不行者應如法治之。」

爾時，諸比丘尼與諸比丘同時行自恣，以致喧擾。諸比丘以此事白世尊，〔世尊曰：〕「諸比丘！比丘尼不得與諸比丘同時行自恣，行者墮惡作。」

爾時，諸比丘尼於食前行自恣而時過。諸比丘以此事白世尊，〔世尊曰：〕「諸比丘！許於食後行自恣。」食後行自恣，為非時。諸比丘以此事白世尊，〔世尊曰：〕「諸比丘！許當日〔於比丘尼眾〕行自恣，而翌日於比丘眾行自恣。」

### （二）

爾時，比丘尼眾皆行自恣，以致喧擾。諸比丘以此事白世尊，〔世尊曰：〕「諸比丘！許選一聰明賢能之比丘尼，令為比丘尼眾於比丘眾行自恣。諸比丘！應如此選：應先請比丘尼，請後，應由一聰明賢能之比丘尼於僧伽中唱言：『諸大姊！請聽我言！若僧伽機熟，僧伽選比丘尼，令為比丘尼眾於比丘眾行自恣。是乃表白。

諸大姊！請聽我言！僧伽選某甲比丘尼，令為比丘尼眾於比丘眾行自恣。選某甲比丘尼，令為比丘尼眾於比丘眾行自恣，諸大姊聽者默然，不聽者請言。

僧伽選某甲比丘尼，已令為比丘尼眾於比丘眾行自恣。諸大姊聽……了知。』」

### （三）

「由當選之彼比丘尼率比丘尼眾至比丘眾處，偏袒上衣，禮諸比丘足，胡跪，合掌，白如是言：『〔諸大德！〕比丘尼眾依見、聞、疑，向比丘眾行自恣。比丘眾請哀愍比丘尼眾而說，見〔罪〕則當懺悔。二次……三次……比丘尼眾向比丘眾……懺悔。』」

<br>

## 二〇 比丘与比丘尼

### （一）

爾時，諸比丘尼妨礙諸比丘布薩，妨礙自恣，與〔比丘〕交談，與<sup><font color="green">「與」，原本 ṭhapenti，依暹羅本 paṭṭhapenti 改之。</font></sup>教誡，得許可，非難，令憶念。諸比丘以此事白世尊，〔世尊曰：〕「諸比丘！比丘尼不得妨礙比丘布薩，雖妨礙亦不成妨礙，妨礙者墮惡作。不得妨礙自恣，雖妨礙不成妨礙，妨礙者墮惡作。不得與〔比丘〕交談，雖語亦不成語，語者墮惡作。不得與教誡，雖與亦不成與，與者墮惡作。不得得許可，雖得亦不成得，得者墮惡作。不得非難，雖非難亦不成非難，非難者墮惡作。不得令憶念，雖令憶念亦不成令憶念，令憶念者墮惡作。」

爾時，諸比丘妨礙諸比丘尼布薩……令憶念。諸比丘以此事白世尊，〔世尊曰：〕「諸比丘！許比丘妨礙比丘尼布薩，妨礙者善妨礙也，妨礙者無罪……許令憶念，令憶念者無罪。」

<br>

## 二一 车乘

### （一）

爾時，六群比丘尼乘車而往，或牝牛牽而男子御，或牡牛牽而女人御。眾人……非難：「猶如於恆河、摩企河之〔歡喜祭〕。」諸比丘以此事白世尊，〔世尊曰：〕「諸比丘！比丘尼不得乘車而往，往者如法治之<sup><font color="green">「如法治之」，比丘尼波逸提第八五（漢譯南傳大藏經律二第四七五頁），對此比丘之同樣行為是「惡作」。</font></sup>。」

爾時，有一比丘尼，病而不能步行。諸比丘以此事白世尊，〔世尊曰：〕「諸比丘！病女許車乘。」

時，諸比丘尼生是念：「牝牛牽耶？牡牛牽耶？」諸比丘以此事白世尊，〔世尊曰：〕「諸比丘！許以手、牝牛、牡牛牽。」

爾時，有一比丘尼，因車乘搖動而苦惱。諸比丘以此事白世尊，〔世尊曰：〕「諸比丘！許輿、轎。」

<br>

## 二二 受使比丘尼

### （一）

爾時，淫女半迦尸<sup><font color="green">「半迦尸」，在古譯十誦律言：「迦尸國有婆羅門生一女端正殊好價值半迦尸國。」</font></sup>於比丘尼眾中出家，彼女往舍衛城，於世尊處欲受具足戒。諸惡人聞：「淫女半迦尸欲往舍衛城。」阻礙道路。淫女半迦尸聞：「諸惡人阻礙道路。」遣使至世尊處，言：「我欲受具足戒，我應如何為之耶？」時，世尊以是因緣，於此時機，說法而告諸比丘曰：「諸比丘！許受使而授具足戒。」

### （二）

比丘為受使而授具足戒。諸比丘以此事白世尊，〔世尊曰：〕「諸比丘！比丘不得為受使而授具足戒，授者墮惡作。」

式叉摩那為受使而授具足戒，沙彌為受使而授具足戒，沙彌尼為受使而授具足戒，愚癡暗昧之女為受使而授具足戒。「諸比丘！愚癡暗昧之女不得為受使而授具足戒，授者墮惡作。諸比丘！許聰明賢能之比丘尼為受使而授具足戒。」

### （三）

「彼受使比丘尼至僧伽處，偏袒上衣，禮諸比丘足，胡跪，合掌，白如是言：『某甲女願從某乙大姊受具足戒，已於比丘尼眾受一分具足戒，已清淨，彼女有若干障礙而不能來。〔諸大德！〕某甲女向僧伽乞請具足戒，請僧伽哀愍、救度彼女。某甲女……不能來。二次某甲女向僧伽乞請具足戒……請……救度彼女。某甲女……不能來。三次某甲女向僧伽乞請具足戒……請……救度彼女。』」

「應由一聰明賢能比丘於僧伽中唱言：『諸大德！請聽我言！某甲女願從某乙女受具足戒，已於比丘尼眾受一分具足戒，已清淨，彼女有若干障礙不能來。某甲女以某乙女為和尚尼，向僧伽乞請具足戒。若僧伽機熟，僧伽應以某乙女為和尚尼而授某甲女具足戒。是乃表白。

諸大德！請聽我言！某甲女願從某乙女受具足戒……以某乙女為和尚尼，向僧伽乞請具足戒。僧伽以某乙女為和尚尼，授某甲女具足戒。以某乙女為和尚尼，授某甲女具足戒，具壽聽者默然，不聽者請言。我二次言此事……我三次言此事……請言。

僧伽以某甲女為和尚尼，已授某甲女具足戒。具壽聽……了知。』」

「隨即量〔日〕影，告季節、日分、法式，應向諸比丘尼說：『告此女三依及八非事。』」

<br>

## 二三 阿兰若

### （一）

爾時，諸比丘尼住阿蘭若，被諸惡人所污。諸比丘以此事白世尊，〔世尊曰：〕「諸比丘！比丘尼不得住阿蘭若，住者墮惡作。」

<br>

## 二四 小屋及其他

### （一）

爾時，有一優婆塞，以小屋施與比丘尼眾。諸比丘以此事白世尊，〔世尊曰：〕「諸比丘！許小屋。」小屋不足。諸比丘以此事白世尊，〔世尊曰：〕「諸比丘，許住房。」住房不足。諸比丘以此事白世尊，〔世尊曰：〕「諸比丘！許營造。」營造不足。諸比丘以此事白世尊，〔世尊曰：〕「諸比丘！許為個人作。」

<br>

## 二五 随伴比丘尼

### （一）

爾時，有一婦人，懷胎而於比丘尼眾中出家。彼女出家而產下一兒。時，彼比丘尼生是念：「我於此男兒如何為之耶？」諸比丘以此事白世尊，〔世尊曰：〕「諸比丘！許養彼男兒，至能分別。」時，彼比丘尼生是念：「我不得獨住，男兒亦不得與他比丘尼俱住，我應如何為之耶？」諸比丘以此事白世尊，〔世尊曰：〕「諸比丘！可選一比丘尼隨伴彼比丘尼。諸比丘！應如此選：應先請比丘尼，請後，應由一聰明賢能比丘尼於僧伽中唱言：『諸大姊！請聽我言！若僧伽機熟，僧伽應選某甲比丘尼，為某乙比丘尼之隨伴。是乃表白。

諸大姊！請聽我言！僧伽選某甲比丘尼為某乙比丘尼之隨伴。選某甲比丘尼為某乙比丘尼之隨伴，大姊聽者默然，不聽者請言。僧伽已選某甲比丘尼為某乙比丘之隨伴。諸大姊聽……了知。』」

### （二）

時，彼隨伴比丘尼生是念：「我於此男兒應如何為之耶？」諸比丘以此事白世尊，〔世尊曰：〕「諸比丘！許除同屋外，如待其他男子而待此男兒。」

### （三）

爾時，有一比丘尼，犯尊法而行摩那埵。時，彼比丘尼生是念：「我不得獨住，餘比丘尼亦不得與我俱住。我應如何為之耶？」諸比丘以此事白世尊，〔世尊曰：〕「諸比丘！選一比丘尼隨伴彼比丘尼。諸比丘！應如是選：應先……『……我如是了知。』」

<br>

## 二六 还俗及其他

### （一）

爾時，有一比丘尼，棄學而還俗。彼女再歸來，向諸比丘尼乞請具足戒。諸比丘以此事白世尊，〔世尊曰：〕「諸比丘！比丘尼不得棄學，若還俗者，即非比丘尼也。」

### （二）

爾時，有一比丘尼，著袈裟衣而歸外道。彼女再歸來，向比丘尼乞請具足戒。諸比丘以此事白世尊，〔世尊曰：〕「諸比丘！比丘尼若著袈裟衣而歸外道者，亦不得授具足戒。」

<br>

## 二七 杂法

### （一）

爾時，諸比丘尼疑懼而不受男子敬禮、剪髮、剪爪、療瘡。諸比丘以此事白世尊，〔世尊曰：〕「諸比丘！許受之。」

### （二）

爾時，諸比丘尼結跏趺坐而受〔足〕跟觸。諸比丘以此事白世尊，〔世尊曰：〕「諸比丘！比丘尼不得結跏趺坐，坐者墮惡作。」

爾時，有一病比丘尼，彼女不結跏趺坐不得安穩。諸比丘以此事白世尊，〔世尊曰：〕「諸比丘！許比丘尼半跏趺坐。」

### （三）

爾時，諸比丘尼於廁房大便。六群比丘尼於其處墮胎。諸比丘以此事白世尊，〔世尊曰：〕「諸比丘！比丘尼不得於廁房大便，行者墮惡作。諸比丘！許比丘尼許於下開、上覆處大便。」

### （四）

爾時，諸比丘尼用細麵沐浴。眾人忿怒、非難：「猶……在家女。」諸比丘以此事白世尊，〔世尊曰：〕「諸比丘！比丘尼不得用細麵沐浴，浴者墮惡作。諸比丘！許用糠及粘土。」爾時，諸比丘尼用有香氣之粘土沐浴。眾人忿怒、非難：「猶……在家女。」諸比丘以此事白世尊，〔世尊曰：〕「諸比丘！比丘尼不得用有香氣之粘土沐浴，浴者墮惡作。諸比丘！許用原粘土。」爾時，諸比丘尼於暖房沐浴而喧擾。諸比丘以此事白世尊，〔世尊曰：〕「諸比丘！比丘尼不得於暖房沐浴，浴者墮惡作。」爾時，諸比丘尼逆水而沐浴，受流水之觸。諸比丘以此事白世尊，〔世尊曰：〕「諸比丘！諸比丘尼不得逆水而沐浴，浴者墮惡作。」爾時，諸比丘尼於非渡處沐浴，被諸惡人所污。諸比丘以此事白世尊，〔世尊曰：〕「諸比丘！比丘尼不得於非渡處沐浴，浴者墮惡作。」爾時，諸比丘尼於男人渡處沐浴。眾人忿怒、非難：「猶……在家女。」以此事白世尊，〔世尊曰：〕「諸比丘！比丘尼不得於男人渡處沐浴，浴者墮惡作。諸比丘！許於女人渡處沐浴。」

———誦品三〔終〕———

# 摄颂

此犍度有一百六事。攝頌曰：

&emsp;&emsp;瞿曇彌出家&emsp;&emsp;世尊所不許

&emsp;&emsp;如來遍導師&emsp;&emsp;從迦毘羅衛

&emsp;&emsp;以適毘舍離&emsp;&emsp;塵塗立門屋

&emsp;&emsp;則向阿難說&emsp;&emsp;母．養母．理趣

&emsp;&emsp;請求可得否&emsp;&emsp;百歲．新出家

&emsp;&emsp;無比丘．二法&emsp;&emsp;自恣及敬法

&emsp;&emsp;二年．不罵詈&emsp;&emsp;障閉．行八法

<sup><font color="green">「障閉」云云，原本 ovāden' aṭṭha te，依暹羅本 ovato ca aṭṭha 譯之。</font></sup>

&emsp;&emsp;行之盡形壽&emsp;&emsp;即受具足戒

&emsp;&emsp;千年五百年&emsp;&emsp;譬喻來夜盜

&emsp;&emsp;生白黴莤黴&emsp;&emsp;如是正法減

&emsp;&emsp;設堤等譬喻&emsp;&emsp;如此正法住

<sup><font color="green">「譬喻」，原本 yya pā eva，依暹羅本 yy' upamāhi 譯之。</font></sup>

&emsp;&emsp;具足戒．尊者&emsp;&emsp;隨長幼．不為

&emsp;&emsp;何況．共．不共&emsp;&emsp;乃至於教誡

&emsp;&emsp;波羅提木叉&emsp;&emsp;誰．住房．不知

&emsp;&emsp;教．不懺悔者&emsp;&emsp;以及諸比丘

&emsp;&emsp;諸比丘受納&emsp;&emsp;諸尼納受．教

&emsp;&emsp;羯磨．比丘．忿&emsp;&emsp;諸比丘尼教

&emsp;&emsp;訴訟乃制立&emsp;&emsp;蓮華色．舍城

&emsp;&emsp;污水．不禮．身&emsp;&emsp;腿．生支．粗語

&emsp;&emsp;交．六群．不禮&emsp;&emsp;罪．比丘尼同

&emsp;&emsp;遮．教誡．可．去&emsp;&emsp;愚人及無事

&emsp;&emsp;完成與教誡&emsp;&emsp;五人僧．二三

&emsp;&emsp;不行．並愚人&emsp;&emsp;病人．遠行者

&emsp;&emsp;於阿蘭若者&emsp;&emsp;不說．不果．往

&emsp;&emsp;長．竹．及皮．白&emsp;&emsp;布．條褶．朱羅

&emsp;&emsp;條褶．絲．條褶&emsp;&emsp;牛脛骨．顎骨

&emsp;&emsp;手背．足．腿．面&emsp;&emsp;齒齦．塗．摩擦

<sup><font color="green">「足」，原本 pari tathā，依暹羅本 padaṁ tathā 譯之。</font></sup>

&emsp;&emsp;粉飾．彩．塗肢&emsp;&emsp;塗面以及二

&emsp;&emsp;刺青及黥面&emsp;&emsp;窗．門口．舞蹈

&emsp;&emsp;淫女與酒鋪&emsp;&emsp;肉肆及市肆

&emsp;&emsp;金融與商賈&emsp;&emsp;蓄奴．賤．僕．婢

&emsp;&emsp;蓄婢與畜類&emsp;&emsp;蔬菜．持氈布

&emsp;&emsp;青．黃．紅．茜色&emsp;&emsp;黑衣．紅藍色

&emsp;&emsp;以及落葉色&emsp;&emsp;不用斷片．長

&emsp;&emsp;華以及蛇首&emsp;&emsp;襯衣．樹皮衣

<sup><font color="green">「蛇首」，原本pala，依暹羅本 phala 改為 phaṇa 譯之。</font></sup>

&emsp;&emsp;著以上之衣&emsp;&emsp;或為比丘尼

&emsp;&emsp;或式叉摩那&emsp;&emsp;及沙彌尼死

&emsp;&emsp;以讓資具者&emsp;&emsp;比丘尼為主

&emsp;&emsp;比丘及沙彌&emsp;&emsp;以至優婆塞

&emsp;&emsp;乃至優婆夷&emsp;&emsp;讓其他資具

&emsp;&emsp;以比丘為主&emsp;&emsp;摩羅女．胎兒

&emsp;&emsp;鉢底．男根．食&emsp;&emsp;過多．越更多

&emsp;&emsp;蓄藏之飲食&emsp;&emsp;如同諸比丘

&emsp;&emsp;比丘尼亦然&emsp;&emsp;臥坐具．月忌

&emsp;&emsp;塗．衣．切．時常&emsp;&emsp;無相．及少相

<sup><font color="green">「無相」，原本 aniṁittādi，依暹羅本 animittā pi 譯之。</font></sup>

&emsp;&emsp;以及無月水&emsp;&emsp;常月水．恆布

&emsp;&emsp;漏水及長崛&emsp;&emsp;黃門女．兩邊

&emsp;&emsp;壞根．有二根&emsp;&emsp;無相至二根

&emsp;&emsp;由此以下癩&emsp;&emsp;癰．白癩．肺病

&emsp;&emsp;癲病及人．女&emsp;&emsp;自在．無負債

&emsp;&emsp;非王臣．許可&emsp;&emsp;二十歲．圓滿

&emsp;&emsp;何名．和尚尼&emsp;&emsp;問二十四障

&emsp;&emsp;後授具足戒&emsp;&emsp;困惑．未教誡

&emsp;&emsp;僧伽．選和尚&emsp;&emsp;乃至僧伽梨

&emsp;&emsp;與鬱多羅僧&emsp;&emsp;安陀會．肩衣

&emsp;&emsp;沐浴衣．後遣&emsp;&emsp;愚癡．不當選

&emsp;&emsp;相伴與請求&emsp;&emsp;以至問障法

&emsp;&emsp;一分具足戒&emsp;&emsp;比丘眾．時季

&emsp;&emsp;影．日分．法式&emsp;&emsp;三依．八非事

&emsp;&emsp;時．一切處．八&emsp;&emsp;諸尼不自恣

&emsp;&emsp;比丘眾．喧擾&emsp;&emsp;食前．非時．擾

&emsp;&emsp;布薩與自恣&emsp;&emsp;互語及教誡

&emsp;&emsp;許可．難．憶念&emsp;&emsp;大仙所禁止

&emsp;&emsp;比丘．比丘尼&emsp;&emsp;大仙之聽許

&emsp;&emsp;乘車及病．牽&emsp;&emsp;車乘之搖動

&emsp;&emsp;半迦尸．比丘&emsp;&emsp;叉摩那．沙彌

&emsp;&emsp;沙彌尼．愚女&emsp;&emsp;乃至阿蘭若

&emsp;&emsp;信士之小屋&emsp;&emsp;住房．營造窄

&emsp;&emsp;懷胎．獨．同屋&emsp;&emsp;敬法．棄及歸

&emsp;&emsp;禮．髮爪．療瘡&emsp;&emsp;及結跏趺坐

&emsp;&emsp;病女．及大便&emsp;&emsp;細麵與香氣

&emsp;&emsp;暖房及逆流&emsp;&emsp;非渡處．男人

&emsp;&emsp;請求瞿曇彌&emsp;&emsp;阿難如理慮

&emsp;&emsp;勝者之所教&emsp;&emsp;出家有四眾

&emsp;&emsp;乃至生厭離&emsp;&emsp;為增長[20]正法

<sup><font color="green">「增長」，原本 buddhiyā，依暹羅本 vuḍḍhiyā 譯之。</font></sup>

&emsp;&emsp;敬請佛如來&emsp;&emsp;以示病苦藥

&emsp;&emsp;如此知正法&emsp;&emsp;餘之女亦是

&emsp;&emsp;所至[21]不滅處&emsp;&emsp;至者則無憂

<sup><font color="green">「至」，原本 tāyanti，依暹羅本 tā yanti 譯之。</font></sup>