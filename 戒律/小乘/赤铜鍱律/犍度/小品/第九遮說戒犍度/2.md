# 诵品二

## 四

### （一）

時，具壽優波離詣世尊住處。詣已，敬禮世尊而坐於一面。於一面坐已，具壽優波離白世尊：「欲自取事之比丘，具足幾何者，可自取事耶？」

「優波離！欲自取事之比丘，若具足五分者，可自取事。優波離！欲自取事之比丘，應如是觀察：『我欲自取事，此自取事是時？非時否？』優波離！若比丘觀察時，知：『自取事，此乃非時，非時也。』優波離！不可自取事。優波離！若比丘觀察時，如此知：『自取事，乃是時，而非非時。』優波離！彼比丘更應觀察：『我欲自取事，自取事是時耶？非時耶？』優波離！若比丘觀察時，如此知：『自取事不實而非實。』優波離！不可自取事。優波離！若比丘觀察時，如此知：『自取事實而非不實。』優波離！彼比丘更應觀察：『我欲自取事，自取事有利益耶？無利益耶？』優波離！若比丘觀察時，如此知：『自取事無利益而非有利益。』優波離！不可自取事。優波離！若比丘觀察時，如此知：『自取事有利益，非無利益。』優波離！彼比丘更應觀察：『我自取事，得如法如律同見相親之諸比丘為我朋黨否？』優波離！若比丘觀察時，如此知：『我自取事，不得如法如律同見相親之諸比丘為我朋黨。』優波離！不可自取事。優波離！若比丘觀察時，如此知：『我自取事，得如法如律同見相親之諸比丘為我朋黨。』優波離！彼比丘更應觀察：『我自取事，因此，僧伽生起訴訟、鬥諍、爭論、諍議，破僧伽，僧伽蒙塵垢，令僧伽別住，令僧伽別異耶？』優波離！若比丘觀察時，如此知：『我自取事，因此，僧伽生起訴訟……令僧伽別異。』優波離！不可自取事。優波離！若比丘觀察時，如此知：『我自取事，因此，僧伽不生起訴訟……不令僧伽別異。』優波離！可自取事。

優波離！如此具足五分而自取事者，其後不生追悔。」

<br>

## 五

### （一）

「詰難比丘若欲詰難他人，於內觀察幾何之法後可詰難他人耶？」

「優波離！詰難比丘若欲詰難他人，於內觀察五法後可詰難他人。優波離！詰難比丘若欲詰難他人，應如是觀察：『我身行清淨耶？具足清淨、無瑕、無過之身行耶？我有此法否？』優波離！若比丘身行不清淨，不具足清淨、無瑕、無過之身行者，有人將言彼，曰：『具壽！若願，且學身行！』優波離！又，詰難比丘若欲詰難他人，應如是觀察：『我語行清淨耶？具足清淨、無瑕、無過之語行耶？我有此法否？』優波離！若比丘語行不清淨，不具足清淨、無瑕、無過之語行者，有人將言彼，曰：『具壽！若願，且學語行！』優波離！又，詰難比丘若欲詰難他人者，應如是觀察：『我於同梵行者，修無礙之慈心耶？我有此法否？』優波離！若比丘於同梵行者，未修無礙之慈心者，有人將言彼，曰：『具壽！若願，且於同梵行者修慈心！』優波離！又，詰難比丘若欲詰難他人者，應如是觀察：『我多聞、持所聞而積所聞否？於初善、中善、後善，具足義理文句，讚歎純一清淨圓滿梵行，多聞持法，以憶語，以觀意，以見而善通達耶？我有此法否？』優波離！若比丘非多聞而持所聞……非多聞、持，非以憶語，非以觀意，非以見而善通達者，有人將言彼，曰：『具壽！若願，且習阿含！』優波離！又，詰難比丘若欲詰難他人者，應如是觀察：『我善審知、善分別、善轉、善依經文、善決擇兩部波羅提木叉否？我有此法否？』優波離！若比丘非善審知、善分別……善決擇兩部波羅提木叉者，被問：『友！此，世尊說於何處耶？』而不能答者，有人將言彼，曰：『具壽！若願，且習律！』優波離！詰難比丘若欲詰難他人，於內觀察如此五法後可難詰他人。」

### （二）

「詰難比丘若欲詰難他人，於內修幾何之法後可詰難他人耶？」

「優波離！詰難比丘若欲難詰他人，於內修五法後可詰難他人。〔謂：〕『我以時說而不以非時，以實說而不以非實，以柔軟說而不以粗暴，以有利益說而不以無利益，有慈心而說，不以瞋心。』優波離！詰難比丘若欲詰難他人，於內修如此五法後可詰難他人。」

### （三）

「世尊！於非法詰難比丘，應以幾何之相令追悔耶？」

「優波離！於非法詰難比丘，應以五相令追悔。〔謂：〕『具壽！汝以非時詰難而非以時，應追悔。汝以不實詰難而非以實，應追悔。汝以粗暴詰難而非以柔軟……以無利益詰難而非以有利益……有瞋心詰難而非以慈心，應追悔。』優波離！於非法詰難比丘，應以如此五相令追悔。此故如何？為不令他比丘思惟以不實被詰難。」

### （四）

「世尊！於非法被詰難比丘，應以幾何之相令勿追悔耶？」

「優波離！於非法被詰難比丘，以五相令勿追悔。〔謂：〕『具壽！以非時被詰難而非時，勿追悔……有瞋心詰難而非以慈心，勿追悔。』優波離！於非法被詰難比丘，以如此五相當令勿追悔。」

### （五）

「世尊！於如法詰難比丘，應以幾何之相令勿追悔耶？」

「優波離！於如法詰難比丘，應以五相令勿追悔。〔謂：〕『具壽！汝以時詰難而非以非時，勿追悔……有慈心詰難而非有瞋心，勿追悔。』優波離！於如法詰難比丘，以如此五相，當令勿追悔。此故如何？為令他比丘思惟以實而被詰難。」

### （六）

「世尊！於如法被詰難比丘，應以幾何之相令追悔耶？」

「優波離！於如法被詰難比丘，應以五相令追悔。〔謂：〕『具壽！被以時詰難而非以非時，應追悔……被有慈心詰難而非有瞋心，應追悔。』優波離！於如法被詰難比丘，應以如此五相令追悔。」

### （七）

「詰難比丘若欲詰難他人，於內以幾何之法作意後，可詰難他人耶？」

「優波離！詰難比丘若欲詰難他人，於內以五法作意後，可詰難他人。〔謂：〕有慈悲、尋覓利益、有哀愍、超越罪、尊重律也。優波離！詰難比丘若欲詰難他人，於內以如此五法作意後，可詰難他人。」

「被詰難比丘應住幾何之法耶？」

「優波離！被詰難比丘應住二法，〔謂：〕真實及無忿也。」

———誦品二終———

# 摄颂

此犍度有三十事。攝頌曰：

&emsp;&emsp;於布薩之時&emsp;&emsp;惡比丘不去

&emsp;&emsp;目犍連遮遣&emsp;&emsp;彈指．聖者教

&emsp;&emsp;趨向及漸學&emsp;&emsp;常法．不踰越

&emsp;&emsp;僧伽．舉死屍&emsp;&emsp;諸河棄名．河

&emsp;&emsp;般涅槃．一味&emsp;&emsp;解脫．多．法律

&emsp;&emsp;乃眾生．八輩&emsp;&emsp;海喻誦教德

&emsp;&emsp;於布薩說戒&emsp;&emsp;人皆不知我

&emsp;&emsp;不先．忿怒之&emsp;&emsp;一．二．三．四．五

&emsp;&emsp;六．七．八．九．十&emsp;&emsp;乃至戒．行．見

&emsp;&emsp;及命等四分&emsp;&emsp;波羅夷．僧殘

<sup><font color="green">「四分」，原本 catusāvake，依暹羅本 catubhāgike 譯之。</font></sup>

&emsp;&emsp;乃至波逸提&emsp;&emsp;波羅提舍尼

&emsp;&emsp;惡作等五分&emsp;&emsp;戒．行壞不作

&emsp;&emsp;作．六分．隨應&emsp;&emsp;波羅夷．僧殘

&emsp;&emsp;蘭遮．波逸提&emsp;&emsp;波羅提舍尼

&emsp;&emsp;惡作及惡說&emsp;&emsp;壞戒．壞見命

&emsp;&emsp;八作．不作．戒&emsp;&emsp;行．見．不作．作

&emsp;&emsp;乃至作不作&emsp;&emsp;此依如實理

&emsp;&emsp;以說為九種&emsp;&emsp;波羅夷．未了

&emsp;&emsp;捨戒及隨順&emsp;&emsp;違逆．違逆說

&emsp;&emsp;壞戒．行壞見&emsp;&emsp;以至見聞疑

&emsp;&emsp;十種應知此&emsp;&emsp;比丘觀比丘

&emsp;&emsp;觀之告他人&emsp;&emsp;以清淨而說

&emsp;&emsp;以遮止說戒&emsp;&emsp;有障礙則散

&emsp;&emsp;王．賊．火．水．人&emsp;&emsp;非人．猛獸．蛇

&emsp;&emsp;命乃至梵行&emsp;&emsp;十隨一．其處

&emsp;&emsp;及其他住處&emsp;&emsp;如法與非法

&emsp;&emsp;如是道而知&emsp;&emsp;時．實．得益．有

&emsp;&emsp;身．語．慈．多聞&emsp;&emsp;真實．兩戒本

&emsp;&emsp;以時．實．柔軟&emsp;&emsp;利益．慈詰難

&emsp;&emsp;依非法．追悔&emsp;&emsp;應以如此除

<sup><font color="green">「依非法」云云，原本 vippaṭisārādhammena tathā vācā vinodaye，依暹羅本 vippaṭisārīadhammena tathāpi vinodaye 譯之。</font></sup>

&emsp;&emsp;如法詰難者&emsp;&emsp;如法被詰難

&emsp;&emsp;免除其追悔&emsp;&emsp;慈悲．利．哀愍

&emsp;&emsp;超越及尊重&emsp;&emsp;佛說詰難道

&emsp;&emsp;於被詰難人&emsp;&emsp;真實且無恨

&emsp;&emsp;應有此法性