## 善见毗婆沙律卷第十八

迦絺那衣犍度问曰。几人得受迦絺那衣。下至五人前安居人。得受迦絺那衣。破安居人后安居人不得。异住处不得。若住处不满五人得唤余寺众僧足数受得足数。客比丘不得受。若住处有四比丘。一沙弥安居欲竟。为沙弥受大戒。得足成五人受迦絺那衣。新受戒者亦成受。一比丘四沙弥受戒亦如是。若住处有五比丘若过五。不解受迦絺那衣。得余处请一知法比丘。使羯磨受迦絺那衣。得为羯磨。自不受亦不得衣分。法师问曰。何人得与众僧迦絺那衣。答曰七众衣天人衣。得受作迦絺那衣。若人不解作迦絺那衣来问。比丘应教。若僧伽梨郁多罗僧安陀会。随一一衣。得受作迦絺那衣。十六日明相出。将迦絺那衣裁来与众僧。比丘应语衣主。须针綖染色作衣比丘多少。檀越闻已应供养作衣比丘饮食。为僧受迦絺那衣。应知受衣法用。若衣裁者。应先浣与众多比丘共割裁簪缝治。即日染成点净已应受。若多有人送迦絺那衣。应受一衣。余应分。应羯磨受。僧持迦絺那衣与谁。应与衣坏者。若衣败比丘多败衣比丘中老者与。若无老者。腊数大者与。不得与悭。贪者。佛告诸比丘。当如是持迦絺那衣羯磨法。律中以说。若衣未成。应唤一切比丘共成。不得说道德作留难。唯除病者。法师曰。何以于迦絺那衣。如是殷勤。为诸佛所赞故。往昔有佛。名无莲花。有声闻弟子。名须阇多。作迦絺那衣未成。莲花佛与一万六千比丘围绕。共作迦絺那衣。成已。持衣比丘者。舍己所受持僧伽梨。迦絺那衣我今持。如是三说。三说已即持置体上。偏袒右肩往至上座前。合掌向僧而说。大德。我以法持僧迦絺那衣。愿僧随喜。上座从坐起。偏袒右肩合掌向僧。作如是说。长老。以法持僧迦絺那衣。我随喜。乃至下座亦如是说。非僧受持迦絺那衣。非众受持迦絺那衣。一人持迦絺那衣。僧随喜众随喜。然后成持迦絺那衣。若人持三衣与众僧。持作迦絺那衣。作是言。若持迦絺那衣者。三衣悉属。随施主语悉与受衣人。余众僧不得受。迦絺那衣已摄僧得施。受迦絺那衣者。轻物得分。重物属四方僧。若同布萨界有多住处。不得别受迦絺那衣。应和合一处受一迦絺那衣法。不得缝作。应却刺作。持所有衣者。未作持出界外。界外者。是余寺也。法师曰。受迦絺那衣已。何以出界外。为安乐住故。作不还意者比丘出界外已。见此住处有好房舍。或有知识。作不还意。先失住处。后失功德衣。余文句于律中已说。我亦不作衣。亦不还者。作念已住处及功德衣俱失。作衣时失。所作衣者。住处先失。后失功德衣闻失者。先失功德衣。后失住处。断望者。先失住处后望后望断得所望非望而得者。此文句前后转易。现多文句。无有深义。于律广说。迦絺那衣犍度竟。若行别住人。若有人请。或与人受戒。得停行法事罢还续行。舍行法时当如是言。我今舍波利婆沙。如是三说。若别住摩那埵。当行法时。比丘去都无人。但作意言。若比丘来我当白。六日中都无比丘可白。亦得出罪。若寺中多有比丘来去难白。昼日得舍行法。明相未出。应得四五比丘出界。二掷石外。还受行法白僧。我行摩那埵。若干日以过。余若干日在。若界内有比丘。出至其处应白。若不白失夜。若比丘送。受行法竟。若还者应留一人待明相出为舍行法。共还入寺如前法。满六夜已得出罪。出罪法。于律本已说。故不出。尔时拘睒弥有一住处。有二比丘。一是律师。一修多罗师。时修多罗师。入厕用洗盆竟。不去水覆盆。律师入厕。见洗盆不去水。问修多罗师言。谁入厕不去水覆瓮。修多罗师答言。是我。律师言。汝知罪相不。修多罗师言。我实不知罪相。律师言。汝得突吉罗罪。修多罗师言。若犯突吉罗罪。我应忏悔。律师言。汝故作与不。修多罗师言。不故作。律师言。若不故作者无罪。修多罗师闻律师言无罪。律师还房语弟子言。修多罗师不知犯不知不犯。弟子闻师语已。语修多罗师弟子言。汝师不知犯不犯。弟子闻语已。向师说如是事。修多罗师闻弟子语。语弟子言。此律师先言我无罪。今言我有罪。律师妄语。修多罗师弟子闻师语已。语律师弟子言。汝师犯妄语罪。律师弟子闻语已向师说。如是展转成大斗诤。律师后得修多罗师便。集众举修多罗师罪。为作举罪羯磨。是故律本中说。和合举罪。问曰。佛何以从坐起。以神通力不语诸比丘往舍卫国。答言。佛在众中若为判者。得理者欢喜。不得理者便言。佛朋傥彼部。诽谤佛言随爱嗔。因谤佛故死入地狱。是故佛从坐起去。不为其判。拘睒弥揵度竟。瞻婆揵度无解。相言诤用二毗尼灭。现前毗尼多觅毗尼。忆念毗尼者。为爱尽比丘。下至阿那含人。不为凡夫多觅毗尼者。处处多觅知法比丘判故。名多觅毗尼。摩夷者。是二部波罗提木叉。若行舍罗。非法舍罗多者。收取唱言。明日更行舍罗。于其中间。更觅如法伴党。若上座捉非法舍罗者。行筹者耳语。语言。上座年老。何以捉非法筹。当捉如法筹。七灭诤法竟。比丘尼犍度。何以佛不听女人出家。为敬法故。若度女人出家。正法只得五百岁住。由佛制比丘尼八敬。正法还得千年。法师曰。千年已佛法为都尽也。答曰。不都尽。于千年中得三达智。复千年中得爱尽罗汉。无三达智。复千年中得阿那含。复千年中得斯陀含。复千年中得须陀洹学法。复得五千岁。于五千岁得道。后五千年学而不得道。万岁后经书文字灭尽。但现剃头有袈裟法服而已。比丘尼犍度竟。重物不得分。众僧田园池井。不得卖取余物。唯除换易众僧床席器物。不得分不得卖。唯除换易。眼药筒挑耳篦针綖小刀子户钩钥锡杖小桓铁器杖得分。余作器不得分。唯除斫杨枝斧。除刀子革屣伞具得分。若人布施竹草及土。不得分。若人布施药得分。箱箧不得分。若人布施僧房中所用器物。一切不得分。唯除盛油筒。法犍度竟。

### 大德舍利弗问优波离律污出品

舍利弗问优波离

&emsp;&emsp;几罪以身得&emsp;&emsp;几罪以口得

&emsp;&emsp;覆藏得几罪&emsp;&emsp;相触复有几

优波离以偈答舍利弗

&emsp;&emsp;以身得六罪&emsp;&emsp;口业复有六

&emsp;&emsp;覆藏得三罪&emsp;&emsp;相触得五罪

第二问

&emsp;&emsp;明相出几罪&emsp;&emsp;三唱复有几

&emsp;&emsp;于此几八事&emsp;&emsp;一切聚有几

答曰

&emsp;&emsp;明相出三罪&emsp;&emsp;三唱有二种

&emsp;&emsp;于此一八事&emsp;&emsp;一切聚有一

第三问

&emsp;&emsp;如来分别结&emsp;&emsp;毗尼有几相

&emsp;&emsp;毗尼重有几&emsp;&emsp;复有几粗覆

答曰

&emsp;&emsp;如来分别说&emsp;&emsp;毗尼有二相

&emsp;&emsp;毗尼重有二&emsp;&emsp;覆粗亦有二

第四问

&emsp;&emsp;聚落间几罪&emsp;&emsp;渡江复有几

&emsp;&emsp;啖肉几偷兰&emsp;&emsp;啖肉几突吉

答曰

&emsp;&emsp;聚落间有四&emsp;&emsp;渡江亦有四

&emsp;&emsp;一肉偷兰遮&emsp;&emsp;九肉突吉罗

第五问

&emsp;&emsp;夜语几得罪&emsp;&emsp;昼日复有几

&emsp;&emsp;布施得几罪&emsp;&emsp;受施得几罪

答曰

&emsp;&emsp;夜语有二罪&emsp;&emsp;昼日亦有二

&emsp;&emsp;布施得三罪&emsp;&emsp;受施得四罪

第六问

&emsp;&emsp;几罪对首悔&emsp;&emsp;几罪须羯磨

&emsp;&emsp;作已不可悔&emsp;&emsp;如来分别结

答曰

&emsp;&emsp;五罪可忏悔&emsp;&emsp;第六须羯磨

&emsp;&emsp;一罪不可忏&emsp;&emsp;如来分别结

第七问

&emsp;&emsp;毗尼重有几&emsp;&emsp;佛说身口业

&emsp;&emsp;非时几谷味&emsp;&emsp;几白四羯磨

答曰

&emsp;&emsp;毗尼有二重&emsp;&emsp;身口亦如是

&emsp;&emsp;非时谷一味&emsp;&emsp;一白四羯磨

第八问

&emsp;&emsp;波罗夷有几&emsp;&emsp;几同和合地

&emsp;&emsp;复有几失夜&emsp;&emsp;结二指有几

答曰

&emsp;&emsp;波罗夷有二&emsp;&emsp;和合地有二

&emsp;&emsp;失夜亦有二&emsp;&emsp;结二指有二

第九问

&emsp;&emsp;打身有几种&emsp;&emsp;几种众僧破

&emsp;&emsp;作初罪有几&emsp;&emsp;作白复有几

答曰

&emsp;&emsp;打身有二种&emsp;&emsp;因二破众僧

&emsp;&emsp;作初有二罪&emsp;&emsp;作白亦有二

第十问

&emsp;&emsp;杀生有几罪&emsp;&emsp;重语有几种

&emsp;&emsp;骂詈有几种&emsp;&emsp;行媒有几种

答曰

&emsp;&emsp;杀生有三罪&emsp;&emsp;重语有三罪

&emsp;&emsp;骂詈亦有三&emsp;&emsp;行媒有三罪

第十一问

&emsp;&emsp;几人受具戒&emsp;&emsp;聚作有几罪

&emsp;&emsp;灭摈复有几&emsp;&emsp;一语复有几

答曰

&emsp;&emsp;三人不得受&emsp;&emsp;聚作复有三

&emsp;&emsp;灭摈亦有三&emsp;&emsp;一语亦有二

第十二问

&emsp;&emsp;盗戒有几罪&emsp;&emsp;淫戒复有几

&emsp;&emsp;正断复有几&emsp;&emsp;因弃掷有几

答曰

&emsp;&emsp;盗戒有三罪&emsp;&emsp;淫戒有四罪

&emsp;&emsp;正断亦有三&emsp;&emsp;因弃掷有三

第十三问

&emsp;&emsp;教比丘尼戒&emsp;&emsp;几波夜突吉

&emsp;&emsp;于中几有新&emsp;&emsp;衣有几种衣

答曰

&emsp;&emsp;教尼戒品中&emsp;&emsp;波夜突吉罗

&emsp;&emsp;有四信佛说&emsp;&emsp;与衣二种罪

第十四问

&emsp;&emsp;佛说尼有几&emsp;&emsp;波罗提有几

&emsp;&emsp;食生谷有几&emsp;&emsp;波夜突吉罗

答曰

&emsp;&emsp;佛说比丘尼&emsp;&emsp;波罗提有八

&emsp;&emsp;波夜提突吉&emsp;&emsp;因乞生谷故

第十五问

&emsp;&emsp;行时有几罪&emsp;&emsp;立时有几罪

&emsp;&emsp;坐时有几罪&emsp;&emsp;眠时有几罪

答曰

&emsp;&emsp;行时有四罪&emsp;&emsp;立时有四罪

&emsp;&emsp;坐时有四罪&emsp;&emsp;眠时有四罪

第十六问

&emsp;&emsp;波夜提有几&emsp;&emsp;一切非一种

&emsp;&emsp;非前亦非后&emsp;&emsp;同一时而得

答曰

&emsp;&emsp;波夜提有五&emsp;&emsp;其类非一种

&emsp;&emsp;非前亦非后&emsp;&emsp;一时俱得罪

第十七问

&emsp;&emsp;有几波夜提&emsp;&emsp;一切非一种

&emsp;&emsp;非前亦非后&emsp;&emsp;同一时而得

答曰

&emsp;&emsp;有九波夜提&emsp;&emsp;其类非一种

&emsp;&emsp;非前亦非后&emsp;&emsp;一时俱得罪

第十八问

&emsp;&emsp;有几波夜提&emsp;&emsp;其类非一种

&emsp;&emsp;以身口忏悔&emsp;&emsp;如来分别说

答曰

&emsp;&emsp;有五波夜提&emsp;&emsp;其类非一种

&emsp;&emsp;以口业忏悔&emsp;&emsp;如来分别说

第十九问

&emsp;&emsp;有几波夜提&emsp;&emsp;其类非一种

&emsp;&emsp;几以口业忏&emsp;&emsp;如来分别说

答曰

&emsp;&emsp;有九波夜提&emsp;&emsp;其类非一种

&emsp;&emsp;一以口业忏&emsp;&emsp;如来分别说

第二十问

&emsp;&emsp;有几波夜提&emsp;&emsp;其类非一种

&emsp;&emsp;口语成忏悔&emsp;&emsp;如来分别说

答曰

&emsp;&emsp;有五波夜提&emsp;&emsp;其类非一种

&emsp;&emsp;发语名字忏&emsp;&emsp;如来分别说

第二十一问

&emsp;&emsp;有几波夜提&emsp;&emsp;其类非一种

&emsp;&emsp;聚性成忏悔&emsp;&emsp;如来分别说

答曰

&emsp;&emsp;有九波夜提&emsp;&emsp;其类非一种

&emsp;&emsp;聚性成忏悔&emsp;&emsp;如来分别说

第二十二问

&emsp;&emsp;第三罪有几&emsp;&emsp;因食复有几

&emsp;&emsp;食时得几罪&emsp;&emsp;因食得几罪

答曰

&emsp;&emsp;第三得三罪&emsp;&emsp;因食有六罪

&emsp;&emsp;食时得三罪&emsp;&emsp;因五食得罪

第二十三问

&emsp;&emsp;一切第三过&emsp;&emsp;至处复有几

&emsp;&emsp;复问罪有几&emsp;&emsp;诤事复有几

答曰

&emsp;&emsp;一切第三过&emsp;&emsp;罪至有五处

&emsp;&emsp;善答罪有五&emsp;&emsp;诤事亦有五

第二十四问

&emsp;&emsp;论事复有几&emsp;&emsp;以几法用灭

&emsp;&emsp;有几不得罪&emsp;&emsp;有几处成善

答曰

&emsp;&emsp;论事复有五&emsp;&emsp;以五法用灭

&emsp;&emsp;清净有五种&emsp;&emsp;三处中成善

第二十五问

&emsp;&emsp;身业夜几罪&emsp;&emsp;身业昼几罪

&emsp;&emsp;见时得几罪&emsp;&emsp;乞食得几罪

答曰

&emsp;&emsp;身业夜二罪&emsp;&emsp;身业昼二罪

&emsp;&emsp;见时得一罪&emsp;&emsp;乞食得一罪

第二十六问

&emsp;&emsp;见恩有几种&emsp;&emsp;依人成忏悔

&emsp;&emsp;驱出复有几&emsp;&emsp;善行复有几

答曰

&emsp;&emsp;见恩有八种&emsp;&emsp;依人成忏悔

&emsp;&emsp;驱出说有三&emsp;&emsp;善行四十三

第二十七问

&emsp;&emsp;妄语有几处&emsp;&emsp;七日复有几

&emsp;&emsp;波罗提舍几&emsp;&emsp;发忏悔有几

答曰

&emsp;&emsp;妄语有五处&emsp;&emsp;七日法有二

&emsp;&emsp;十二提舍尼&emsp;&emsp;忏悔复有四

第二十八问

&emsp;&emsp;妄语有几观&emsp;&emsp;布萨有几观

&emsp;&emsp;使者有几观&emsp;&emsp;外道有几法

答曰

&emsp;&emsp;妄语有八观&emsp;&emsp;布萨复有八

&emsp;&emsp;使者亦有八&emsp;&emsp;外道有八法

第二十九问

&emsp;&emsp;受戒有几语&emsp;&emsp;复有几起敬

&emsp;&emsp;几人应豫座&emsp;&emsp;教诫尼有几

答曰

&emsp;&emsp;八语受具戒&emsp;&emsp;起敬亦有八

&emsp;&emsp;豫座复有八&emsp;&emsp;八法教诫尼

第三十问

&emsp;&emsp;几人不应礼&emsp;&emsp;不为作叉手

&emsp;&emsp;有几突吉罗&emsp;&emsp;用衣复有几

答曰

&emsp;&emsp;十人不应礼&emsp;&emsp;不为作叉手

&emsp;&emsp;有十突吉罗&emsp;&emsp;用衣复有十

第三十一问

&emsp;&emsp;有几作不善&emsp;&emsp;如来分别说

&emsp;&emsp;于瞻婆律中&emsp;&emsp;一切不善作

答曰

&emsp;&emsp;十二作不善&emsp;&emsp;如来分别说

&emsp;&emsp;于瞻婆律中&emsp;&emsp;一切不善作

第三十二问

&emsp;&emsp;随大德所问&emsp;&emsp;我亦随意答

&emsp;&emsp;问问中即答&emsp;&emsp;无有一狐疑

一者身得。二者口得。三者身口得。四者身心得。五者心口得。六者身口心得

身业得六罪者。淫怒为初。口业得六罪者。虚诳妄语为初。

覆藏得三罪者。一者比丘尼覆藏重罪。得波罗夷。二者比丘覆藏他重罪。得波夜提。三者比丘自覆藏重罪。得突吉罗。是名覆藏得三罪。

相触得五罪者。一者比丘尼摩触波罗夷二者比丘摩触僧残。三者比丘以身触女人衣得偷兰遮。四者比丘以衣触女人衣。得突吉罗。五者比丘指挃他比丘波夜提。是名五罪。

明相出得三罪者。一夜六夜七夜十夜过一月明相出。尼萨耆波夜提。比丘尼独宿明相出僧残。比丘自覆罪明相出突吉罗。是名明相出得三罪。三唱二种。一者比丘。二者比丘尼。当说戒时三唱。有罪不发露。得突吉罗。是名三唱二罪。于律中具八事成罪者。比丘尼波罗夷。是一切聚有一者。戒序中说。忆有罪应发露。发露者。五篇戒也。故言聚有一。如来分别说者。分别戒相轻重。毗尼有二重者。身口是。毗尼重有二者。波罗夷僧残是也。覆粗亦有二者。一波罗夷。一僧残。

聚落间有四者。一比丘与比丘尼共期行。比丘初去时突吉罗。至聚落境界。比丘得波夜提罪。一脚在内一脚在外。比丘尼得偷兰遮。二脚尽入僧残。是名聚落间四罪。度江有四罪者。比丘与比丘尼共期船行。初去时比丘得突吉罗。上船比丘得波夜提。比丘尼一脚上岸。得偷兰遮。二脚俱上得僧残。是名度江四罪。一肉偷兰遮者。即是人肉九肉突吉罗。象马狗等肉。夜语有二罪者。若比丘尼。共男子入闇室屏处耳语。得波夜提。若比丘尼。共男子一处去二肘外。得突吉罗。是名夜语二罪。

昼日亦有二者。比丘尼共男子屏处。若二肘半内得波夜提。二肘半外。得突吉罗。是名昼日二罪。布施得三罪者。比丘有杀心。布施毒药杀人。得波罗夷罪。杀非人得偷兰遮罪。杀畜生得波夜提罪。是名布施三罪。受施得四罪者。女人以手施与。比丘捉得僧残。女人以淫欲施比丘。得波罗夷。非亲里比丘尼施衣。得尼萨耆波夜提。若比丘尼染污心。知染心男子受食。得偷兰遮。是名受施得四罪。五罪可忏悔者。僧残偷兰遮。波夜提。波罗提提舍尼。突吉罗恶说。是名五罪可忏悔。第六须羯磨者。僧伽婆尸沙。一罪不可忏者。波罗夷是也。毗尼有二重者。一波罗夷。二僧残。身口亦如是者。结戒不过身口。非时谷一味者。稣毗盐以谷作。得非时服。是名谷一味。一白四羯磨者。差教诫比丘尼是。波罗夷有二者。一比丘二比丘尼是也。和合地有二者。一身和合。二法和合。失夜亦有二者。一行波利婆沙。二行摩那埵是也。结二指有二者。一比丘尼洗净。二头发长。不得过二指。打身得二罪者。比丘尼打身得突吉罗。啼得波夜提是。因二破众僧有。一羯磨。二捉舍罗是。初作有二罪者。一比丘作初罪。二比丘尼作初罪是。作白亦有二者。一白羯磨二单白。杀生有三罪者。人得波罗夷。非人偷兰遮。畜生波夜提。语重有三罪者。教偷教死向人说得圣利法。是名语有三重。骂詈亦有三者。若欲心骂女根谷道二僧残。骂余身分。得突吉罗。是名三罪。行媒有三罪者。受语时得突吉罗。往说偷兰遮。还报得僧残。是名三罪。三人不得受者。一远不闻。二身分不具足。三根不具足。衣钵不具足。身分所摄。十三难人。是根不具足所摄。聚作复有三者。一别众。二白不成就。三羯磨不成就。是名三。灭摈亦有三者。一比丘尼以身谤人。如慈地比丘尼。二沙弥坏沙弥。就他谷道行淫。三言行淫欲法不障道者。是名灭摈三罪。一语亦有三者。一羯磨三人一时得戒。是名三。盗戒有三罪者。五钱波罗夷。四钱偷兰遮。三钱乃至一钱突吉罗。是名盗三罪。淫戒有四罪者。一女根波罗夷。死女半坏偷兰遮。不触四边突吉罗。比丘尼以物作根自内根中。得波夜提。是名四罪。正断亦有三者。一断人命波罗夷。二断草木波夜提。三自截男根偷兰遮。是名三因。弃掷有三者。有杀心弃掷毒药。若人得死波罗夷。非人死偷兰遮。畜生死得波夜提。是名三弃掷。复有三。比丘弃掷精僧残弃掷大小便生草上。得波夜提。水中净地。得突吉罗。涕唾亦如是。是名弃掷三。波夜提突吉罗者。教诫比丘尼至日没。得波夜提先说法后说八敬。得突吉罗。有四信佛说者。一房舍。二戒。三如法作。四不如法作。是名四。与衣二种罪者。与非亲里具足比丘尼衣。得波夜提。与不具足戒比丘尼衣。得突吉罗。不具足戒者从比丘尼白四羯磨未从大僧白四羯磨。是名与衣二。波罗提有八者。比丘尼波罗提提舍尼是。波夜提突吉罗者。比丘尼乞生谷。得波夜提。食时突吉罗。行时有四罪者。比丘与女人共期。初去时得突吉罗。至村得波夜提。比丘尼独行去时。得偷兰遮。至村得僧残立时有四罪者。比丘尼共男子立在屏处。得波夜提。申手外得突吉罗。若比丘尼。明相欲出不随伴去。住离申手内偷兰遮。申手外得僧残。坐眠亦如是。波夜提有五者。酥油蜜石蜜脂。五器各受过七日服。得五波夜提罪。其类非一种者酥蜜等也。非前亦非后者。取聚置一处。并服一时。俱得罪。有九波夜提者。乞九种美食。一乳。二酪。三生酥。四熟酥。五油六蜜七石蜜。八肉。九鱼。是名九种。其类非一种各异也。非前亦非后者。因食时俱得罪。一时食也。有五波夜提者。其五波夜提。其类非一种。以口业忏悔。一时忏悔得灭。有九波夜提者。乞九种美食。得九波夜提罪。其类非一种者。酥油鱼肉相异。一以口业忏者。九波夜提罪。一语忏便得灭也。有五波夜提者。发语名字忏者列罪名而忏悔。有九波夜提者。取姓成忏悔者列罪名而忏。第三得三罪者。随举比丘尼三谏不舍波罗夷。比丘被僧三谏不舍僧残。比丘比丘尼恶见。三谏不舍波夜提。因食得六罪者。云何得六罪。一为饮食故。自称得过人法。二为饮食故行媒。三为饮食故言。若人住此寺者得道果。不自道名字故。得偷兰遮。四为饮食故。无病乞食。五为饮食故。比丘尼无病乞食。犯波罗提提舍尼。六为饮食故。比丘无病乞饭。得突吉罗罪。是名因食得六罪。食时得三罪者。比丘食人肉偷兰遮。象马龙狗等肉突吉罗罪。比丘尼食蒜得波夜提罪。是名食时三罪。因五食得罪者。比丘尼知男子染污心。从乞得人肉得蒜。得美食象马肉。受染污心男子食僧残。啖人肉偷兰遮。啖蒜波夜提。乞美食波罗提提舍尼。象马等肉突吉罗。是名因五食得罪。一切第三过者。比丘尼随举。初谏不舍突吉罗。一羯磨不舍偷兰遮。三羯磨不舍波罗夷。是名三谏三罪。罪至有五处者。比丘随举白不舍突吉罗。一羯磨不舍偷兰遮。三羯磨不舍波罗夷。若欲破僧三谏不舍僧残。恶见三谏不舍波夜提。是名五罪。善答罪有五者。比丘比丘尼式叉摩尼沙弥沙弥尼。五众具有三谏不舍罪。诤事亦有五者。五众俱有四诤。论事复有五者。论五众诤事。以五法用灭者。五众灭五众诤事。清净有五种者。五众犯罪忏悔得清净。三处中成善者。僧处众处白衣三处无诤。是名善也。身业夜二罪者。比丘尼与男子共业夜入屋。申手内波夜提。申手外突吉罗。身业昼二罪者。比丘尼昼日与男子共屏处。申手内波夜提。申手外突吉罗。见时得一罪者。比丘故看女根。得突吉罗罪。乞食得一罪者。比丘无病。不得为身乞食。得突吉罗。见恩有八种者。于拘睒弥犍度已说。依人成忏悔者。五众悔罪。要因人得悔。驱出说有三者。一覆藏。二未忏悔。三恶见。善行四十三者。摈人行四十三法得入众。不行此法不得入众。妄语有五处者。波罗夷僧残偷兰遮波夜提突吉罗。七日法有二者。七日药受七日法出界外。是名二。十二提舍尼者。比丘尼八波罗提提舍尼。比丘四波罗提提舍尼。合十二。忏悔复有四者。提婆达多遣人害佛。供养阿[少/兔]留陀。优婆夷离车子。众僧为作覆钵羯磨。沙婆伽比丘此四种人就佛忏悔。妄语有八观者。发心欲妄发口成妄语。妄语竟知是妄语。隐藏所知妄道余事。前人知解邪心。是名观也。布萨复有八者。八戒也。使者亦有八者。调达以非法欲破僧。僧差具八德人往说。调达所作。非佛法僧。是调达所作也。外道有八法者。外道欲出家。行波利婆沙八法者。不往五不应行处。闻赞佛法僧欢喜。八语受具戒者。比丘尼白四羯磨。比丘白四羯磨。起敬亦有八者。比丘尼八敬法也。豫座复有八者。大众集时。上座八人次第坐。余者随坐。八法教诫尼者。比丘有八德。堪教诫比丘尼。十人不应礼。比丘尼。式叉摩那尼。沙弥。沙弥尼。优婆塞。优婆夷犯戒人。眠人。食人。大小便嚼杨枝人。十人不为作者如前。十种人不得作叉手。有十突吉罗者。若为上十种人。作礼及叉手。得突吉罗。用衣复有十者。十种衣听着。十二作不善者。白不善。非法别众。非法和合众。法别众。白羯磨中有四非法。白二羯磨中有四非法。白四羯磨中有四非法三四合十二非法。