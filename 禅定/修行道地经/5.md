## 修行道地经卷第五

### 行空品第二十一

&nbsp;&nbsp;&nbsp;&nbsp;各自名人物&nbsp;&nbsp;&nbsp;&nbsp;悉知其本号

&nbsp;&nbsp;&nbsp;&nbsp;晓众生微苦&nbsp;&nbsp;&nbsp;&nbsp;如莲花根丝

&nbsp;&nbsp;&nbsp;&nbsp;以审谛观故&nbsp;&nbsp;&nbsp;&nbsp;无有吾我想

&nbsp;&nbsp;&nbsp;&nbsp;人上不计身&nbsp;&nbsp;&nbsp;&nbsp;愿礼无著尊

&nbsp;&nbsp;&nbsp;&nbsp;其光照于世&nbsp;&nbsp;&nbsp;&nbsp;如炬明冥室

&nbsp;&nbsp;&nbsp;&nbsp;厥心之所睹&nbsp;&nbsp;&nbsp;&nbsp;一切无固要

&nbsp;&nbsp;&nbsp;&nbsp;我归命彼觉&nbsp;&nbsp;&nbsp;&nbsp;其心行平等

&nbsp;&nbsp;&nbsp;&nbsp;察诸天及人&nbsp;&nbsp;&nbsp;&nbsp;普见如空无


设修行者有吾我想。而不入空则自克责。吾衰无利用心挂碍。不顺空慧乐吾我想。忧戚自勉诱心至空。或诫其志诱之向之。因至本无三界皆空。万物无常有是计者。谏进其心令不放逸。于是颂曰。

&nbsp;&nbsp;&nbsp;&nbsp;其不解空有我想&nbsp;&nbsp;&nbsp;&nbsp;志则动起如树摇

&nbsp;&nbsp;&nbsp;&nbsp;劝诱厥心向空无&nbsp;&nbsp;&nbsp;&nbsp;不久当获至本净


譬如国王而有俳儿。其俳母终持服在家。王欲闻说使人召之。王欲相见。俳自念言。吾有亲老。适见背弃。今王严急。若不往者。当夺我命。或见诛罚。母虽寿终。无他基业。宜当应之。不违尊命。阳作俳戏得王欢心。强自伏意制于哀戚。不复念母则自庄严。和悦被服便往奉现。外阳嘲说令王欢喜。退自思念遭于母丧。心中悲戚如火烧草。呜呼痛哉何忍当笑。适罹重丧窃畏国王。即制哀心如水浇火。遂复俳戏稍忘诸忧。戏笑益盛令王踊跃。其修行者亦当如是。诱进道心使解空无除吾我想。因是习行遂入真空。于是颂曰。

&nbsp;&nbsp;&nbsp;&nbsp;譬如王有俳&nbsp;&nbsp;&nbsp;&nbsp;身遭重忧丧

&nbsp;&nbsp;&nbsp;&nbsp;阳笑除忧戚&nbsp;&nbsp;&nbsp;&nbsp;心遂欢喜悦

&nbsp;&nbsp;&nbsp;&nbsp;修行亦如是&nbsp;&nbsp;&nbsp;&nbsp;稍诱心向空

&nbsp;&nbsp;&nbsp;&nbsp;照耀近慧明&nbsp;&nbsp;&nbsp;&nbsp;志定不动转


是故行者当顺空教。设诫其心或中乱者。起吾我想则自思惟。譬如有人合集草木。以用作筏欲渡广河。其水急暴漂而坏筏。吾诱进心从来积日。勤苦叵言乱志卒起。违其专精有吾我想。于是颂曰。

&nbsp;&nbsp;&nbsp;&nbsp;譬如合集草木筏&nbsp;&nbsp;&nbsp;&nbsp;山川江河漂之坏

&nbsp;&nbsp;&nbsp;&nbsp;爱欲之河急如是&nbsp;&nbsp;&nbsp;&nbsp;意念于寂则向空


譬如夏月热燋草木。得霖雨时便复茂生五谷丰盛。吾思惟空则无吾我。设不思惟便兴身想。于是颂曰。

&nbsp;&nbsp;&nbsp;&nbsp;譬如于彼霖雨时&nbsp;&nbsp;&nbsp;&nbsp;诸枯草木悉茂生

&nbsp;&nbsp;&nbsp;&nbsp;设使修行思惟空&nbsp;&nbsp;&nbsp;&nbsp;则捐吾我无想念


修行自念。吾所以坐。欲求灭度。实事叵求。设有我者可方求之。而我本空无有吾我。今欲分别身之本无。我何所是宁有身乎。于是颂曰。

&nbsp;&nbsp;&nbsp;&nbsp;其处我想解乃觉&nbsp;&nbsp;&nbsp;&nbsp;常谛观之为本无

&nbsp;&nbsp;&nbsp;&nbsp;设使随俗不自了&nbsp;&nbsp;&nbsp;&nbsp;若如冥中追于盲


其修行者退自思惟。有身成我。衣食供养有余与他。是为吾我计本悉空。假使有难。先自将护然后救他。若舍身已复有余患。则当追护人一切贪。皆由身兴无复他讨。是故知之身为吾我。于是颂曰。

&nbsp;&nbsp;&nbsp;&nbsp;诸贪财色皆为身&nbsp;&nbsp;&nbsp;&nbsp;设有恐难先自护

&nbsp;&nbsp;&nbsp;&nbsp;永不顾人唯慕己&nbsp;&nbsp;&nbsp;&nbsp;是故俗人为吾我


修行自念。当观身本。六事合成。何谓为六。一曰地。二曰水。三曰火。四曰风。五曰空。六曰神。何谓为地。地有二事。内地外地。于是颂曰。

&nbsp;&nbsp;&nbsp;&nbsp;地水火风空&nbsp;&nbsp;&nbsp;&nbsp;魂神合为六

&nbsp;&nbsp;&nbsp;&nbsp;身六外亦六&nbsp;&nbsp;&nbsp;&nbsp;佛以圣智演


何谓身地。身中坚者发毛爪齿。垢浊骨肉皮革筋连。五脏肠胃屎秽不净。诸所坚者是谓身地。于是颂曰。

&nbsp;&nbsp;&nbsp;&nbsp;人身积之若干种&nbsp;&nbsp;&nbsp;&nbsp;发毛爪齿骨皮肉

&nbsp;&nbsp;&nbsp;&nbsp;及余体中诸所坚&nbsp;&nbsp;&nbsp;&nbsp;是则谓为内身地


彼修行者便自念言。吾观内地是我身不。神为着之与内合乎。身合为异吾我别乎。当观剃头。下须发时。着于目前。一一分发。百反心察何所吾我。设一毛我安置余者。若毛悉是。斯亦非应为若干身。又除须发从小至长亦难计量。若持着火烧其发时身便当亡。发从四生。一曰因缘。二曰尘劳。三曰爱欲。四曰饮食。计是非身则无吾我。须发众缘合我适有。一发堕地。设投于火。若捐在厕以足蹈之于身无患。在于头上亦无所益。以是观之。在头在地。等而无异。于是颂曰。

&nbsp;&nbsp;&nbsp;&nbsp;头上虽多发&nbsp;&nbsp;&nbsp;&nbsp;增减亦无异

&nbsp;&nbsp;&nbsp;&nbsp;设除及与在&nbsp;&nbsp;&nbsp;&nbsp;亦不以为忧

&nbsp;&nbsp;&nbsp;&nbsp;谛观察是已&nbsp;&nbsp;&nbsp;&nbsp;则无有吾我

&nbsp;&nbsp;&nbsp;&nbsp;是故分别了&nbsp;&nbsp;&nbsp;&nbsp;各各无有身


假使彼发为吾我者。如截葱蕜后则复生。以是计之。当复有我。所以者何。其葱蕜者。自毁自生。一切皆空非吾无我。假使须发与神合者。如水乳合犹尚可别。设使须发有吾我者。初在胎中受形识时都无发毛。尔时吾我为在何许。后因缘生。以是知之。发无吾我。发生不生。若除若在计无有身。以是观之。草苗及发一无有异。于是颂曰。

&nbsp;&nbsp;&nbsp;&nbsp;假使须发有吾我&nbsp;&nbsp;&nbsp;&nbsp;便当可见如葱蕜

&nbsp;&nbsp;&nbsp;&nbsp;身犹刍草剉斩之&nbsp;&nbsp;&nbsp;&nbsp;观体与草等无异


其修行者思惟如是。本无有吾。今不见我。晓了若斯不怀狐疑。如发无我一切亦然。发毛爪齿骨肉皮肤悉无所属。谛观如是地无吾我我不在地。于是颂曰。

&nbsp;&nbsp;&nbsp;&nbsp;身发种类无吾我&nbsp;&nbsp;&nbsp;&nbsp;分别体内百千段

&nbsp;&nbsp;&nbsp;&nbsp;于中求之无有身&nbsp;&nbsp;&nbsp;&nbsp;譬如入水而求火


其修行者心自念言。吾求内地都无吾我。当察外地。傥有吾我依外地耶。何谓外地与身不连。粗强坚固离于人身。谓为土地山岩沙石瓦木之形。铜铁铅锡。金银鋀石。珊瑚虎魄。车磲马瑙。琉璃水精。诸树草木苗稼谷物。诸所积聚。于是颂曰。

&nbsp;&nbsp;&nbsp;&nbsp;山岩石瓦地树木&nbsp;&nbsp;&nbsp;&nbsp;及余诸所有形类

&nbsp;&nbsp;&nbsp;&nbsp;其各离身众殖生&nbsp;&nbsp;&nbsp;&nbsp;是则名曰外地种


其修行者观于外地。则知内地无有吾我。所以者何。内地增减。则有苦安尚无有身。何况外地当有体耶。设有破坏断截烧灭。垦掘剥裂不觉苦痛。宁可谓之有吾我乎。故外内地皆无所属等而无异。于是颂曰。

&nbsp;&nbsp;&nbsp;&nbsp;譬如内地无吾我&nbsp;&nbsp;&nbsp;&nbsp;何况在外而有者

&nbsp;&nbsp;&nbsp;&nbsp;以观无我等无异&nbsp;&nbsp;&nbsp;&nbsp;省之同空而不别


何谓为水。水为在我我为在水。水有二事内水外水。何谓内水身中诸软。湿腻肪膏血脉髓脑。涕泪涎唾肝胆小便之属。身中诸湿是谓内水。于是颂曰。

&nbsp;&nbsp;&nbsp;&nbsp;肝胆诸血脉&nbsp;&nbsp;&nbsp;&nbsp;及汗肪之属

&nbsp;&nbsp;&nbsp;&nbsp;涕泪诸小便&nbsp;&nbsp;&nbsp;&nbsp;身中诸湿者

&nbsp;&nbsp;&nbsp;&nbsp;散体有柔软&nbsp;&nbsp;&nbsp;&nbsp;与神不相连

&nbsp;&nbsp;&nbsp;&nbsp;通流遍身中&nbsp;&nbsp;&nbsp;&nbsp;是谓为内水


其修行者涕唾在前谛观视之。以木举之我着此乎。假使依是日日流出。弃捐灭没将定在外。不计是我亦不护之。假使木擎有吾我者。盛着器中以何名之。如是观者谛知无身。所以者何。计于形体无有若干。以此之比水种众多。水则无我内外亦尔。于是颂曰。

&nbsp;&nbsp;&nbsp;&nbsp;假使我如水&nbsp;&nbsp;&nbsp;&nbsp;水消我则灭

&nbsp;&nbsp;&nbsp;&nbsp;如身水稍长&nbsp;&nbsp;&nbsp;&nbsp;我者亦应尔

&nbsp;&nbsp;&nbsp;&nbsp;如弃体中水&nbsp;&nbsp;&nbsp;&nbsp;不贪计是身

&nbsp;&nbsp;&nbsp;&nbsp;谛观如是者&nbsp;&nbsp;&nbsp;&nbsp;则无有吾我


其修行者复更省察已。见内水无有吾我。当观外水无有我耶。我依水乎。何谓外。水不在己者。根味茎味枝叶花实之味。醍醐麻油酒浆雾露。浴池井泉沟渠涝水。江河大海地下诸水是谓外水。于是颂曰。

&nbsp;&nbsp;&nbsp;&nbsp;地上诸可名水者&nbsp;&nbsp;&nbsp;&nbsp;及余众药根茎味

&nbsp;&nbsp;&nbsp;&nbsp;与身各别不相连&nbsp;&nbsp;&nbsp;&nbsp;是则谓之为外水


其修行者谛观外水分别如是。而身中水尚无吾我。有所增减令身苦痛。何况外水而有身乎。设有取者于己无损。若有与者于身无益。以是观之此内外水等而无异。所以者何。俱无所有。于是颂曰。

&nbsp;&nbsp;&nbsp;&nbsp;身中诸水无吾我&nbsp;&nbsp;&nbsp;&nbsp;设有苦乐及增减

&nbsp;&nbsp;&nbsp;&nbsp;如是外水岂有身&nbsp;&nbsp;&nbsp;&nbsp;苦乐增减而无患


今当观察诸火种。火有我耶我着火乎。何谓为火。火有二事内火外火。何谓内火。身中温暖诸热烦满。其存命识消饮食者。身中诸温此为内火。于是颂曰。

&nbsp;&nbsp;&nbsp;&nbsp;身中诸暖消饮食&nbsp;&nbsp;&nbsp;&nbsp;温和存命诸热者

&nbsp;&nbsp;&nbsp;&nbsp;是则体分及日光&nbsp;&nbsp;&nbsp;&nbsp;斯谓名之为内火


其修行者当作等观。身中诸温或热着头。或在手足脊胁腹背。如是观者各各有异。计人身一不应有我。谛视如是则无所属是为内火。于是颂曰。

&nbsp;&nbsp;&nbsp;&nbsp;分别计人身&nbsp;&nbsp;&nbsp;&nbsp;心察火无我

&nbsp;&nbsp;&nbsp;&nbsp;所处若干种&nbsp;&nbsp;&nbsp;&nbsp;各各不见我


其修行者便自思惟。吾求内火则无有身。当观外火为有我乎。我依火耶。何谓外火与身不连。谓火及炎温热之属。日月星宿所出光明。诸天神宫地岸山岩凿石之火。衣服珍琦金银铜铁。珠玑璎珞及诸五谷。树木药草醍醐麻油。诸所有热是谓外火。于是颂曰。

&nbsp;&nbsp;&nbsp;&nbsp;日月炎火及星宿&nbsp;&nbsp;&nbsp;&nbsp;下地诸石光热者

&nbsp;&nbsp;&nbsp;&nbsp;及余一切诸温暖&nbsp;&nbsp;&nbsp;&nbsp;是则名曰为外火


其修行者思惟外火所睹如是。则知外火不可称数。火有二事有所烧煮。火在草木不焚草木。所处各异。设外火中有吾我者。则不别异。以故知之外火无身。亦不在彼。内火外火俱而无异。所以者何。等归于空。于是颂曰。

&nbsp;&nbsp;&nbsp;&nbsp;所以有此火&nbsp;&nbsp;&nbsp;&nbsp;唯烧热炊熟

&nbsp;&nbsp;&nbsp;&nbsp;山岩诸石子&nbsp;&nbsp;&nbsp;&nbsp;所积聚如是

&nbsp;&nbsp;&nbsp;&nbsp;各各所在异&nbsp;&nbsp;&nbsp;&nbsp;炽然不一时

&nbsp;&nbsp;&nbsp;&nbsp;外火无若斯&nbsp;&nbsp;&nbsp;&nbsp;是故知无我


今当观察。诸所风气为有我耶我在风耶。何谓为风。风有二事。内风外风。何谓内风。身所受气上下往来。横起胁间脊背腰风。通诸百脉骨间之风。掣缩其筋力风。急暴诸风兴作动发。则断人命此谓内风。于是颂曰。

&nbsp;&nbsp;&nbsp;&nbsp;载身诸风犹机关&nbsp;&nbsp;&nbsp;&nbsp;其断人命众风动

&nbsp;&nbsp;&nbsp;&nbsp;喘息动摇掣缩体&nbsp;&nbsp;&nbsp;&nbsp;是则名曰为内风


其修行者当作是观。此内诸风皆因饮食不时节起。及余因缘风不虚发风若干种。步步之中各各起灭。于彼求我而不可得。以是言之求于内风而无吾我。于是颂曰。

&nbsp;&nbsp;&nbsp;&nbsp;人身动风及住风&nbsp;&nbsp;&nbsp;&nbsp;计若干种从缘起

&nbsp;&nbsp;&nbsp;&nbsp;此各殊异非有我&nbsp;&nbsp;&nbsp;&nbsp;是故内风而无身


其修行者心自念言。今求内风则无有我。当复察外何谓外风不与身连。东西南北暴急乱风。飘风冷热多少微风兴云之风。旋岚动风。成败天地。及持水风。是谓外风。于是颂曰。

&nbsp;&nbsp;&nbsp;&nbsp;四方诸风及寒热&nbsp;&nbsp;&nbsp;&nbsp;旋岚之风亦成败

&nbsp;&nbsp;&nbsp;&nbsp;持云尘清并飘风&nbsp;&nbsp;&nbsp;&nbsp;是则名曰为外风


其修行者观风如是。则自念言外风不同。或大或小或时中适。或时盛热持扇自扇。若有尘土而拂拭之。急疾飘风则逝惊人。旋岚之风立在虚空。天地坏时拔须弥山。两两相搏皆令破坏。举下令上飘高使堕。相[打-丁+棠]碎坏皆使如尘。计身有一无有大小。外风既多又复大小。观内外风等无差特。所以者何。俱无所属。于是颂曰。

&nbsp;&nbsp;&nbsp;&nbsp;若使执扇除汗暑&nbsp;&nbsp;&nbsp;&nbsp;人身中风及旋岚

&nbsp;&nbsp;&nbsp;&nbsp;虚空众风亦无我&nbsp;&nbsp;&nbsp;&nbsp;是则名曰为外风


其修行者皆能分别。了此四大虽尔未舍。不解身空所在作为。辄计有身亦言有吾。以观本无计内四种。及外四种俱等无异。色痛想行识。则为猗内亦无所猗。所以者何。其心意识而不在内。痛想行识亦不与身四大相连。于是颂曰。

&nbsp;&nbsp;&nbsp;&nbsp;当观察此四种分&nbsp;&nbsp;&nbsp;&nbsp;其无慧者常怀疑

&nbsp;&nbsp;&nbsp;&nbsp;色痛行识不连内&nbsp;&nbsp;&nbsp;&nbsp;安当相着外四种


其修行者假使狐疑。当观本原能解其根。则知如审。譬如种树而生果实。非是本子亦不离本。一切如是因获四大。如有五阴。则在胞胎成心精神。形如浊酪则生息肉。稍稍而成小儿之身。从少小身便至中年。是若干种本从胎起。既成就身非初合身亦不离初。始从胎精稍稍成形。至于中年精神所处。四大种之变渐渐日长。以观本无则无有我。等无差特四种法尔。精神所处渐渐成躯。其无精神亦转长大。于是颂曰。

&nbsp;&nbsp;&nbsp;&nbsp;内由心生实&nbsp;&nbsp;&nbsp;&nbsp;如树从子出

&nbsp;&nbsp;&nbsp;&nbsp;心如树因果&nbsp;&nbsp;&nbsp;&nbsp;外种亦如是

&nbsp;&nbsp;&nbsp;&nbsp;其身法亦然&nbsp;&nbsp;&nbsp;&nbsp;因心念众想

&nbsp;&nbsp;&nbsp;&nbsp;厥外种无意&nbsp;&nbsp;&nbsp;&nbsp;安能有众想


譬如外种或有出金。后有工师或出铜铁。或出铅锡或出银者。或出鋀石车磲马瑙。琉璃水精珊瑚虎魄。碧英金刚金精众宝。其于外种出如是辈琦瑰珍异。计身内种胎中始生。若二肉抟名为眼相。其目中光有所见者名曰为睛。目中黑瞳因于内睛得见外形。内外相迎然后为识。识何所兴谓痛想行。若如从目生痛想行。耳鼻口意亦复如是。内外诸种等亦无异。从内诸种心痛想行。本从内起不由于外。于是颂曰。

&nbsp;&nbsp;&nbsp;&nbsp;有护于外种&nbsp;&nbsp;&nbsp;&nbsp;用出金银故

&nbsp;&nbsp;&nbsp;&nbsp;内种亦如是&nbsp;&nbsp;&nbsp;&nbsp;二肉抟成眼

&nbsp;&nbsp;&nbsp;&nbsp;从眼根睹色&nbsp;&nbsp;&nbsp;&nbsp;因色而成识

&nbsp;&nbsp;&nbsp;&nbsp;由心起众想&nbsp;&nbsp;&nbsp;&nbsp;内自在号识


其修行者傥有是疑。所谓内种颇有踰者。所谓内中之内或自觉言。朦瞑之人不闻不了。其心反耶入于贡高。所见身者则是吾所我为有体我或在内。观他人身亦如是也。所睹如斯不能起踰。佛解人身四大五阴及诸衰入。因号之身我所他人。计此内外凡俗言耳。如俗所言吾欲从之。设不从者傥有诤讼。学道之人未曾计形。于是颂曰。

&nbsp;&nbsp;&nbsp;&nbsp;我宁有胜乎&nbsp;&nbsp;&nbsp;&nbsp;能超内我耶

&nbsp;&nbsp;&nbsp;&nbsp;愚騃亦如是&nbsp;&nbsp;&nbsp;&nbsp;无慧随邪见

&nbsp;&nbsp;&nbsp;&nbsp;言语有增减&nbsp;&nbsp;&nbsp;&nbsp;凡俗所说耳

&nbsp;&nbsp;&nbsp;&nbsp;智慧除如是&nbsp;&nbsp;&nbsp;&nbsp;分别无特异


其修行者见知了了成清净慧。设使内种是我所者。常得自在当制诃之。进退由人所以知之。无我者何不得自在。戚于衰老须发自白。爪长齿落面皱皮缓。颜色丑变筋脉为缓。肉损伤骨风寒热至。相错不和脓血浊乱。计外四大亦复如是。或有掘地山崩谷坏。地水火风或增或损。用不自在是故无身。由此知之内外诸种无吾非我。于是颂曰。

&nbsp;&nbsp;&nbsp;&nbsp;生老病死至&nbsp;&nbsp;&nbsp;&nbsp;犹尚不自在

&nbsp;&nbsp;&nbsp;&nbsp;外地亦如此&nbsp;&nbsp;&nbsp;&nbsp;崩掘常增减

&nbsp;&nbsp;&nbsp;&nbsp;内众事成身&nbsp;&nbsp;&nbsp;&nbsp;外种亦若干

&nbsp;&nbsp;&nbsp;&nbsp;如实正谛观&nbsp;&nbsp;&nbsp;&nbsp;则知无吾我


修行自念我心云何。从久远来四大悉空反谓我所。譬如夏热清净无云。游于旷泽遥见野马。当时地热如散炭火。既无有水草木皆枯。及若沙地日中炎盛。或有贾客失众伴辈。独在后行上无伞盖。足下无履体面汗出。唇口燋干热炙身体。张口吐舌劣极甚渴。四顾望视其心迷惑。遥见野马意为是水。谓为不远似如水波。其边生树若干种类。凫雁鸳鸯皆游其中。我当至彼自投坑底。复出除身垢热。及诸剧渴疲极得解。尔时彼人念是已后。尽力驰走趣于野马。身劣益渴遂更困顿。气乏心乱即复思惟。我谓水近走行有里。永不知至此为云何。本之所见实是何水吾自惑乎。遂复进前日转晚暮。时向欲凉不见野马。无有此水心即觉之。是热盛炎之所作耳。吾用渴极遥见野马反谓是水。于是颂曰。

&nbsp;&nbsp;&nbsp;&nbsp;遥见日盛炎&nbsp;&nbsp;&nbsp;&nbsp;谓是流水波

&nbsp;&nbsp;&nbsp;&nbsp;以渴困极故&nbsp;&nbsp;&nbsp;&nbsp;意想呼是河

&nbsp;&nbsp;&nbsp;&nbsp;时暮遂向凉&nbsp;&nbsp;&nbsp;&nbsp;更谛察视之

&nbsp;&nbsp;&nbsp;&nbsp;乃知是野马&nbsp;&nbsp;&nbsp;&nbsp;吾惑谓为水


修行自念吾本亦然。渴于情欲追之不息。着终始爱还自燋然。迷守疑想痴网所盖野马见惑。吾从久远唐有是心。贪着于我谓是吾所。今已觉了所睹审谛。身所想见斯已除矣。今睹六分无有吾我。观一毛发永不见有。况于体中毛孔诸物。解身一毛有若干说。况当讲论一切地乎。于是颂曰。

&nbsp;&nbsp;&nbsp;&nbsp;自观其身谓有我&nbsp;&nbsp;&nbsp;&nbsp;愚渴见炎亦如是

&nbsp;&nbsp;&nbsp;&nbsp;知此六分非我所&nbsp;&nbsp;&nbsp;&nbsp;有是心者诸合德


其修行者当复思惟。愚者不明发心生想是吾斯我。彼意所念众想邪行。初起谓念后起谓行。思是然后心中风动令口发言。倚四大身计吾有我。是事皆空无吾无我。唯是阴种诸入之根。是故有身因号名人。男子丈夫萌类视息。载齿之种志从内动。因风有声令舌而言。譬如大水高山流下。其震动畅逸行者闻之。亦如深山之向呼者即应。人舌有言本从心起亦犹如是。于是颂曰。

&nbsp;&nbsp;&nbsp;&nbsp;依倚诸种想众法&nbsp;&nbsp;&nbsp;&nbsp;本从邪思起意念

&nbsp;&nbsp;&nbsp;&nbsp;因长成身有言说&nbsp;&nbsp;&nbsp;&nbsp;出若干义如山川


其修行者当复自念。是四种身无吾无我转相增害。譬如有人财富无数而有四怨。四怨念言。此人大富财宝不呰。田地舍宅器物无量。奴婢仆使无所乏少。宗室亲友皆亦炽盛。吾等既贫复无力势。我辈不能得报此怨。当以方便屈危斯人。当以何因成其方计。常亲近之乃可报怨。尔时四怨诈往归命。各自说言。我等为君趋走给使以当奴客。所欲作为愿见告敕。其人即受悉亲信之令在左右。四怨恭肃晚卧早起。悚栗叉手诸可重作。皆先为之不避剧难。尔时富者见彼四怨。恭敬顺从清净言和。卑下其心意甚爱之。谓此四人是吾亲亲莫踰卿者。所在坐席辄叹说之。是吾亲友亦如兄弟子孙无异是辈所兴有可作为吾终不违。有是教已食饮同器出入参乘。于是颂曰。

&nbsp;&nbsp;&nbsp;&nbsp;亲近无数便&nbsp;&nbsp;&nbsp;&nbsp;除慢不逆命

&nbsp;&nbsp;&nbsp;&nbsp;卑下如家客&nbsp;&nbsp;&nbsp;&nbsp;顺意令欢喜

&nbsp;&nbsp;&nbsp;&nbsp;怨安能行此&nbsp;&nbsp;&nbsp;&nbsp;是等为本仇

&nbsp;&nbsp;&nbsp;&nbsp;在世有嫌结&nbsp;&nbsp;&nbsp;&nbsp;依之如亲友


尔时富者亲是四怨心未曾疏。然后有缘与斯四人。从其本城欲到异县。自共窃议此人长夜是我重仇。今者在此堕吾手中。既在旷野无有人民。此间前后所伤非一也。今斯道路离城玄隔去县亦远。前后无人边无候望。亦无放牧取薪草人射猎之者也。今正日中猛兽尚息。况人当行今垂可危。于时四怨捉富者发。枻之着地骑其胸上各陈本罪。一怨言曰。某时杀我父。第二人言。卿杀我兄。第三人言。汝杀我子。第四人言。汝杀我孙。今得卿便段段相解。当截其头解解斩之。自省本心曾所作不皆思惟之。今汝亡命至阎罗狱。尔时富者尔乃觉耳。是我怨家反谓亲亲。初来附吾吾爱信之。食饮好乐不为吝惜视之如子。吾所欲得悉着其前。久欲害我我不觉耳。今捉我头扑之在地。陈吾万罪截吾耳鼻。及手足指剥皮断舌。今谛知卿是我仇怨。于是颂曰。

&nbsp;&nbsp;&nbsp;&nbsp;其人相随来&nbsp;&nbsp;&nbsp;&nbsp;怨家像善友

&nbsp;&nbsp;&nbsp;&nbsp;口软心怀毒&nbsp;&nbsp;&nbsp;&nbsp;如灰覆盛火

&nbsp;&nbsp;&nbsp;&nbsp;现信无所持&nbsp;&nbsp;&nbsp;&nbsp;剥吾如屠羊

&nbsp;&nbsp;&nbsp;&nbsp;其人心乃觉&nbsp;&nbsp;&nbsp;&nbsp;是怨非亲友


修行如是等观此义。吾本自谓地水火风四事属我。今谛察之已为觉知。是为怨家骨锁相连。所以者何。身水增减。令发寒病有百一苦。本从身出还自危己也。若使身火复有动作。则发热疾百一之患。本从身出还复自危也。风种若起则得风病百一之痛也。地若动者众病皆兴。是为四百四病俱起也。是四大身皆是怨仇。悉非我许诚可患厌。明者捐弃未曾贪乐。于是颂曰。

&nbsp;&nbsp;&nbsp;&nbsp;火本在于木&nbsp;&nbsp;&nbsp;&nbsp;相揩还自然

&nbsp;&nbsp;&nbsp;&nbsp;四种亦如是&nbsp;&nbsp;&nbsp;&nbsp;不和危其身

&nbsp;&nbsp;&nbsp;&nbsp;明人常谛观&nbsp;&nbsp;&nbsp;&nbsp;省察其本原

&nbsp;&nbsp;&nbsp;&nbsp;是内四大空&nbsp;&nbsp;&nbsp;&nbsp;此怨何为乐


其修行者自思惟念。吾观四种实非我所。当观空种为何等类。空者有身身为有空。何谓空种。空有二事内空外空。何谓内空。身中诸空眼耳鼻口身心胸腹。肠胃孔窍臭秽之属。骨中诸空众脉瞤动。是辈名为内空也。于是颂曰。

&nbsp;&nbsp;&nbsp;&nbsp;如莲华诸孔&nbsp;&nbsp;&nbsp;&nbsp;体空亦如斯

&nbsp;&nbsp;&nbsp;&nbsp;骨肉皮动瞤&nbsp;&nbsp;&nbsp;&nbsp;身内空无异


其修行者当作斯观。身中诸孔皆名曰空。不从此空而起想念。不与空合。所以者何。意从心起。意意相续本从对生。其意法者当自观心。观他人心心无亦空无所依倚。以三达智察去来今皆无所有。若干方便省于内空永不见身。是故内空而无吾我。于是颂曰。

&nbsp;&nbsp;&nbsp;&nbsp;观于内种何所在&nbsp;&nbsp;&nbsp;&nbsp;永不得我如毛尘

&nbsp;&nbsp;&nbsp;&nbsp;是故身空心意识&nbsp;&nbsp;&nbsp;&nbsp;譬如冥影但有名


其修行者当作是观。已见内空悉无所有。当复观外为何等类为有我我依之耶。何谓外空。不与身连。无像色者。而不可见亦不可获。无有身形不可牵制。不为四种之所覆盖。因是虚空分别四大。而依往反出入进退。上下行来屈申举动下深上高。风得周旋火起山崩。日月星宿周匝围绕。得因而行是为外空。于是颂曰。

&nbsp;&nbsp;&nbsp;&nbsp;不见其色像&nbsp;&nbsp;&nbsp;&nbsp;能忍无挂碍

&nbsp;&nbsp;&nbsp;&nbsp;众人因往还&nbsp;&nbsp;&nbsp;&nbsp;屈申及动作

&nbsp;&nbsp;&nbsp;&nbsp;众水所通流&nbsp;&nbsp;&nbsp;&nbsp;日月风旋行

&nbsp;&nbsp;&nbsp;&nbsp;山崩若火起&nbsp;&nbsp;&nbsp;&nbsp;是谓为外空


其修行者谛观如是。而身内空尚非吾所。况复外空而云我乎。执心专精内外诸空等无有异。所以者何。无有苦乐故也。不可捉持无有想念。已无心意无有苦乐不当计我。于是颂曰。

&nbsp;&nbsp;&nbsp;&nbsp;是身中诸空&nbsp;&nbsp;&nbsp;&nbsp;计体了无我

&nbsp;&nbsp;&nbsp;&nbsp;何况于外空&nbsp;&nbsp;&nbsp;&nbsp;当复计有所

&nbsp;&nbsp;&nbsp;&nbsp;察于内外空&nbsp;&nbsp;&nbsp;&nbsp;悉等无差异

&nbsp;&nbsp;&nbsp;&nbsp;以不与苦乐&nbsp;&nbsp;&nbsp;&nbsp;离于诸想念


今当观察心神之种。心有我我依心神耶。何谓心神心神在内不在外。心依内种得见外种而起因缘。神有六界。眼耳鼻口身心之识也。彼修行者当作是知。目因色明犹空随心。以是之故便有眼识。于是颂曰。

&nbsp;&nbsp;&nbsp;&nbsp;因内诸种大&nbsp;&nbsp;&nbsp;&nbsp;及外众四分

&nbsp;&nbsp;&nbsp;&nbsp;如两木相钻&nbsp;&nbsp;&nbsp;&nbsp;火出识如斯

&nbsp;&nbsp;&nbsp;&nbsp;耳鼻身口意&nbsp;&nbsp;&nbsp;&nbsp;分别成六事

&nbsp;&nbsp;&nbsp;&nbsp;色为罪福主&nbsp;&nbsp;&nbsp;&nbsp;是名曰诸识


其眼识者不在目里。不在外色。色不与眼而合同也。亦不离眼从外因色。内而应之缘是名识。于是颂曰。

&nbsp;&nbsp;&nbsp;&nbsp;譬如取火燧&nbsp;&nbsp;&nbsp;&nbsp;破之为百分

&nbsp;&nbsp;&nbsp;&nbsp;而都不见火&nbsp;&nbsp;&nbsp;&nbsp;观火不离木

&nbsp;&nbsp;&nbsp;&nbsp;其诸识之种&nbsp;&nbsp;&nbsp;&nbsp;计之亦若斯

&nbsp;&nbsp;&nbsp;&nbsp;因六情有识&nbsp;&nbsp;&nbsp;&nbsp;察之不可分


譬如有王上在高楼。与群臣百僚俱会。未为王时在于山居为仙人子。群臣迎之立为国王。未曾听乐。闻鼓箜篌琴瑟之声。其音甚悲。柔和雅妙得未曾有。顾谓群臣是何等声其音殊好。于是颂曰。

&nbsp;&nbsp;&nbsp;&nbsp;如仙人王在闲居&nbsp;&nbsp;&nbsp;&nbsp;来在人间闻琴声

&nbsp;&nbsp;&nbsp;&nbsp;其王尔时问群臣&nbsp;&nbsp;&nbsp;&nbsp;是何音声殊乃尔


群臣白王。大王未曾闻此音耶。于是颂曰。

&nbsp;&nbsp;&nbsp;&nbsp;群臣报王曰&nbsp;&nbsp;&nbsp;&nbsp;王未曾闻耶

&nbsp;&nbsp;&nbsp;&nbsp;如王见试者&nbsp;&nbsp;&nbsp;&nbsp;臣不宣恶言


王告群臣言。吾身本学久居雪山。为仙人子其处闲居。与此差别以故不闻。于是颂曰。

&nbsp;&nbsp;&nbsp;&nbsp;王以本末为臣说&nbsp;&nbsp;&nbsp;&nbsp;止在闲居法为乐

&nbsp;&nbsp;&nbsp;&nbsp;游于独处故不知&nbsp;&nbsp;&nbsp;&nbsp;不能分别此音声


尔时傍臣前启王言。大王欲知是名曰琴。于是颂曰。

&nbsp;&nbsp;&nbsp;&nbsp;王未曾闻此&nbsp;&nbsp;&nbsp;&nbsp;不解音所出

&nbsp;&nbsp;&nbsp;&nbsp;臣言人中尊&nbsp;&nbsp;&nbsp;&nbsp;是者名曰琴


王告傍臣便取琴来。吾观之何类。即受敕命则持琴来。王告之曰。吾不用是取其声来。傍臣报曰。是名曰琴。当兴方便动作功夫乃有声耳。何缘举声以示王乎。于是颂曰。

&nbsp;&nbsp;&nbsp;&nbsp;其王有所问&nbsp;&nbsp;&nbsp;&nbsp;群臣寻答曰

&nbsp;&nbsp;&nbsp;&nbsp;其声不可获&nbsp;&nbsp;&nbsp;&nbsp;无有自然音


王问群臣兴何功夫而令有声。群臣白王。此名曰琴。工师作成既用燥材。加以筋缠以作成竟。复试厥音。令不大小。使其平正。于是颂曰。

&nbsp;&nbsp;&nbsp;&nbsp;治用燥材作斯琴&nbsp;&nbsp;&nbsp;&nbsp;覆以薄板使内空

&nbsp;&nbsp;&nbsp;&nbsp;复着好弦调其音&nbsp;&nbsp;&nbsp;&nbsp;然后尔乃声悲和


臣启王曰。鼓琴当工巧节相和。不急不缓不迟不疾。知音时节解声粗细高下得所。又既晓赋咏叹咏之声。歌不失节习于鼓音。八音九韶十八之品。品有异调其弦之变三十有九。于是颂曰。

&nbsp;&nbsp;&nbsp;&nbsp;其音而悲和&nbsp;&nbsp;&nbsp;&nbsp;宣畅声逸殊

&nbsp;&nbsp;&nbsp;&nbsp;四部声柔软&nbsp;&nbsp;&nbsp;&nbsp;能歌皆通利

&nbsp;&nbsp;&nbsp;&nbsp;晓了诗赋咏&nbsp;&nbsp;&nbsp;&nbsp;若如天伎乐

&nbsp;&nbsp;&nbsp;&nbsp;得如是人者&nbsp;&nbsp;&nbsp;&nbsp;鼓琴乃清和


群臣白王如斯师者。调琴弦声尔乃悲快。如向者王之所闻。声已灭尽矣不可复得。设人四方追逐其音。求之所在而不可获。王谓群臣。所谓琴者。无益于世无有要矣。是谓为琴令无数人放逸不顺。为是见欺迷惑于人。取是琴去。破令百分弃捐于野。于是颂曰。

&nbsp;&nbsp;&nbsp;&nbsp;若干功夫成其音&nbsp;&nbsp;&nbsp;&nbsp;是为虚妄迷惑俗

&nbsp;&nbsp;&nbsp;&nbsp;假使无鼓声不出&nbsp;&nbsp;&nbsp;&nbsp;烦劳甚多用是为


其修行者作是思惟。譬如彼琴兴若干功。尔乃成声眼亦如是。无风寒热其精明彻。心不他念目因外明。所睹色者无有远近。色无细微亦不覆盖。识非一种因是之缘便有眼识。于是颂曰。

&nbsp;&nbsp;&nbsp;&nbsp;如琴若干而得成&nbsp;&nbsp;&nbsp;&nbsp;声从耳闻心乐之

&nbsp;&nbsp;&nbsp;&nbsp;无有众病目睛明&nbsp;&nbsp;&nbsp;&nbsp;设无他念名眼识


所从因缘起眼识者。其缘所合无常苦空非我之物。因从眼识而致此患。设有人言有常乐命。是我所者是不可得。此为虚言安可自云眼识我所。以是知之身无眼识也。眼识无常。心诸所想亦复如是。审谛观者知其根本。一切诸法皆非我所。譬如御车摘取芭蕉之树一叶。谓之为坚在手即微。次第擿取至其根株无一坚固。亦不有要安能令刚也。修行如是从初发意时。观其毛发。为是我所为在他所。审观如是察其发头。一切地种水火风空。并及精神视察无身。如吾曾闻日入夜冥。有人独行而无有月光。遂至中半遥察见树谓之为贼。如欲拔刀张弓执戟危我不疑。心怀恐怖不敢复前。举足移动志甚愁戚恼不可言。天转向晓星宿遂没日光欲出。尔乃觉知非贼是树。其修行者当作是观。我自往昔愚痴所盖。谓有吾身及头手足。胁脊胸腹诸所合聚。行步进止坐起言语。所可作为稍稍自致。学问晓道智慧聪明。愚痴之冥遂为浅薄。尔乃解了无有吾我。骨锁相连皮革裹缠。因心意风行步进止。卧起语言有所作为。于是颂曰。

&nbsp;&nbsp;&nbsp;&nbsp;有人冥行路&nbsp;&nbsp;&nbsp;&nbsp;望见树谓贼

&nbsp;&nbsp;&nbsp;&nbsp;愚人亦如是&nbsp;&nbsp;&nbsp;&nbsp;见身计有我

&nbsp;&nbsp;&nbsp;&nbsp;明无吾我人&nbsp;&nbsp;&nbsp;&nbsp;积众事成体

&nbsp;&nbsp;&nbsp;&nbsp;骨锁诸孔流&nbsp;&nbsp;&nbsp;&nbsp;因心神动风


吾曾闻之昔有一国。诸年少辈游在江边而相娱乐。以沙起城或作屋室。谓是我所各各自护。分别所为令不差错。作之已竟。中有一子即以足触坏他沙城。主大嗔恚牵其头发。以拳打之举声大叫。某坏我城仁等愿来助我治罪。众人应声悉往佐助。而挝治之足蹈其身。汝何以故坏他人所作。其辈复言。汝破他城当还复之。共相谓曰。宁见此人。坏他城不其有效者。治罪如是各自在城。而戏欣笑勿复相犯。于是颂曰。

&nbsp;&nbsp;&nbsp;&nbsp;小儿作沙城&nbsp;&nbsp;&nbsp;&nbsp;触之皆破坏

&nbsp;&nbsp;&nbsp;&nbsp;戏笑而作之&nbsp;&nbsp;&nbsp;&nbsp;谓为是我所

&nbsp;&nbsp;&nbsp;&nbsp;各各自怀心&nbsp;&nbsp;&nbsp;&nbsp;是吾城屋界

&nbsp;&nbsp;&nbsp;&nbsp;而已娱乐中&nbsp;&nbsp;&nbsp;&nbsp;如王处国宫


尔时小儿娱乐沙城。谓是我所将护爱之不令人触。日遂向冥各欲还归。其心不恋不顾沙城。各以手足蹋坏之去而归其家。于是颂曰。

&nbsp;&nbsp;&nbsp;&nbsp;小儿积沙以为城&nbsp;&nbsp;&nbsp;&nbsp;在中娱乐尽黄昏

&nbsp;&nbsp;&nbsp;&nbsp;日适向冥不恋慕&nbsp;&nbsp;&nbsp;&nbsp;即舍其城归还家


其修行者当作是观。吾未解道计有吾我恩爱之着普护身色。老病将至无常对到忽尽灭矣。今适舍色心无所乐。以智慧法分别散坏。四大五阴今已解了。色痛想行识诸入之衰皆非我所。如今五阴非身所有。过去当来现在亦然。其观生死以如是者。便能具足得至脱门。欲求空者顺行若斯。于是颂曰。

&nbsp;&nbsp;&nbsp;&nbsp;其有习欲者&nbsp;&nbsp;&nbsp;&nbsp;不舍恩爱着

&nbsp;&nbsp;&nbsp;&nbsp;普自将护身&nbsp;&nbsp;&nbsp;&nbsp;如人奉敬亲

&nbsp;&nbsp;&nbsp;&nbsp;若离于情欲&nbsp;&nbsp;&nbsp;&nbsp;如月蚀光伏

&nbsp;&nbsp;&nbsp;&nbsp;知身如沙城&nbsp;&nbsp;&nbsp;&nbsp;不复计吾我


其修行者见三界空。不复愿乐有所向生。何谓无愿而向脱门。所有境界淫怒痴垢。假使起者制而不随。是谓无愿而向脱门。无想如是已了是者谓三脱门。其修行者所以专精唯欲解空。于是颂曰。

&nbsp;&nbsp;&nbsp;&nbsp;三界不见我&nbsp;&nbsp;&nbsp;&nbsp;所睹皆为空

&nbsp;&nbsp;&nbsp;&nbsp;安能复求生&nbsp;&nbsp;&nbsp;&nbsp;一切不退还

&nbsp;&nbsp;&nbsp;&nbsp;设心常思念&nbsp;&nbsp;&nbsp;&nbsp;无想无愿空

&nbsp;&nbsp;&nbsp;&nbsp;如在战斗中&nbsp;&nbsp;&nbsp;&nbsp;降伏除怨贼

&nbsp;&nbsp;&nbsp;&nbsp;观五阴本无&nbsp;&nbsp;&nbsp;&nbsp;依倚在人身

&nbsp;&nbsp;&nbsp;&nbsp;过去及当来&nbsp;&nbsp;&nbsp;&nbsp;现在亦如是

&nbsp;&nbsp;&nbsp;&nbsp;积聚勤苦身&nbsp;&nbsp;&nbsp;&nbsp;一切悉败坏

&nbsp;&nbsp;&nbsp;&nbsp;明者观五阴&nbsp;&nbsp;&nbsp;&nbsp;如水之泡沫

&nbsp;&nbsp;&nbsp;&nbsp;若得无想愿&nbsp;&nbsp;&nbsp;&nbsp;睹三界皆空

&nbsp;&nbsp;&nbsp;&nbsp;致三脱安隐&nbsp;&nbsp;&nbsp;&nbsp;悉度众苦恼

&nbsp;&nbsp;&nbsp;&nbsp;见吉祥不远&nbsp;&nbsp;&nbsp;&nbsp;如掌中观文

&nbsp;&nbsp;&nbsp;&nbsp;是谓为沙门&nbsp;&nbsp;&nbsp;&nbsp;无有终始患

&nbsp;&nbsp;&nbsp;&nbsp;省察觉佛诸经法&nbsp;&nbsp;&nbsp;&nbsp;为求解脱永安隐

&nbsp;&nbsp;&nbsp;&nbsp;义深广演说总哀&nbsp;&nbsp;&nbsp;&nbsp;令行者解多讲空