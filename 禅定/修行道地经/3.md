## 修行道地经卷第三

### 劝意品第九

修行道地。以何方便自正其心。吾曾闻之。昔有国王。选择一国明智之人以为辅臣。尔时国王设权方便无量之慧。选得一人聪明博达其志弘雅。威而不暴名德具足。王欲试之欲知何如。故以重罪欲加此人。敕告臣吏盛满钵油。而使擎之从北门来至于南门。去城二十里园名调戏。令将到彼。设人持油堕一渧者。便级其头不须启问。于是颂曰。

&nbsp;&nbsp;&nbsp;&nbsp;假使其人到戏园&nbsp;&nbsp;&nbsp;&nbsp;承吾之教不弃油

&nbsp;&nbsp;&nbsp;&nbsp;当敬其人如我身&nbsp;&nbsp;&nbsp;&nbsp;中道弃油便级头


尔时群臣受王重教。盛满钵油以与其人。两手擎之甚大愁忧。则自念言。其油满器。城里人多行路车马观者填道。譬如水定而风吹之其水波扬。人亦如是。心不安隐。退自念言。无有一人而劝勉我言莫恐懅也。是器之油擎至七步尚不可诣。况有里数耶。此人忧愦不知所凑心自怀懅。于是颂曰。

&nbsp;&nbsp;&nbsp;&nbsp;睹人象马及车乘&nbsp;&nbsp;&nbsp;&nbsp;大风吹水心如此

&nbsp;&nbsp;&nbsp;&nbsp;志怀怖懅惧不达&nbsp;&nbsp;&nbsp;&nbsp;安能究竟了此事


其人心念。吾今定死无复有疑也。设能擎钵使油不堕。到彼园所尔乃活耳。当作专计。若见是非而不转移。唯念油钵志不在余然后度耳。于是其人安行徐步。时诸臣兵及众观人。无数百千随而视之。如云兴起围绕太山。于是颂曰。

&nbsp;&nbsp;&nbsp;&nbsp;其人擎钵心坚强&nbsp;&nbsp;&nbsp;&nbsp;道见若干诸观者

&nbsp;&nbsp;&nbsp;&nbsp;众人围绕而随之&nbsp;&nbsp;&nbsp;&nbsp;譬如江海兴大云


当尔其人擎钵之时。音声普流莫不闻知。无央数人皆来集会。众人皆言观此人衣。形体举动定是死囚。斯人消息乃至其家。父母宗族皆共闻之。悉奔走来。到彼子所号哭悲哀。其人专心不顾二亲兄弟妻子及诸亲属。心在油钵无他之念。于是颂曰。

&nbsp;&nbsp;&nbsp;&nbsp;其子啼泣泪如泉&nbsp;&nbsp;&nbsp;&nbsp;若干种泣哭叹父

&nbsp;&nbsp;&nbsp;&nbsp;心怀怖懅不省亲&nbsp;&nbsp;&nbsp;&nbsp;专精秉志而持钵


众人论说相令称噭。如是再三。时一国人普来集会。观者扰攘唤呼震动。驰至相逐躄地复起。转相登蹑间不相容。其人心端不见众庶。于是颂曰。

&nbsp;&nbsp;&nbsp;&nbsp;众人叫唤不休息&nbsp;&nbsp;&nbsp;&nbsp;前后相逐不容闻

&nbsp;&nbsp;&nbsp;&nbsp;而擎油钵都不观&nbsp;&nbsp;&nbsp;&nbsp;如雹雨空无所伤


观者复言。有女人来端正姝好。威耀光颜一国无双。如月盛满星中独明。色如莲华行于御道。像貌巍巍姿色踰人。譬如玉女。又若忉利天王之后。字曰护利。端正姝好。诸天人民莫不敬重。于今斯女昭昭如是。能八种舞音声清和闻者皆喜。于是颂曰。

&nbsp;&nbsp;&nbsp;&nbsp;举动而安详&nbsp;&nbsp;&nbsp;&nbsp;歌舞不越法

&nbsp;&nbsp;&nbsp;&nbsp;其心怀欢喜&nbsp;&nbsp;&nbsp;&nbsp;感动一切人

&nbsp;&nbsp;&nbsp;&nbsp;歌颂声则悲&nbsp;&nbsp;&nbsp;&nbsp;其身而逶迤

&nbsp;&nbsp;&nbsp;&nbsp;不疾亦不迟&nbsp;&nbsp;&nbsp;&nbsp;被服顺政齐

&nbsp;&nbsp;&nbsp;&nbsp;七种微妙音&nbsp;&nbsp;&nbsp;&nbsp;奇述有五十

&nbsp;&nbsp;&nbsp;&nbsp;三处而清净&nbsp;&nbsp;&nbsp;&nbsp;宫商节相和

&nbsp;&nbsp;&nbsp;&nbsp;身从头至足&nbsp;&nbsp;&nbsp;&nbsp;庄严宝璎珞

&nbsp;&nbsp;&nbsp;&nbsp;语言而美雅&nbsp;&nbsp;&nbsp;&nbsp;犹若甘露降


尔时其人一心擎钵。志不动转亦不察视。观者皆言。宁使今日见此女颜终身不恨。胜于久存而不睹者也。彼时其人虽闻此语。专精擎钵不听其言。于是颂曰。

&nbsp;&nbsp;&nbsp;&nbsp;巧便而安详&nbsp;&nbsp;&nbsp;&nbsp;其舞最巧妙

&nbsp;&nbsp;&nbsp;&nbsp;一切人贪乐&nbsp;&nbsp;&nbsp;&nbsp;譬如魔之后

&nbsp;&nbsp;&nbsp;&nbsp;能动离欲者&nbsp;&nbsp;&nbsp;&nbsp;何况于凡夫

&nbsp;&nbsp;&nbsp;&nbsp;来往其人边&nbsp;&nbsp;&nbsp;&nbsp;擎钵心不倾


当尔之时有大醉象。放逸犇走入于御道。众人相谓今醉象来。踏蹴吾等而令横死。此为魃魅化作象形。多所危害不避男女。身生疮痍其身粗涩。譬若大髀毒气下流。舌赤如血其腹委地。口唇如垂行步纵横。无所省录人血涂体。独游无难进退自在。犹若国王。遥视如山。暴鸣哮吼譬如雷声。而擎其鼻嗔恚忿怒。于是颂曰。

&nbsp;&nbsp;&nbsp;&nbsp;大象力强甚难当&nbsp;&nbsp;&nbsp;&nbsp;其身血流若泉源

&nbsp;&nbsp;&nbsp;&nbsp;踏地兴尘而张口&nbsp;&nbsp;&nbsp;&nbsp;如欲危害于众人


其象如是。恐怖观者令其驰散。破坏兵众诸象犇逝。一切睹者而欲怖死。能拔大树践害群生。虽得杖痛无所畏难。于是颂曰。

&nbsp;&nbsp;&nbsp;&nbsp;坏众及群象&nbsp;&nbsp;&nbsp;&nbsp;恐怖人或死

&nbsp;&nbsp;&nbsp;&nbsp;排拨诸舍宅&nbsp;&nbsp;&nbsp;&nbsp;犇走不畏御

&nbsp;&nbsp;&nbsp;&nbsp;名闻于远近&nbsp;&nbsp;&nbsp;&nbsp;刚强以为德

&nbsp;&nbsp;&nbsp;&nbsp;憍慢无所录&nbsp;&nbsp;&nbsp;&nbsp;不忍于高望


尔时街道市里坐肆诸卖买者。皆懅收物盖藏闭门。畏坏屋舍人悉避走。又杀象师无有制御。嗔惑转甚蹈杀道中象马牛羊猪犊之属。碎诸车乘星散狼藉。于是颂曰。

&nbsp;&nbsp;&nbsp;&nbsp;诸坐肆者皆盖藏&nbsp;&nbsp;&nbsp;&nbsp;伤害人畜碎车乘

&nbsp;&nbsp;&nbsp;&nbsp;睹见如是闭门户&nbsp;&nbsp;&nbsp;&nbsp;狼藉如贼坏大营


或有人见。怀振恐怖不敢动摇。或有称怨呼嗟泪下。又有迷惑不自觉知。有未着衣曳之而走。复有迷误不识东西。或有驰走如风吹云不知所至也。中有惶懅以腹拍地。又人穷逼张弓安箭而欲射之。或把刀刃意欲前挌。中有失色恍惚妄语。或有怀嗔其眼正赤。又有屏住遥睹欢喜。虽执兵仗不能加施。于是颂曰。

&nbsp;&nbsp;&nbsp;&nbsp;于斯迷怖懅&nbsp;&nbsp;&nbsp;&nbsp;亦有而悲涕

&nbsp;&nbsp;&nbsp;&nbsp;或愕无所难&nbsp;&nbsp;&nbsp;&nbsp;又有执兵仗

&nbsp;&nbsp;&nbsp;&nbsp;愁愦躄地者&nbsp;&nbsp;&nbsp;&nbsp;邈绝不自知

&nbsp;&nbsp;&nbsp;&nbsp;获是不安隐&nbsp;&nbsp;&nbsp;&nbsp;皆由见醉象


彼时有人晓化象咒。心自念言。我自所学调象之法。善恶之仪凡有八百。吾观是象无此一事。吾今当察从何种出。上种有四。为是中种下种耶。以察知之即举大声而诵神咒。于是颂曰。

&nbsp;&nbsp;&nbsp;&nbsp;天王授金刚&nbsp;&nbsp;&nbsp;&nbsp;吾有微妙语

&nbsp;&nbsp;&nbsp;&nbsp;能除诸贡高&nbsp;&nbsp;&nbsp;&nbsp;羸劣能令强


彼人即时举声称曰。诸觉明者无有自大亦不兴热。弃除恩爱承彼奉法。修行诚信之所致也。象捐贡高伏心使安。说此往古先圣二偈言。

&nbsp;&nbsp;&nbsp;&nbsp;淫泆及怒痴&nbsp;&nbsp;&nbsp;&nbsp;此世三大憍

&nbsp;&nbsp;&nbsp;&nbsp;诚道无诸垢&nbsp;&nbsp;&nbsp;&nbsp;众热为以消

&nbsp;&nbsp;&nbsp;&nbsp;用彼至诚法&nbsp;&nbsp;&nbsp;&nbsp;修行亦如是

&nbsp;&nbsp;&nbsp;&nbsp;大意供象王&nbsp;&nbsp;&nbsp;&nbsp;除惑舍贡高


尔时彼象闻此正教。即捐自大降伏其心。便顺本道还至象厩。不犯众人无所娆害。其擎钵人不省象来亦不觉还。所以者何。专心惧死无他观念。于是颂曰。

&nbsp;&nbsp;&nbsp;&nbsp;见象如暴雨&nbsp;&nbsp;&nbsp;&nbsp;而心未曾乱

&nbsp;&nbsp;&nbsp;&nbsp;其雨虽止已&nbsp;&nbsp;&nbsp;&nbsp;虚空亦不悦

&nbsp;&nbsp;&nbsp;&nbsp;其人亦如是&nbsp;&nbsp;&nbsp;&nbsp;不省象往还

&nbsp;&nbsp;&nbsp;&nbsp;执心擎油钵&nbsp;&nbsp;&nbsp;&nbsp;如藏宝不忘


尔时观者。扰攘驰散东西走故。城中失火烧诸官殿。及众宝舍楼阁高台。现妙巍巍展转连及。譬如大山无不见者。烟皆周遍火尚尽彻。于是颂曰。

&nbsp;&nbsp;&nbsp;&nbsp;其城丰乐严正好&nbsp;&nbsp;&nbsp;&nbsp;宫殿屋舍甚宽妙

&nbsp;&nbsp;&nbsp;&nbsp;而烟普熏莫不达&nbsp;&nbsp;&nbsp;&nbsp;火炽如人故欲然


火烧城时。诸蜂皆出放毒啮人。观者得痛惊怪驰走。男女大小面色变恶。乱头衣解宝饰脱落。为烟所熏眼瞳泪出。遥见火光心怀怖懅。不知所凑展转相呼。父子兄弟妻息奴婢。更相教言避火离水莫堕泥坑尔乃安隐。于是颂曰。

&nbsp;&nbsp;&nbsp;&nbsp;愁忧心怀不自觉&nbsp;&nbsp;&nbsp;&nbsp;家室亲属及仆从

&nbsp;&nbsp;&nbsp;&nbsp;乘诸象马悲哀出&nbsp;&nbsp;&nbsp;&nbsp;言有大火当避舍


尔时官兵悉来灭火。其人专精一心擎钵。一渧不堕不觉失火及与灭时。所以者何。秉心专意无他念故。于是颂曰。

&nbsp;&nbsp;&nbsp;&nbsp;有众人迷惑&nbsp;&nbsp;&nbsp;&nbsp;如鸟遇火飞

&nbsp;&nbsp;&nbsp;&nbsp;其火烧殿舍&nbsp;&nbsp;&nbsp;&nbsp;烟出如浮云

&nbsp;&nbsp;&nbsp;&nbsp;头乱而惊怖&nbsp;&nbsp;&nbsp;&nbsp;避烟火驰走

&nbsp;&nbsp;&nbsp;&nbsp;一心在油钵&nbsp;&nbsp;&nbsp;&nbsp;不觉火起灭


是时五色云起天大雷电。于是颂曰。

&nbsp;&nbsp;&nbsp;&nbsp;既兴大雾非时雨&nbsp;&nbsp;&nbsp;&nbsp;风起吹云令纯阴

&nbsp;&nbsp;&nbsp;&nbsp;虚空普遍无清天&nbsp;&nbsp;&nbsp;&nbsp;犹暴象群云如是


尔时乱风起吹地兴尘。沙砾瓦石填于王路。拔树折枝落诸华实。于是颂曰。

&nbsp;&nbsp;&nbsp;&nbsp;风起扬尘而周普&nbsp;&nbsp;&nbsp;&nbsp;兴云载水无不遍

&nbsp;&nbsp;&nbsp;&nbsp;暴风忽冥不相见&nbsp;&nbsp;&nbsp;&nbsp;雷电俱降无不惊


彼时大云而焰掣电。霹雳落堕孔雀皆鸣。天便放雨堕于诸雹。虽有此变其人不闻。所以者何。专念油钵。于是颂曰。

&nbsp;&nbsp;&nbsp;&nbsp;其放逸象时&nbsp;&nbsp;&nbsp;&nbsp;犹如大云兴

&nbsp;&nbsp;&nbsp;&nbsp;堕雹失火风&nbsp;&nbsp;&nbsp;&nbsp;拔树坏屋舍

&nbsp;&nbsp;&nbsp;&nbsp;其人不睹见&nbsp;&nbsp;&nbsp;&nbsp;何善谁为恶

&nbsp;&nbsp;&nbsp;&nbsp;不觉风云起&nbsp;&nbsp;&nbsp;&nbsp;但观满钵油


尔时其人擎满钵油。至彼园观一渧不堕。诸兵臣吏悉还王宫。具为王说所更众难。而人专心擎钵不动。不弃一渧得至园观。王闻其言则而叹曰。此人难及人中之雄。不顾亲属及与玉女。不懅巨象水火之患雷电霹雳。吾闻雷声愕然怖懅。虽有启白不省其言。或有心裂而终亡者。或有怀驹而伤胎者。人民所立悉不自觉。虽遇众难其心不移。如是人者无所不办。心强如斯终不得难。地狱王考能食金刚。其王欢喜立为大臣。于是颂曰。

&nbsp;&nbsp;&nbsp;&nbsp;见亲族泣涕&nbsp;&nbsp;&nbsp;&nbsp;及醉象暴乱

&nbsp;&nbsp;&nbsp;&nbsp;虽遭诸恐难&nbsp;&nbsp;&nbsp;&nbsp;其心不移易

&nbsp;&nbsp;&nbsp;&nbsp;王睹人如此&nbsp;&nbsp;&nbsp;&nbsp;心坚定不转

&nbsp;&nbsp;&nbsp;&nbsp;亲爱而弘敬&nbsp;&nbsp;&nbsp;&nbsp;立之为大臣


尔时正士其心坚固。难遭善恶及诸恐难。志不转移得脱死罪。既自豪贵寿考长生也。修行道者御心如是。虽有诸患及淫怒痴来乱诸根。护心不随摄意第一。观其内体察外他身。痛痒心法亦复如是。于是颂曰。

&nbsp;&nbsp;&nbsp;&nbsp;如人擎油钵&nbsp;&nbsp;&nbsp;&nbsp;不动无所弃

&nbsp;&nbsp;&nbsp;&nbsp;妙慧意如海&nbsp;&nbsp;&nbsp;&nbsp;专心擎油器

&nbsp;&nbsp;&nbsp;&nbsp;若人欲学道&nbsp;&nbsp;&nbsp;&nbsp;执心当如是

&nbsp;&nbsp;&nbsp;&nbsp;意怀诸德明&nbsp;&nbsp;&nbsp;&nbsp;皆除一切瑕

&nbsp;&nbsp;&nbsp;&nbsp;若干之色欲&nbsp;&nbsp;&nbsp;&nbsp;再兴于怒痴

&nbsp;&nbsp;&nbsp;&nbsp;有志不放逸&nbsp;&nbsp;&nbsp;&nbsp;寂灭而自制

&nbsp;&nbsp;&nbsp;&nbsp;人身有病疾&nbsp;&nbsp;&nbsp;&nbsp;医药以除之

&nbsp;&nbsp;&nbsp;&nbsp;心疾亦如是&nbsp;&nbsp;&nbsp;&nbsp;四意止除之


心坚强者志能如是。则以指爪坏于雪山。以莲华根钻穿金山。则以锯断须弥宝山。其无有信不能精进。怀而谀谄放逸喜忘。虽在世久终不能除淫怒痴垢。有信精进质直智慧其心坚强。亦能吹山而使动摇。何况而除淫怒痴也。故修行者欲成道德。为信精进智慧朴直。调御其心专在行地。于是颂曰。

&nbsp;&nbsp;&nbsp;&nbsp;直信而精进&nbsp;&nbsp;&nbsp;&nbsp;智慧无谀谄

&nbsp;&nbsp;&nbsp;&nbsp;是五德除瑕&nbsp;&nbsp;&nbsp;&nbsp;离心无数秽

&nbsp;&nbsp;&nbsp;&nbsp;采解无量经&nbsp;&nbsp;&nbsp;&nbsp;自觉斯佛教

&nbsp;&nbsp;&nbsp;&nbsp;但取其要言&nbsp;&nbsp;&nbsp;&nbsp;分别义无量

### 离颠倒品第十

&nbsp;&nbsp;&nbsp;&nbsp;功德住觉高巍巍&nbsp;&nbsp;&nbsp;&nbsp;犹如学术依静居

&nbsp;&nbsp;&nbsp;&nbsp;智慧川流善宝形&nbsp;&nbsp;&nbsp;&nbsp;愿稽首礼大山王

&nbsp;&nbsp;&nbsp;&nbsp;从天上来下&nbsp;&nbsp;&nbsp;&nbsp;知趣而不惑

&nbsp;&nbsp;&nbsp;&nbsp;佛生不胞胎&nbsp;&nbsp;&nbsp;&nbsp;不入亦不出

&nbsp;&nbsp;&nbsp;&nbsp;不更诸苦恼&nbsp;&nbsp;&nbsp;&nbsp;不着不颠倒

&nbsp;&nbsp;&nbsp;&nbsp;德重无所著&nbsp;&nbsp;&nbsp;&nbsp;归命度生死


修行道者或怀懈怠。谓法微妙难晓难了不可分别。当识苦本断除诸习。证于尽灭修念道术。譬如有人而取一发破为百分。还续如故令不差错。是事甚难不乎。答曰。甚难甚难。可以幻化诸药神咒续发如故。泥洹之道不以此事而成立也。虽不能致于道证者当有方便。于是颂曰。

&nbsp;&nbsp;&nbsp;&nbsp;常健精进向脱门&nbsp;&nbsp;&nbsp;&nbsp;欲觉了此难复难

&nbsp;&nbsp;&nbsp;&nbsp;勤力劝乐而无退&nbsp;&nbsp;&nbsp;&nbsp;如深穿地得泉水


当作是观。速疾成就莫如泥洹。不从他求自因心致。从他人得乃为难耳由己勤获何所难乎。当作斯计唯以谛观诱进其心。如诱小儿呼之至前。来取手物而食啖之。小儿来至一一擘指而无所得。世人如是所见颠倒。无常谓常苦谓为乐。非身谓有身空谓为实。舍四颠倒作本无观。尔乃为顺佛之教诫。于是颂曰。

&nbsp;&nbsp;&nbsp;&nbsp;人不晓本无&nbsp;&nbsp;&nbsp;&nbsp;常计乐谓净

&nbsp;&nbsp;&nbsp;&nbsp;譬如以捉卷&nbsp;&nbsp;&nbsp;&nbsp;用以诱小儿

&nbsp;&nbsp;&nbsp;&nbsp;于是人颠倒&nbsp;&nbsp;&nbsp;&nbsp;而有吾我想

&nbsp;&nbsp;&nbsp;&nbsp;当为现光曜&nbsp;&nbsp;&nbsp;&nbsp;如冥中燃灯


吾有头发不能常久。亦非净洁弗安无我。以是观之一切皆然。劝发其心如明眼人。执炬而行入于空室。观之无人亦无所睹。审谛见者亦复如是。察色之本见无常苦无吾非身。虚妄见者而反自缚。解空观者有何难乎。现可见闻得道迹者往还不还。及无所著得平等觉。此等斯人吾亦是人。此等成道我身何故独不获乎。修行道者劝心如是。舍四颠倒专于行地。于是颂曰。

&nbsp;&nbsp;&nbsp;&nbsp;发毛爪骨肉&nbsp;&nbsp;&nbsp;&nbsp;及诸像色形

&nbsp;&nbsp;&nbsp;&nbsp;众来惑心法&nbsp;&nbsp;&nbsp;&nbsp;五阴之所乱

&nbsp;&nbsp;&nbsp;&nbsp;无常苦不安&nbsp;&nbsp;&nbsp;&nbsp;无我不清净

&nbsp;&nbsp;&nbsp;&nbsp;身如空丘舍&nbsp;&nbsp;&nbsp;&nbsp;明者观如是

### 晓了食品第十一

&nbsp;&nbsp;&nbsp;&nbsp;佛在巴质树&nbsp;&nbsp;&nbsp;&nbsp;天帝奉百味

&nbsp;&nbsp;&nbsp;&nbsp;又在舍卫城&nbsp;&nbsp;&nbsp;&nbsp;波斯匿供养

&nbsp;&nbsp;&nbsp;&nbsp;比兰若设饭&nbsp;&nbsp;&nbsp;&nbsp;麦饭虽甘味

&nbsp;&nbsp;&nbsp;&nbsp;皆等意受之&nbsp;&nbsp;&nbsp;&nbsp;稽首无所著

&nbsp;&nbsp;&nbsp;&nbsp;虽食此饭已&nbsp;&nbsp;&nbsp;&nbsp;弗着不以色

&nbsp;&nbsp;&nbsp;&nbsp;亦不造憍慢&nbsp;&nbsp;&nbsp;&nbsp;弃捐诸贡高

&nbsp;&nbsp;&nbsp;&nbsp;所在受供养&nbsp;&nbsp;&nbsp;&nbsp;如越大旷路

&nbsp;&nbsp;&nbsp;&nbsp;不以为甘美&nbsp;&nbsp;&nbsp;&nbsp;是故稽首礼


尔时修行当观饭食。设百种味及秽麦饭。在于腹中等无有异。举食着口。嚼与唾合。与吐适同。若入生藏。身火煮之。体水烂之。风吹展转。稍稍消化。堕于熟藏。坚为大便。湿为小便。沫为涕唾。藏中要味以润成体。此要众味流布诸脉。然后长养发毛爪齿。骨髓血肉肪膏精气头脑之属。是外四大养内五根诸根得力。长于心法起淫怒痴。欲知是者是揣食之本。由是而起。于是颂曰。

&nbsp;&nbsp;&nbsp;&nbsp;计无央数诸上味&nbsp;&nbsp;&nbsp;&nbsp;堕住腹中而无异

&nbsp;&nbsp;&nbsp;&nbsp;于体变化等不净&nbsp;&nbsp;&nbsp;&nbsp;故行道者不贪食


虽当饭食不求于肥趣欲支命。譬如大官捕诸飞鸟。皆剪其翅闭着笼中。日择肥者以给官厨。时诸飞鸟日日稍减。中有一鸟心自念言肥者先死。若吾当肥亦死如前。设不食者便当饿死。今当节食令身不肥亦莫使羸。令身轻便出入无碍。不为宰人所见烹害。羽翼可得渐渐生长。若从笼出便可飞逝从意所至。修行道者亦计如是。食趣安身令体不重。食适轻便少于睡眠。坐起经行喘息安隐鲜大小便。身依于行淫怒痴薄。其修行者当作是观。吾不贪身除诸情欲。此身非要骨锁相支。今此身中但盛不净无有坚固。譬如怨家无益罗网。常怀怨贼而伤亲友。当消息之供养奉事。譬如王者当以如何。遵承佛教坐起经行令无灾患。常观污露具知多秽。将养其命趣得行道。如有亲属不可弃舍身亦如是。沐浴饭食衣被盖形。如爱一子常将护之。不令寒温饥渴之苦。非为蚊虻蚤虱所啮。如有逆贼收闭牢狱。狱吏考治若干种榜。卿为前后劫盗谁物。家居所在盗何所藏。与谁同伴魁师党部耶。五毒治之气绝复苏。即自思惟。以何方便得脱榜笞。心便开解对狱吏首。远计某国大长者子名曰禁戒。前后所偷皆着彼所。居止其家共行窃盗是吾伴侣。狱吏闻之收长者子。与前贼共同一牢中俱系铁靽。时长者子家有饷来。便自独食不分与贼。贼大嗔怒张目啮齿。汗出叹息欲兴恶意。令长者子不济其命。况乃独食。今我自在则当逼之。不独饮水。何况独食。其长者子少小骄乐。不忍须臾不行左右欲至舍后。便报贼言。共至厕上。其贼报言。在卿所至。吾不能行。时长者子逼急穷极。谓其贼言。无过于子。子横牵吾闭在刑狱。今欲小起反不相从乎。设不共系终不相报。吾假相犯卿便说之。以当省过而谢其罪。时贼答曰。子实无过。吾横相牵。卿眷属多。欲自免罪。不见考治。蒙得饮食故相枉耳。仁有饷来而反独食。永不相分故不相从。时长者子则报贼言。解子所恨。从今以往终不相失。若有饷来先当饭子。然后自食。曼我命存。愿到舍后使身气通。贼乃随之。后日饷来便敕婢使。所持饭来先奉亲厚。所食之余尔乃给我。时婢奉教辄如其言。使人还归具启长者。长者闻之心怀恚怒。明日诣狱谓其子言。卿生豪族。反与逆贼恶人从事。而与亲厚都不觉知。此横牵汝闭在牢狱。其子报言。父所言是。不敬此人以为亲厚也。具知是贼耳。我欲小行逼不相从。身重腹胀眼反耳聋。头痛背裂胁肋欲拔。胸怀气满喘息欲断。心意烦乱迷不自觉。诸节欲解骨体疼痛。命欲穷绝。恶对在上。汗出短气。而贼语我。卿能随吾。如病从医。尔乃可耳。先以饭我。然后自食。吾当相从。用贪身命故为亲厚也。如长者子具知此贼为怨家也。用穷逼故于外示现若如亲厚。而内疏薄。知四大寄非常之物。四事增减辄无安隐。如蛇虺毒。如幻野马。水月山响。解身如是。其行道者亦复解此。晓知五阴皆为怨贼。趣以衣食将养其体令不危害。夙夜专精如救头然。非以懈废得成道德。至于无为。度于三界始终之患。

### 伏胜诸根品第十二

其修行者淫怒痴薄。设不习尘无所娆害。未成道德非见圣谛自谓获矣。如是行者自诫心意。放之在于色声香味细滑之念。着于五阴所作未办。设心不随五阴盖者则知得道。若其心乱随诸情欲。即还恐懅当更精进。如牧牛者牧牛于泽。其牛犇突践他禾谷。牧牛者恐怖其主觉之。牵将归家以杖捶治。明日复出还在牧上。阳如不视知复犯他禾稼不也时牛心念。牧者不见复食他苗。其主见之便复挝榜。牛后恐畏不敢复犯。行者如是自诫五根。不随情欲则知道成也。若从六衰即还自制。观三涂之苦生死之难。昼夜精勤胜前万倍。所未获者当令成就。已得成就令不放逸。

### 忍辱品第十三

设使有人挝骂行者。尔时修道当作是观。所可詈詈但有音声。谛惟计之皆为空无。适起即灭。譬如文字其名各异。一一计字无有骂声。譬如一盲目无所见。正使百盲亦无所睹。骂亦如此一字不成。正百千字亦悉空无。设使父母家室亲里。共称誉我亦复皆空。当作是观。譬如夷狄异音之人。虽来骂我譬如风响。是声皆空。

### 弃加恶品第十四

假使行者坐于寂定。人来挝捶。刀杖瓦石以加其身。当作是观。名色皆空。所捶可捶。悉无所有。本从何生。谁为嗔者。向何人怒。我宿不善得致此患。设无名色无缘遭厄。我若欲嗔报其人者。众怨甚多不可悉报。譬如毒蛇及与百足。蚤虱蚊虻蚑蜂之属。是辈娆人无以加报。假使能除外诸忧患。安能辟除其内体中。四百四病八十种虫。以是之故当伏内心。灭诸垢秽寂定其志。故谓修行。

### 天眼见终始品第十五

其修行者假使睡眠。当念无常不久趣死。想于众苦生死之恼。澡手盥面瞻视四方。夜观星宿以自御心。弃捐懈怠不思卧寐。若睡不止当起经行。假令不定当移其坐。想欲见明。虽心中冥。思惟三光。令内外明。于是颂曰。

&nbsp;&nbsp;&nbsp;&nbsp;当念生死苦&nbsp;&nbsp;&nbsp;&nbsp;观罪睹四方

&nbsp;&nbsp;&nbsp;&nbsp;省视外光影&nbsp;&nbsp;&nbsp;&nbsp;内心求照明

&nbsp;&nbsp;&nbsp;&nbsp;灭坏睡眠冥&nbsp;&nbsp;&nbsp;&nbsp;若日消除闇

&nbsp;&nbsp;&nbsp;&nbsp;如是虽闭目&nbsp;&nbsp;&nbsp;&nbsp;所见踰开者


其修行者。常思见明。昼夜无异。分别大小是非所趣。远行普学无所不博。思惟如是则得道眼所见平等。无有弥延及净居天。于是颂曰。

&nbsp;&nbsp;&nbsp;&nbsp;虽为眠目常如开&nbsp;&nbsp;&nbsp;&nbsp;禅定所见踰天眼

&nbsp;&nbsp;&nbsp;&nbsp;普视世间众生类&nbsp;&nbsp;&nbsp;&nbsp;彻达天上无不见


其修行者已成道眼。悉见诸方三恶之处。譬如霖雨一旦晴除。有明眼人住于山顶。观视城郭郡国县邑聚落人民。树木花实流水源泉。师子虎狼象马羊鹿。及诸野兽。行来进止皆悉见之。于是颂曰。

&nbsp;&nbsp;&nbsp;&nbsp;譬如明镜及虚空&nbsp;&nbsp;&nbsp;&nbsp;霖雨已除日晴明

&nbsp;&nbsp;&nbsp;&nbsp;有净眼人住高山&nbsp;&nbsp;&nbsp;&nbsp;从上视下无不见

&nbsp;&nbsp;&nbsp;&nbsp;又观城郭及国邑&nbsp;&nbsp;&nbsp;&nbsp;其修行者亦如是

&nbsp;&nbsp;&nbsp;&nbsp;睹见世间及禽兽&nbsp;&nbsp;&nbsp;&nbsp;地狱饿鬼众生处


修行如是睹三千界。见人生死善恶所趣。是之名曰所达神通。于是颂曰。

&nbsp;&nbsp;&nbsp;&nbsp;虽有甘露无上味&nbsp;&nbsp;&nbsp;&nbsp;见三千世德踰彼

&nbsp;&nbsp;&nbsp;&nbsp;其修行道随佛教&nbsp;&nbsp;&nbsp;&nbsp;疾得神通无挂碍

&nbsp;&nbsp;&nbsp;&nbsp;佛皆普见一切净&nbsp;&nbsp;&nbsp;&nbsp;愍伤众人故说此

&nbsp;&nbsp;&nbsp;&nbsp;决终始根令速度&nbsp;&nbsp;&nbsp;&nbsp;以无极义而分别

### 天耳品第十六

&nbsp;&nbsp;&nbsp;&nbsp;识慧为毂寂应缘&nbsp;&nbsp;&nbsp;&nbsp;无所挂碍顺正道

&nbsp;&nbsp;&nbsp;&nbsp;其有转此道法轮&nbsp;&nbsp;&nbsp;&nbsp;稽首转轮大圣族

&nbsp;&nbsp;&nbsp;&nbsp;察省若干之伎乐&nbsp;&nbsp;&nbsp;&nbsp;设有悲哀心正等

&nbsp;&nbsp;&nbsp;&nbsp;闻诸天人地狱声&nbsp;&nbsp;&nbsp;&nbsp;叉手稽首尊净性


其修行者适成天耳。便得彻听亦无烦愦。譬如有人掘地求藏。本规索一并得余藏。行者如是本求天耳彻听随从。悉闻天上世间之声。于是颂曰。

&nbsp;&nbsp;&nbsp;&nbsp;计彼修行者&nbsp;&nbsp;&nbsp;&nbsp;兴法以善权

&nbsp;&nbsp;&nbsp;&nbsp;精勤得天眼&nbsp;&nbsp;&nbsp;&nbsp;睹天上世间

&nbsp;&nbsp;&nbsp;&nbsp;彻听自然生&nbsp;&nbsp;&nbsp;&nbsp;所闻亦无限

&nbsp;&nbsp;&nbsp;&nbsp;如人地求藏&nbsp;&nbsp;&nbsp;&nbsp;自然得余宝


譬如夜半众人眠寐。一人独觉上七重楼。于寂静时听省诸音。妓乐歌舞啼泣悲哀挝鼓之声。修道所见亦复如是。心本寂静遥听地狱啼[口\*睪]酸苦。见闻饿鬼及与畜生。天上世间妓乐之音。是为天耳神通之证。于是颂曰。

&nbsp;&nbsp;&nbsp;&nbsp;如夜众庶皆眠寐&nbsp;&nbsp;&nbsp;&nbsp;一人起上七重楼

&nbsp;&nbsp;&nbsp;&nbsp;静心而听一切人&nbsp;&nbsp;&nbsp;&nbsp;妓乐歌舞之音声

&nbsp;&nbsp;&nbsp;&nbsp;其修道者亦如是&nbsp;&nbsp;&nbsp;&nbsp;天耳彻闻诸音声

&nbsp;&nbsp;&nbsp;&nbsp;其在三界诸形色&nbsp;&nbsp;&nbsp;&nbsp;悉晓了知其语言

&nbsp;&nbsp;&nbsp;&nbsp;从无央数大经义&nbsp;&nbsp;&nbsp;&nbsp;我得其余服甘露

&nbsp;&nbsp;&nbsp;&nbsp;譬如人病服良药&nbsp;&nbsp;&nbsp;&nbsp;今演世尊天眼教

### 念往世品第十七

&nbsp;&nbsp;&nbsp;&nbsp;智慧为牙善根元&nbsp;&nbsp;&nbsp;&nbsp;经法成华德为果

&nbsp;&nbsp;&nbsp;&nbsp;解脱示现立不动&nbsp;&nbsp;&nbsp;&nbsp;今吾归命佛大树

&nbsp;&nbsp;&nbsp;&nbsp;从亿百生殖善根&nbsp;&nbsp;&nbsp;&nbsp;昔无限世寂梵行

&nbsp;&nbsp;&nbsp;&nbsp;识百千亿本宿命&nbsp;&nbsp;&nbsp;&nbsp;佛觉意强归心定


假使修行心自念言。吾从何来致得人身。以天眼视明心彻睹。本生为人若在非人。譬如有人从一县邑复至一县。识前往反坐起之处也。修行如是。自念本生所历受身。名姓好恶寿命长短。饮食被服皆悉识之。彼没生此此终生彼。如是之比知无央数。所更生死。是号曰识本宿命神通。于是颂曰。

&nbsp;&nbsp;&nbsp;&nbsp;以天眼睹曰修行&nbsp;&nbsp;&nbsp;&nbsp;知无数劫所历生

&nbsp;&nbsp;&nbsp;&nbsp;皆见过去可受身&nbsp;&nbsp;&nbsp;&nbsp;譬如乘船自照面

&nbsp;&nbsp;&nbsp;&nbsp;佛所生处悉识念&nbsp;&nbsp;&nbsp;&nbsp;吾观诸经而钞取

&nbsp;&nbsp;&nbsp;&nbsp;是为号曰昔所更&nbsp;&nbsp;&nbsp;&nbsp;以慧之心采至要

### 知人心念品第十八

&nbsp;&nbsp;&nbsp;&nbsp;不可计哀宣&nbsp;&nbsp;&nbsp;&nbsp;知众所趣念

&nbsp;&nbsp;&nbsp;&nbsp;自睹心所思&nbsp;&nbsp;&nbsp;&nbsp;是非定放逸

&nbsp;&nbsp;&nbsp;&nbsp;志所怀至意&nbsp;&nbsp;&nbsp;&nbsp;解了无量智

&nbsp;&nbsp;&nbsp;&nbsp;而除诸瑕秽&nbsp;&nbsp;&nbsp;&nbsp;愿归尊最胜


其修行者以天眼。视人及非人是非善恶端政丑陋。彻睹心行所明窈冥。喜嗔恚者其心如斯。志和悦者当所趣矣。于是颂曰。

&nbsp;&nbsp;&nbsp;&nbsp;天眼之彻视&nbsp;&nbsp;&nbsp;&nbsp;见诸人非人

&nbsp;&nbsp;&nbsp;&nbsp;睹察众颜色&nbsp;&nbsp;&nbsp;&nbsp;亦睹心所念

&nbsp;&nbsp;&nbsp;&nbsp;知其意本元&nbsp;&nbsp;&nbsp;&nbsp;何缘获此行

&nbsp;&nbsp;&nbsp;&nbsp;其修道悉省&nbsp;&nbsp;&nbsp;&nbsp;怀嗔及和悦


譬如有人坐于江边。见水中物鱼鳖鼋鼍。及无央数异类之虫。修行如是。睹众生心。所念善恶了了无疑。是名神通知他人心所念善恶。于是颂曰。

&nbsp;&nbsp;&nbsp;&nbsp;觉眼明了心清净&nbsp;&nbsp;&nbsp;&nbsp;因修道行而获斯

&nbsp;&nbsp;&nbsp;&nbsp;知他心念所思想&nbsp;&nbsp;&nbsp;&nbsp;犹如见树根枝叶


譬如贾客欲得水精之珠。便入江海则得此宝。并获真珠金刚珊瑚砗磲马瑙。修行如是。弃于睡眠专心在明。则得天眼并获天耳神足。自知己所从来见他人本。是故修行当习觉明。于是颂曰。

&nbsp;&nbsp;&nbsp;&nbsp;如以一事入江海&nbsp;&nbsp;&nbsp;&nbsp;而获无数大珍宝

&nbsp;&nbsp;&nbsp;&nbsp;修行如是除睡眠&nbsp;&nbsp;&nbsp;&nbsp;天眼听飞识本末

&nbsp;&nbsp;&nbsp;&nbsp;修行若斯志寂定&nbsp;&nbsp;&nbsp;&nbsp;今吾所宣如佛教

&nbsp;&nbsp;&nbsp;&nbsp;见无量色踰天眼&nbsp;&nbsp;&nbsp;&nbsp;睹众生心念是非

&nbsp;&nbsp;&nbsp;&nbsp;其忍辱力踰于地&nbsp;&nbsp;&nbsp;&nbsp;柔软安和过于水

&nbsp;&nbsp;&nbsp;&nbsp;秉志坚固如须弥&nbsp;&nbsp;&nbsp;&nbsp;越于人民超虚空

&nbsp;&nbsp;&nbsp;&nbsp;深慧过于江&nbsp;&nbsp;&nbsp;&nbsp;如海无嗔恨

&nbsp;&nbsp;&nbsp;&nbsp;其德莫能及&nbsp;&nbsp;&nbsp;&nbsp;愿稽首最胜

&nbsp;&nbsp;&nbsp;&nbsp;其心而怀道&nbsp;&nbsp;&nbsp;&nbsp;诸天所嗟叹

&nbsp;&nbsp;&nbsp;&nbsp;执心而一定&nbsp;&nbsp;&nbsp;&nbsp;非以为欢喜

&nbsp;&nbsp;&nbsp;&nbsp;彼调柔等意&nbsp;&nbsp;&nbsp;&nbsp;非以所增减

&nbsp;&nbsp;&nbsp;&nbsp;明德无轻戏&nbsp;&nbsp;&nbsp;&nbsp;吾愿稽首礼


假使修行心有轻戏。便当思惟愁戚之法。会当归死未得度脱。无常之法非欢喜时。所有恩爱会当别离。于是颂曰。

&nbsp;&nbsp;&nbsp;&nbsp;无数诸川流&nbsp;&nbsp;&nbsp;&nbsp;满若耶氾水

&nbsp;&nbsp;&nbsp;&nbsp;未度死河法&nbsp;&nbsp;&nbsp;&nbsp;耗乱反欢喜

&nbsp;&nbsp;&nbsp;&nbsp;无量之恩爱&nbsp;&nbsp;&nbsp;&nbsp;不久当别离

&nbsp;&nbsp;&nbsp;&nbsp;非常之恶对&nbsp;&nbsp;&nbsp;&nbsp;各追随罪福


其修行者心自念言。吾傥命终不成道德。亦未向道或恐犯逆。不随法教入于三涂。不得免济无底之患。堕众邪见得无迷惑复更胞胎。将无积骨若如太山。或恐断头血如江海。或值涕泣泪如五河。与父母别。妻子无常。兄弟死亡。忧恼无量。于是颂曰。

&nbsp;&nbsp;&nbsp;&nbsp;尚未得成道&nbsp;&nbsp;&nbsp;&nbsp;不断恐死原

&nbsp;&nbsp;&nbsp;&nbsp;当更百千难&nbsp;&nbsp;&nbsp;&nbsp;当复入胞胎

&nbsp;&nbsp;&nbsp;&nbsp;未除忧戚根&nbsp;&nbsp;&nbsp;&nbsp;遇众无量恼

&nbsp;&nbsp;&nbsp;&nbsp;不得归圣道&nbsp;&nbsp;&nbsp;&nbsp;三涂自然开


修行自念宿夜恐惧。傥堕禽兽非法之处。常怀害心转相夺命。无有羞耻从冥入冥。已堕此患难复人身。一钱投海求之可得。已失人身难得于此。于是颂曰。

&nbsp;&nbsp;&nbsp;&nbsp;贪淫所盖怒痴冥&nbsp;&nbsp;&nbsp;&nbsp;欲杖所驱无羞惭

&nbsp;&nbsp;&nbsp;&nbsp;以入畜生之云雾&nbsp;&nbsp;&nbsp;&nbsp;而堕此苦复人难


行者自念。我身将无堕于饿鬼。曾闻其人执持瓦器。盛以涕唾脓血及人秽吐。以为饮食遍行乞丐。于是颂曰。

&nbsp;&nbsp;&nbsp;&nbsp;以不净之器&nbsp;&nbsp;&nbsp;&nbsp;瓦杅而不完

&nbsp;&nbsp;&nbsp;&nbsp;盛脓血涕唾&nbsp;&nbsp;&nbsp;&nbsp;服之如饮水

&nbsp;&nbsp;&nbsp;&nbsp;贪餮常斗诤&nbsp;&nbsp;&nbsp;&nbsp;凶罪之所致

&nbsp;&nbsp;&nbsp;&nbsp;作行如是者&nbsp;&nbsp;&nbsp;&nbsp;则堕饿鬼道