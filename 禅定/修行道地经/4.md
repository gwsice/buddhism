## 修行道地经卷第四

### 地狱品第十九

修行自念。我身将无堕于地狱。曾闻罪人适共相见。则怀嗔恚欲还相害。手爪锋利若如刀刃。自然兵杖矛戟弓箭瓦石也。当相向时刀戟之声若如破铜。兵仗碎坏刀矛交错。若如罗网。罪人见此心怀愁忧。于是颂曰。

&nbsp;&nbsp;&nbsp;&nbsp;是辈诸罪人&nbsp;&nbsp;&nbsp;&nbsp;在地狱相害

&nbsp;&nbsp;&nbsp;&nbsp;意欲得兵仗&nbsp;&nbsp;&nbsp;&nbsp;应心皆获之

&nbsp;&nbsp;&nbsp;&nbsp;刀刃持相害&nbsp;&nbsp;&nbsp;&nbsp;如水罗网动

&nbsp;&nbsp;&nbsp;&nbsp;犹夏日中热&nbsp;&nbsp;&nbsp;&nbsp;刀刃炎如是


或有恐怖不自觉知。又有称怨而怀毒恚。欲相害命以此为乐。遂兴诤斗转相推扑还相伤害。节节解之头颈异处。或刺其身血流如泉。刀刃在体痛岂可言。刀疮之处火从中出。或身摧碎譬如乱风吹落树叶。有卧在地身碎如蔑。须臾之间身复如故。于是颂曰。

&nbsp;&nbsp;&nbsp;&nbsp;挽发相叉蹋&nbsp;&nbsp;&nbsp;&nbsp;展转相牵曳

&nbsp;&nbsp;&nbsp;&nbsp;罪人会共斗&nbsp;&nbsp;&nbsp;&nbsp;苦恼无央数

&nbsp;&nbsp;&nbsp;&nbsp;恐怖更相加&nbsp;&nbsp;&nbsp;&nbsp;当尔时大战

&nbsp;&nbsp;&nbsp;&nbsp;譬若拔丛树&nbsp;&nbsp;&nbsp;&nbsp;相推压如是


尔时罪人须臾平复。凉风四来吹令如故也。守狱之鬼水洒人上。已活且起过恶未尽。故使不死闻狱鬼声即起如故。于是颂曰。

&nbsp;&nbsp;&nbsp;&nbsp;以水洒其身&nbsp;&nbsp;&nbsp;&nbsp;凉风来吹之

&nbsp;&nbsp;&nbsp;&nbsp;尔时狱罪人&nbsp;&nbsp;&nbsp;&nbsp;又闻守鬼言

&nbsp;&nbsp;&nbsp;&nbsp;罪人身坏碎&nbsp;&nbsp;&nbsp;&nbsp;即活而有想

&nbsp;&nbsp;&nbsp;&nbsp;尘劳罪未尽&nbsp;&nbsp;&nbsp;&nbsp;当复受考治


尔时罪人住转复相见即怀嗔恚。口唇战栗眼赤如血。肠胃脱落战斗如故。结怨以来其日固久。身体伤坏。堕地流血。譬如浊泉。身体平复。复从地起。相害如故。于是颂曰。

&nbsp;&nbsp;&nbsp;&nbsp;堕于地狱中&nbsp;&nbsp;&nbsp;&nbsp;勤苦不可言

&nbsp;&nbsp;&nbsp;&nbsp;相害怀大恐&nbsp;&nbsp;&nbsp;&nbsp;宿罪之所致

&nbsp;&nbsp;&nbsp;&nbsp;数数而见害&nbsp;&nbsp;&nbsp;&nbsp;还复活如故

&nbsp;&nbsp;&nbsp;&nbsp;恶意反相向&nbsp;&nbsp;&nbsp;&nbsp;种罪无休息

&nbsp;&nbsp;&nbsp;&nbsp;于此世间人&nbsp;&nbsp;&nbsp;&nbsp;喜造为杀害

&nbsp;&nbsp;&nbsp;&nbsp;在于想地狱&nbsp;&nbsp;&nbsp;&nbsp;受罪如本行

&nbsp;&nbsp;&nbsp;&nbsp;是故同行人&nbsp;&nbsp;&nbsp;&nbsp;久长处罪狱

&nbsp;&nbsp;&nbsp;&nbsp;相夺命无数&nbsp;&nbsp;&nbsp;&nbsp;死复生如故

&nbsp;&nbsp;&nbsp;&nbsp;住世犯罪者&nbsp;&nbsp;&nbsp;&nbsp;堕于想地狱

&nbsp;&nbsp;&nbsp;&nbsp;譬如芭蕉树&nbsp;&nbsp;&nbsp;&nbsp;适坏旋复生


罪人若堕黑绳地狱。彼时狱鬼取诸罪人。排着热铁之地。又持铁绳及执铁锯。火自然出拼直其体。以锯解之从头至足令百千段。譬如木工解诸板材。于是颂曰。

&nbsp;&nbsp;&nbsp;&nbsp;守狱之鬼受王教&nbsp;&nbsp;&nbsp;&nbsp;铁绳拼身以锯解

&nbsp;&nbsp;&nbsp;&nbsp;其锯火然上下彻&nbsp;&nbsp;&nbsp;&nbsp;扑人着地段段解


守鬼又以斧斫其身斤凿并行。譬如木工斫治材木。或令四方而有八角。治罪人身亦复如是。于是颂曰。

&nbsp;&nbsp;&nbsp;&nbsp;守鬼罪人恶行会&nbsp;&nbsp;&nbsp;&nbsp;斧凿斤锯及与绳

&nbsp;&nbsp;&nbsp;&nbsp;劈解罪囚如木工&nbsp;&nbsp;&nbsp;&nbsp;譬如有人新起屋


时狱守鬼。火烧铁绳互槩其身。截肌破体彻骨至髓。胁脊髀胫头颈手脚各令异处。于是颂曰。

&nbsp;&nbsp;&nbsp;&nbsp;考治百种痛&nbsp;&nbsp;&nbsp;&nbsp;在于黑绳狱

&nbsp;&nbsp;&nbsp;&nbsp;皮剥以斧解&nbsp;&nbsp;&nbsp;&nbsp;见斫如起舍

&nbsp;&nbsp;&nbsp;&nbsp;各支解其身&nbsp;&nbsp;&nbsp;&nbsp;血出如流泉

&nbsp;&nbsp;&nbsp;&nbsp;骨肉别异处&nbsp;&nbsp;&nbsp;&nbsp;酷痛叵具言

&nbsp;&nbsp;&nbsp;&nbsp;阎王之守鬼&nbsp;&nbsp;&nbsp;&nbsp;破其身如此

&nbsp;&nbsp;&nbsp;&nbsp;彼过罪未尽&nbsp;&nbsp;&nbsp;&nbsp;脓血流若斯


其有堕在合会地狱。罪垢所致令罪人坐铁钉钉其膝。次复钉之尽遍其体。身碎破坏骨肉皆然。诸节解脱各在异处。其命欲断困不可言。自然有风吹拔诸钉平复如故。更复以钉而钉其身。如是苦恼不可计数百千万岁。于是颂曰。

&nbsp;&nbsp;&nbsp;&nbsp;以无央数百千钉&nbsp;&nbsp;&nbsp;&nbsp;从空中下如云雨

&nbsp;&nbsp;&nbsp;&nbsp;碎其人身若磨面&nbsp;&nbsp;&nbsp;&nbsp;本罪所致遭斯厄


次雨铁椎及复铁杵。黑象大山镇其身上。如捣甘蔗若笮蒲萄。髓脑肪膏血肉不净皆自流出。于是颂曰。

&nbsp;&nbsp;&nbsp;&nbsp;黑象铁杵大石山&nbsp;&nbsp;&nbsp;&nbsp;笮以铁[車*任]碎其身
&nbsp;&nbsp;&nbsp;&nbsp;见地狱鬼皆怀懅&nbsp;&nbsp;&nbsp;&nbsp;破碎其身如甘蔗


以铁[車*任]轮而笮其身如压麻油。置着臼中以杵捣之。于是颂曰。

&nbsp;&nbsp;&nbsp;&nbsp;狱吏无慈仁&nbsp;&nbsp;&nbsp;&nbsp;以铁[車*任]杵臼
&nbsp;&nbsp;&nbsp;&nbsp;困苦于罪人&nbsp;&nbsp;&nbsp;&nbsp;如笮麻油人


尔时罪人遥睹太山。见之怖走入广谷中。欲望自济而不得脱。适入其谷转相谓言。此山多树当止于斯。时各怖散在诸树间。山自然合破碎其身。于是颂曰。

&nbsp;&nbsp;&nbsp;&nbsp;以积众罪殃&nbsp;&nbsp;&nbsp;&nbsp;己之本所造

&nbsp;&nbsp;&nbsp;&nbsp;彼时诸罪人&nbsp;&nbsp;&nbsp;&nbsp;悉入于山谷

&nbsp;&nbsp;&nbsp;&nbsp;适入山谷已&nbsp;&nbsp;&nbsp;&nbsp;彼山自然合

&nbsp;&nbsp;&nbsp;&nbsp;碎罪人身时&nbsp;&nbsp;&nbsp;&nbsp;其声甚悲痛

&nbsp;&nbsp;&nbsp;&nbsp;害牛羊猪鹿飞鸟&nbsp;&nbsp;&nbsp;&nbsp;既无加哀夺人命

&nbsp;&nbsp;&nbsp;&nbsp;在合会狱痛无数&nbsp;&nbsp;&nbsp;&nbsp;危他人身获此恼


又遥见火烧。罪人谓言。此地平博草木青青。譬如琉璃。当往诣彼。尔乃安隐。即行逆火坐树木间。四面火起围绕其身。烧之毒痛[口\*睪]哭悲哀。东西南北走欲避此火。辄与相逢不能自救。于是颂曰。

&nbsp;&nbsp;&nbsp;&nbsp;爪发自然长&nbsp;&nbsp;&nbsp;&nbsp;色变烧炙痛

&nbsp;&nbsp;&nbsp;&nbsp;风吹体舌干&nbsp;&nbsp;&nbsp;&nbsp;见狱吏怖懅

&nbsp;&nbsp;&nbsp;&nbsp;无数众罪人&nbsp;&nbsp;&nbsp;&nbsp;为焰之所烧

&nbsp;&nbsp;&nbsp;&nbsp;烟熏火燔之&nbsp;&nbsp;&nbsp;&nbsp;如蛾入灯中


又复遥见铁叶丛树。转相谓言。彼树甚好。青草流泉共行诣彼。无数百千诸犯罪人。悉入树间或坐树下。或有住立或睡卧寐。热风四起吹树动摇。剑叶落堕在其身上。剥皮截肉破骨至髓伤胁胸背截项破头。于是颂曰。

&nbsp;&nbsp;&nbsp;&nbsp;多所依信害众生&nbsp;&nbsp;&nbsp;&nbsp;堕于地狱谓有活

&nbsp;&nbsp;&nbsp;&nbsp;热风四起落铁叶&nbsp;&nbsp;&nbsp;&nbsp;譬入于斗伤如是


尔时铁树间。便有自然乌鹊雕鹫。其口如铁。以肉血为食住人头上。取眼而食破头啖脑。于是颂曰。

&nbsp;&nbsp;&nbsp;&nbsp;彼人前世时&nbsp;&nbsp;&nbsp;&nbsp;依信而害生

&nbsp;&nbsp;&nbsp;&nbsp;以铁落身上&nbsp;&nbsp;&nbsp;&nbsp;解解而断截

&nbsp;&nbsp;&nbsp;&nbsp;乌雕甚可畏&nbsp;&nbsp;&nbsp;&nbsp;四面来击人

&nbsp;&nbsp;&nbsp;&nbsp;住头而脱目&nbsp;&nbsp;&nbsp;&nbsp;发脑而食之


于是铁叶大地狱中。便自然生众狗。正黑或有白者。走来唤吼欲击罪人。罪人悲哭避之而藏。或有四散或怖不动。狗走及之便捉罪人。断头饮血次啖肉髓。于是颂曰。

&nbsp;&nbsp;&nbsp;&nbsp;张口齿正白&nbsp;&nbsp;&nbsp;&nbsp;吼鸣声可畏

&nbsp;&nbsp;&nbsp;&nbsp;吐舌而舐唇&nbsp;&nbsp;&nbsp;&nbsp;强逼伤害人

&nbsp;&nbsp;&nbsp;&nbsp;以刀伤其身&nbsp;&nbsp;&nbsp;&nbsp;鸟兽所食啖

&nbsp;&nbsp;&nbsp;&nbsp;苦毒见恼害&nbsp;&nbsp;&nbsp;&nbsp;坐依信杀生


尔时罪人为狗所啖。乌鸟所害恐怖忙走。更见大道分有八路皆是利刀。意中自谓生草青青。有若干树当往诣彼。行利刀上截其足趺血出流离。于是颂曰。

&nbsp;&nbsp;&nbsp;&nbsp;其人受经律&nbsp;&nbsp;&nbsp;&nbsp;破坏于法桥

&nbsp;&nbsp;&nbsp;&nbsp;见有顺戒者&nbsp;&nbsp;&nbsp;&nbsp;而强教犯戒

&nbsp;&nbsp;&nbsp;&nbsp;逐之入长路&nbsp;&nbsp;&nbsp;&nbsp;刀刃截其足

&nbsp;&nbsp;&nbsp;&nbsp;足下皆伤坏&nbsp;&nbsp;&nbsp;&nbsp;穷极不自在


尔时遥见诸刺棘树。高四十里刺长尺六。其刺比致自然火出。罪人心念。彼是好树种种花实。皆共往诣到铁树间。于是颂曰。

&nbsp;&nbsp;&nbsp;&nbsp;遥见铁树叶&nbsp;&nbsp;&nbsp;&nbsp;枝柯甚高远

&nbsp;&nbsp;&nbsp;&nbsp;利刺生皆锯&nbsp;&nbsp;&nbsp;&nbsp;或上或向下

&nbsp;&nbsp;&nbsp;&nbsp;其罪人及见&nbsp;&nbsp;&nbsp;&nbsp;谓为是果树

&nbsp;&nbsp;&nbsp;&nbsp;宿命罪所致&nbsp;&nbsp;&nbsp;&nbsp;殃垢之所犯


尔时有罗刹。颜貌可畏爪发悉长。衣被可恶头上火出。捉持兵仗来挝罪人。敕使上树罪人恐惧。泪出交横悉皆受教。其刺下向皆贯彼身。伤其躯体血出流离。于是颂曰。

&nbsp;&nbsp;&nbsp;&nbsp;体大色如炭&nbsp;&nbsp;&nbsp;&nbsp;粗穬恶目张

&nbsp;&nbsp;&nbsp;&nbsp;狱王使持杖&nbsp;&nbsp;&nbsp;&nbsp;皆挝击此人

&nbsp;&nbsp;&nbsp;&nbsp;前世积罪殃&nbsp;&nbsp;&nbsp;&nbsp;愚喜犯他妻

&nbsp;&nbsp;&nbsp;&nbsp;自言我宿过&nbsp;&nbsp;&nbsp;&nbsp;血流刺伤身


尔时罪人为守鬼所射。箭至如雨啼泣悲哀。呼使来下刺便上向。贯躯如炙复唤使上。罪人叉手皆共求哀。归命恶鬼愿见原赦。于是颂曰。

&nbsp;&nbsp;&nbsp;&nbsp;从刺树上来下已&nbsp;&nbsp;&nbsp;&nbsp;狱王守鬼逆刺害

&nbsp;&nbsp;&nbsp;&nbsp;为箭所射而叉手&nbsp;&nbsp;&nbsp;&nbsp;求哀可愍欲免罪


时狱守鬼闻见求哀。益以嗔怒复重挝刺。更遣使上体悉伤坏啼[口*睪]还上。于是颂曰。

&nbsp;&nbsp;&nbsp;&nbsp;狱王守鬼而挝刺&nbsp;&nbsp;&nbsp;&nbsp;求哀欲脱鬼益怒

&nbsp;&nbsp;&nbsp;&nbsp;时诸刺贯身悉伤&nbsp;&nbsp;&nbsp;&nbsp;敕使还上复如故


彼铁树边有二大釜犹若大山。守鬼即取犯罪之人。着铁釜中汤沸或上或下。譬如人间大釜之中。煮于小豆而沸上下。又于镬汤若千万亿年考治毒痛。于是颂曰。

&nbsp;&nbsp;&nbsp;&nbsp;设得为国长&nbsp;&nbsp;&nbsp;&nbsp;横制于万民

&nbsp;&nbsp;&nbsp;&nbsp;以至地狱界&nbsp;&nbsp;&nbsp;&nbsp;考治百亿年

&nbsp;&nbsp;&nbsp;&nbsp;堕于镬汤中&nbsp;&nbsp;&nbsp;&nbsp;在釜而见煮

&nbsp;&nbsp;&nbsp;&nbsp;以火烧煮之&nbsp;&nbsp;&nbsp;&nbsp;譬若如煮豆


从铁釜脱遥见流河。转相谓言。彼河洋洋。而有威神。水波兴降。众花顺流两边生树。其叶青青荫彼河水。底皆流沙其水清凉。往诣饮水洗浴解疲。两边生棘罪人不察。入彼河水悉是沸灰。于是颂曰。

&nbsp;&nbsp;&nbsp;&nbsp;其人前世害水虫&nbsp;&nbsp;&nbsp;&nbsp;血肉皆落遗骨脑

&nbsp;&nbsp;&nbsp;&nbsp;本谓凉水反沸灰&nbsp;&nbsp;&nbsp;&nbsp;甚深而热沸踊跃


罪人堕在沸灰地狱。发毛爪齿骨肉各流异处。骸体筋缠随流上下。适欲求出。守鬼钩取卧着热地。风起吹之体复如故。狱鬼问曰。卿所从来欲何所凑。罪人答曰。不审去来。计从若干百千亿岁饥不获食。以饥渴故。守鬼取钩。钩开其口。以烧铁团。又以洋铜注其口中。烧罪人咽。腹内五藏悉烂。肠胃便下过去。毒痛甚不可言。过恶未尽故不死也。去河不远有二地狱。一名曰叫唤。二名大叫唤。以铁为城。楼橹百尺埤堄严牢。悉以铁网覆盖其上。罪人相谓。此城大好。共往观之。适入中已。心自念言。已脱恐难无复众恼。欢喜跳[跳-兆+梁]皆称万岁。或面拍地或仰面卧。或睡眠擗破伤面者。四垣从外自然有火。烧诸楼橹埤堄。众网及门悉然。城内皆火。烧罪人身。展转相见。譬如然炬。犹若掣电。亦如散火。焚体毒痛。譬如火箭射象。叫唤苦痛叵言。积百年已东门乃开。时无央数百千罪人。悉走趣门适至便闭。相排堕地如大树崩。转相镇压若如积薪。过恶未尽故令不死。于是颂曰。

&nbsp;&nbsp;&nbsp;&nbsp;至恐怖懅叫唤狱&nbsp;&nbsp;&nbsp;&nbsp;求救护故而到彼

&nbsp;&nbsp;&nbsp;&nbsp;如大积薪以火烧&nbsp;&nbsp;&nbsp;&nbsp;罪人如是相积烧

&nbsp;&nbsp;&nbsp;&nbsp;若斯烧毒痛&nbsp;&nbsp;&nbsp;&nbsp;叫唤走四散

&nbsp;&nbsp;&nbsp;&nbsp;常畏于狱鬼&nbsp;&nbsp;&nbsp;&nbsp;恐怖而怀懅

&nbsp;&nbsp;&nbsp;&nbsp;若受于所寄&nbsp;&nbsp;&nbsp;&nbsp;抵突不肯还

&nbsp;&nbsp;&nbsp;&nbsp;闭在叫唤狱&nbsp;&nbsp;&nbsp;&nbsp;恶罪受毒痛

&nbsp;&nbsp;&nbsp;&nbsp;受无央数之苦酷&nbsp;&nbsp;&nbsp;&nbsp;为火所烧甚困厄

&nbsp;&nbsp;&nbsp;&nbsp;遭无量恼不可言&nbsp;&nbsp;&nbsp;&nbsp;罪人叫唤大叫呼


尔时罪人脱出叫唤狱。次入阿鼻摩诃地狱。守鬼寻即录诸罪人五毒治之。挓其身体如张牛皮。以大铁钉钉其手足及钉人心。拔出其舌百钉钉之。又剥其皮从足至头。于是颂曰。

&nbsp;&nbsp;&nbsp;&nbsp;挓身如牛皮&nbsp;&nbsp;&nbsp;&nbsp;铁钉而钉之

&nbsp;&nbsp;&nbsp;&nbsp;两舌之所致&nbsp;&nbsp;&nbsp;&nbsp;铁钉坏其舌

&nbsp;&nbsp;&nbsp;&nbsp;剥身皮曳地&nbsp;&nbsp;&nbsp;&nbsp;若如师子尾

&nbsp;&nbsp;&nbsp;&nbsp;如是计数之&nbsp;&nbsp;&nbsp;&nbsp;受苦不可量


于是守鬼录取罪人驾以铁车。守鬼御车以勒勒口。左手执御右手持杖。挝之令走东西南北。罪人挽车疲极吐舌。被杖伤身破坏躯体。而皆吐血躃地伤胸。于是颂曰。

&nbsp;&nbsp;&nbsp;&nbsp;罪人驾之以铁车&nbsp;&nbsp;&nbsp;&nbsp;狱鬼驱之令犇走

&nbsp;&nbsp;&nbsp;&nbsp;挝搒其身而吐血&nbsp;&nbsp;&nbsp;&nbsp;如马战斗被矛疮

&nbsp;&nbsp;&nbsp;&nbsp;若无有信轻善人&nbsp;&nbsp;&nbsp;&nbsp;自犯罪恶谓应法

&nbsp;&nbsp;&nbsp;&nbsp;凶罪引之入阿鼻&nbsp;&nbsp;&nbsp;&nbsp;受无央数诸苦毒


阿鼻地狱自然炭火至罪人膝。其火广大无有里数。尔时罪人发于邪念。反从曲道谓是好地。即入火中烧其皮肉及筋血脉。适还举足平复如故。于是颂曰。

&nbsp;&nbsp;&nbsp;&nbsp;时炭火然至于膝&nbsp;&nbsp;&nbsp;&nbsp;既自广长复风吹

&nbsp;&nbsp;&nbsp;&nbsp;罪人行上然烂皮&nbsp;&nbsp;&nbsp;&nbsp;舍正入邪罪如斯


得离此狱。去之不远有沸屎狱。广长无数其底甚深。罪人见之谓是浴池。转相语言彼有浴池。中有青莲五色之华。当共往洗饮水解渴。悉皆入中沉没至底。中有诸虫其口如铁针以肉为食。钻罪人身坏破肌肤。从足钻之乃出头上。眼耳鼻口皆有虫出。本罪未竟故令不死。于是颂曰。

&nbsp;&nbsp;&nbsp;&nbsp;罪果所致受毒痛&nbsp;&nbsp;&nbsp;&nbsp;尔时罪人阿鼻狱

&nbsp;&nbsp;&nbsp;&nbsp;苦痛噭唤而懊恼&nbsp;&nbsp;&nbsp;&nbsp;挓其身体铁钉之

&nbsp;&nbsp;&nbsp;&nbsp;沸屎臭不净&nbsp;&nbsp;&nbsp;&nbsp;广长无数量

&nbsp;&nbsp;&nbsp;&nbsp;恶露皆在彼&nbsp;&nbsp;&nbsp;&nbsp;其底而甚深

&nbsp;&nbsp;&nbsp;&nbsp;犯罪无一善&nbsp;&nbsp;&nbsp;&nbsp;堕此阎王狱

&nbsp;&nbsp;&nbsp;&nbsp;斯诸罪人辈&nbsp;&nbsp;&nbsp;&nbsp;针嘴虫啖之

&nbsp;&nbsp;&nbsp;&nbsp;在炭火狱及阿鼻&nbsp;&nbsp;&nbsp;&nbsp;并一切瑕沸屎中

&nbsp;&nbsp;&nbsp;&nbsp;堕于流河罪所兴&nbsp;&nbsp;&nbsp;&nbsp;宿殃所致故不死


于是有二狱名烧炙烳煮。彼时守鬼取诸罪人段段解之。持着[金*敖]上以火熬之。反覆铁铲以火炙之。于是颂曰。

&nbsp;&nbsp;&nbsp;&nbsp;已到于大苦&nbsp;&nbsp;&nbsp;&nbsp;在烧炙烳煮

&nbsp;&nbsp;&nbsp;&nbsp;罪中殃差者&nbsp;&nbsp;&nbsp;&nbsp;则识本行恶

&nbsp;&nbsp;&nbsp;&nbsp;以刀段段解&nbsp;&nbsp;&nbsp;&nbsp;破坏令无数

&nbsp;&nbsp;&nbsp;&nbsp;用铲烧炙之&nbsp;&nbsp;&nbsp;&nbsp;着[金*敖]上熬之

&nbsp;&nbsp;&nbsp;&nbsp;在烧炙烳煮&nbsp;&nbsp;&nbsp;&nbsp;可恶为瑕恼

&nbsp;&nbsp;&nbsp;&nbsp;无数人见酷&nbsp;&nbsp;&nbsp;&nbsp;如厨作肉羹

&nbsp;&nbsp;&nbsp;&nbsp;设害于贤者&nbsp;&nbsp;&nbsp;&nbsp;投之大火中

&nbsp;&nbsp;&nbsp;&nbsp;其犯戒坏法&nbsp;&nbsp;&nbsp;&nbsp;洪象见蹈践

&nbsp;&nbsp;&nbsp;&nbsp;作人性刚弊&nbsp;&nbsp;&nbsp;&nbsp;常喜害众生

&nbsp;&nbsp;&nbsp;&nbsp;所食无所择&nbsp;&nbsp;&nbsp;&nbsp;生城守狱鬼


修行道者心自念言。吾身将无以此之比。堕八罪狱及十六部。又吾前世无数生来更斯恶道。假令不能究竟圣道。当复入中。譬如有人犯于逆恶。王敕边臣明旦早时矛刺百疮。日中刺百向冥刺百。彼人一日被三百疮。其身皆坏无一完处。体痛苦恼甚不可言。虽有此痛。比地狱恼。百千万亿无数之倍。不可相喻。地狱之痛甚苦如是也。于是颂曰。

&nbsp;&nbsp;&nbsp;&nbsp;自犯众恶牵致斯&nbsp;&nbsp;&nbsp;&nbsp;毒痛见考而可憎

&nbsp;&nbsp;&nbsp;&nbsp;睹此苦恼当谛思&nbsp;&nbsp;&nbsp;&nbsp;常勤精进速成道


其修行者立是学地。当除欢喜坚固其心。若志轻举当自制止。譬如御者将御驰车。于是颂曰。

&nbsp;&nbsp;&nbsp;&nbsp;喻若烧炭火&nbsp;&nbsp;&nbsp;&nbsp;未曾有休息

&nbsp;&nbsp;&nbsp;&nbsp;常遭此苦痛&nbsp;&nbsp;&nbsp;&nbsp;昼夜酷无量

&nbsp;&nbsp;&nbsp;&nbsp;以利诸矛戟&nbsp;&nbsp;&nbsp;&nbsp;见刺百倍痛

&nbsp;&nbsp;&nbsp;&nbsp;计此众恼害&nbsp;&nbsp;&nbsp;&nbsp;不比狱毛痛


其修行者心自念言。吾身今者未脱此患不当欢欣。如是自制不复轻戏。若斯立者。则能专行入于善法。行者尔乃战栗惊恐。夙夜不违其法。于是颂曰。

&nbsp;&nbsp;&nbsp;&nbsp;睹衰耗若斯&nbsp;&nbsp;&nbsp;&nbsp;如树果自伤

&nbsp;&nbsp;&nbsp;&nbsp;且观罪尘劳&nbsp;&nbsp;&nbsp;&nbsp;积之如太山

&nbsp;&nbsp;&nbsp;&nbsp;见是秽浊苦&nbsp;&nbsp;&nbsp;&nbsp;人犯堕恶道

&nbsp;&nbsp;&nbsp;&nbsp;专精在修行&nbsp;&nbsp;&nbsp;&nbsp;弃欢及调戏

&nbsp;&nbsp;&nbsp;&nbsp;观于恶道窈冥苦&nbsp;&nbsp;&nbsp;&nbsp;而佛经法照如日

&nbsp;&nbsp;&nbsp;&nbsp;以厌众患顺讲此&nbsp;&nbsp;&nbsp;&nbsp;依钞经卷除轻慢

### 劝悦品第二十

&nbsp;&nbsp;&nbsp;&nbsp;承慧得度众&nbsp;&nbsp;&nbsp;&nbsp;道成清为流

&nbsp;&nbsp;&nbsp;&nbsp;其智常饮此&nbsp;&nbsp;&nbsp;&nbsp;服以法甘露

&nbsp;&nbsp;&nbsp;&nbsp;厥水而无尽&nbsp;&nbsp;&nbsp;&nbsp;犹穿漏不断

&nbsp;&nbsp;&nbsp;&nbsp;愿归智慧种&nbsp;&nbsp;&nbsp;&nbsp;道德已具足

&nbsp;&nbsp;&nbsp;&nbsp;其以羸弱者&nbsp;&nbsp;&nbsp;&nbsp;承学意自达

&nbsp;&nbsp;&nbsp;&nbsp;造度定意使&nbsp;&nbsp;&nbsp;&nbsp;立志法禅思

&nbsp;&nbsp;&nbsp;&nbsp;其佛天中天&nbsp;&nbsp;&nbsp;&nbsp;行权善方便

&nbsp;&nbsp;&nbsp;&nbsp;现无量智慧&nbsp;&nbsp;&nbsp;&nbsp;身心归稽首


假使修行发羸弱心。心自念言。我得善利。脱乎八难得闲居自在。吾已逮遇一切智师。而有归命其法无欲众僧具成。吾已梵行种道。而有成者或向道者。众人堕邪我顺正道。余人行反吾从等行。今吾不久为法王子。天上人间难戒德香。不匿其功德得不恼热。尔乃安隐服解脱味。日当饱满获救济安。度于恶路无有恐惧。乘于寂观入八道行。到无恐难趣泥洹城。以是自劝遵奉精勤。于是颂曰。

&nbsp;&nbsp;&nbsp;&nbsp;修行设羸弱&nbsp;&nbsp;&nbsp;&nbsp;常侥遇法利

&nbsp;&nbsp;&nbsp;&nbsp;吾得归世尊&nbsp;&nbsp;&nbsp;&nbsp;正法及众僧

&nbsp;&nbsp;&nbsp;&nbsp;方便欢喜心&nbsp;&nbsp;&nbsp;&nbsp;以劝羸弱意

&nbsp;&nbsp;&nbsp;&nbsp;常专思遵奉&nbsp;&nbsp;&nbsp;&nbsp;是谓为修行

&nbsp;&nbsp;&nbsp;&nbsp;初学及道成&nbsp;&nbsp;&nbsp;&nbsp;人杂如丛树

&nbsp;&nbsp;&nbsp;&nbsp;以离于邪径&nbsp;&nbsp;&nbsp;&nbsp;便立在正路

&nbsp;&nbsp;&nbsp;&nbsp;戒德以为香&nbsp;&nbsp;&nbsp;&nbsp;譬如林树熏

&nbsp;&nbsp;&nbsp;&nbsp;忽然而解脱&nbsp;&nbsp;&nbsp;&nbsp;得道则普现

&nbsp;&nbsp;&nbsp;&nbsp;而从佛生经法树&nbsp;&nbsp;&nbsp;&nbsp;因众要钞如采华

&nbsp;&nbsp;&nbsp;&nbsp;正法须臾有懈怠&nbsp;&nbsp;&nbsp;&nbsp;欲令自勉故说是