## 修行道地经卷第二

### 慈品第六

&nbsp;&nbsp;&nbsp;&nbsp;贾人行旷野&nbsp;&nbsp;&nbsp;&nbsp;饥渴于厄道

&nbsp;&nbsp;&nbsp;&nbsp;导师救护之&nbsp;&nbsp;&nbsp;&nbsp;将至水果处

&nbsp;&nbsp;&nbsp;&nbsp;以无为之道&nbsp;&nbsp;&nbsp;&nbsp;消灭诸垢毒

&nbsp;&nbsp;&nbsp;&nbsp;积安得等心&nbsp;&nbsp;&nbsp;&nbsp;稽首佛世尊

&nbsp;&nbsp;&nbsp;&nbsp;本船在巨海&nbsp;&nbsp;&nbsp;&nbsp;向鱼摩竭口

&nbsp;&nbsp;&nbsp;&nbsp;其船入鱼腹&nbsp;&nbsp;&nbsp;&nbsp;发慈以济之

&nbsp;&nbsp;&nbsp;&nbsp;向没之顷间&nbsp;&nbsp;&nbsp;&nbsp;度人及珍宝

&nbsp;&nbsp;&nbsp;&nbsp;知无数百千&nbsp;&nbsp;&nbsp;&nbsp;终始之苦乐

&nbsp;&nbsp;&nbsp;&nbsp;超越诸先圣&nbsp;&nbsp;&nbsp;&nbsp;其德如太山

&nbsp;&nbsp;&nbsp;&nbsp;道智踰日光&nbsp;&nbsp;&nbsp;&nbsp;奉愿稽首慧


修行道者当弃嗔恚常奉慈心。或有行者但口发愿令众生安。不晓何缘救济使安。虽有此言柔软安隐。不为慈心平等定故。修行道者莫为口慈。或修行者发意念慈。欲安一切众生之类。有此慈心亦为佳耳。非是道德具足之慈也。欲行大道莫兴此慈。于是颂曰。

&nbsp;&nbsp;&nbsp;&nbsp;设使学道士&nbsp;&nbsp;&nbsp;&nbsp;心口言念慈

&nbsp;&nbsp;&nbsp;&nbsp;则自鲜安隐&nbsp;&nbsp;&nbsp;&nbsp;亦获薄福祐

&nbsp;&nbsp;&nbsp;&nbsp;譬如师治箭&nbsp;&nbsp;&nbsp;&nbsp;失堕火烧之

&nbsp;&nbsp;&nbsp;&nbsp;安能使其箭&nbsp;&nbsp;&nbsp;&nbsp;成就而可用


修行道地建大弘慈当何行之。设修行者在于暑热。求处清凉然后安隐。在冰寒处求至温暖然乃安隐。如饥得食如渴得饮。如行远路疲极甚困。而得车乘然后安隐。如见住立而得安坐。如疲极者得卧安隐。如人裸形得衣弊盖。如身有垢沐浴澡洗。心大忻欢隐定寂然。若干种苦各得所便。身志踊跃得诸安故。执心不乱所可爱敬。亲亲恩爱父母兄弟。妻子亲属朋友知识。皆令安隐。一切众生诸苦恼者。亦复如我身得安隐。十方人民悉令度脱身心得安。欲使二亲宗族中外悉令安隐。次念凡人等加以慈普。及怨家无差特心。皆令得度如我身安。设使前念十方人民。中念怨家其心傥乱。初始之心不能顿等。怨家及友中间之人者。当作是观我所怀结憎于怨家。此心已过今已弃舍。更甚爱之念如父母及身妻子。亦如宗亲敬之。如是不复怀恨。察其本源五道生死。或作父母家室妻子兄弟朋友。但其久远不复识念。以是之故不当怀怨。于是颂曰。

&nbsp;&nbsp;&nbsp;&nbsp;当发行慈心&nbsp;&nbsp;&nbsp;&nbsp;念怨如善友

&nbsp;&nbsp;&nbsp;&nbsp;展转在生死&nbsp;&nbsp;&nbsp;&nbsp;悉曾为亲族

&nbsp;&nbsp;&nbsp;&nbsp;譬如树生华&nbsp;&nbsp;&nbsp;&nbsp;转成果无异

&nbsp;&nbsp;&nbsp;&nbsp;父母妻子友&nbsp;&nbsp;&nbsp;&nbsp;宗亲亦如是


修行道者心自念言。假使嗔恚向于他人。则为自侵也。如木出火还自烧身。若如芭蕉生实便枯。如骡怀驹还自危身。吾亦如是设怀嗔恚自侵犹然。有起嗔恚向他人者。傥用此罪堕于蛇虺或入恶道。谛观如是不当怀恶。若憎于人当发慈哀。于是颂曰。

&nbsp;&nbsp;&nbsp;&nbsp;其有从嗔恚&nbsp;&nbsp;&nbsp;&nbsp;怨害向他人

&nbsp;&nbsp;&nbsp;&nbsp;后生堕蛇虺&nbsp;&nbsp;&nbsp;&nbsp;或作残贼兽

&nbsp;&nbsp;&nbsp;&nbsp;譬如竹树劈&nbsp;&nbsp;&nbsp;&nbsp;芭蕉骡怀妊

&nbsp;&nbsp;&nbsp;&nbsp;还害亦如是&nbsp;&nbsp;&nbsp;&nbsp;故当发慈心


其修道者当行等慈。父母妻子兄弟朋友。及与怨家无远无近等无憎爱。及于十方无量世界。普以慈向未曾增减。有如此行乃应为慈。于是颂曰。

&nbsp;&nbsp;&nbsp;&nbsp;其行慈心者&nbsp;&nbsp;&nbsp;&nbsp;等意无憎爱

&nbsp;&nbsp;&nbsp;&nbsp;不问于远近&nbsp;&nbsp;&nbsp;&nbsp;乃应为大慈

&nbsp;&nbsp;&nbsp;&nbsp;等心行大哀&nbsp;&nbsp;&nbsp;&nbsp;乃至三界人

&nbsp;&nbsp;&nbsp;&nbsp;行慈如是者&nbsp;&nbsp;&nbsp;&nbsp;其德踰梵天


其修道者成具慈心。火所不烧刀刃不害。毒亦不行。众邪不得便。于是颂曰。

&nbsp;&nbsp;&nbsp;&nbsp;刀刃不能害&nbsp;&nbsp;&nbsp;&nbsp;县官及大怨

&nbsp;&nbsp;&nbsp;&nbsp;邪鬼诸罗刹&nbsp;&nbsp;&nbsp;&nbsp;蛇虺雷霹雳

&nbsp;&nbsp;&nbsp;&nbsp;师子并象虎&nbsp;&nbsp;&nbsp;&nbsp;及余诸害兽

&nbsp;&nbsp;&nbsp;&nbsp;一切不敢近&nbsp;&nbsp;&nbsp;&nbsp;无能中伤者


修道习慈行当如是。夜寐安隐寤已欢然。天人宿护未曾恶梦。颜色和悦衣食不乏。生于梵天所在之处。常端正好眼目白黑分明。身体柔软少于疾病。而得长寿诸天恭敬。所趣得道佛所称叹。消于尘劳逮不退转。以获安隐至无余界。而得寂度皆由慈心。于是颂曰。

&nbsp;&nbsp;&nbsp;&nbsp;其有行慈者&nbsp;&nbsp;&nbsp;&nbsp;端正衣食丰

&nbsp;&nbsp;&nbsp;&nbsp;众人皆宗仰&nbsp;&nbsp;&nbsp;&nbsp;长寿明如日

&nbsp;&nbsp;&nbsp;&nbsp;卧觉行止安&nbsp;&nbsp;&nbsp;&nbsp;神天悉拥护

&nbsp;&nbsp;&nbsp;&nbsp;生梵诸天敬&nbsp;&nbsp;&nbsp;&nbsp;世尊所称叹


是故修道当行慈心。于是颂曰。

&nbsp;&nbsp;&nbsp;&nbsp;其行慈心向一切&nbsp;&nbsp;&nbsp;&nbsp;除诸嗔害是谓慈

&nbsp;&nbsp;&nbsp;&nbsp;今吾已现众德本&nbsp;&nbsp;&nbsp;&nbsp;观察佛经而抄说

### 除恐怖品第七

&nbsp;&nbsp;&nbsp;&nbsp;诸所当觉了&nbsp;&nbsp;&nbsp;&nbsp;分别悉解之

&nbsp;&nbsp;&nbsp;&nbsp;睹诸过去佛&nbsp;&nbsp;&nbsp;&nbsp;明达为若斯

&nbsp;&nbsp;&nbsp;&nbsp;用正等觉故&nbsp;&nbsp;&nbsp;&nbsp;是故号为佛

&nbsp;&nbsp;&nbsp;&nbsp;明智及天龙&nbsp;&nbsp;&nbsp;&nbsp;莫不归命奉

&nbsp;&nbsp;&nbsp;&nbsp;教化诸部界&nbsp;&nbsp;&nbsp;&nbsp;除去众瑕秽

&nbsp;&nbsp;&nbsp;&nbsp;化恶窈冥者&nbsp;&nbsp;&nbsp;&nbsp;令心获光明

&nbsp;&nbsp;&nbsp;&nbsp;得安脱诸苦&nbsp;&nbsp;&nbsp;&nbsp;除去众恐怖

&nbsp;&nbsp;&nbsp;&nbsp;愿稽首彼佛&nbsp;&nbsp;&nbsp;&nbsp;归命于最胜

&nbsp;&nbsp;&nbsp;&nbsp;佛降于不调&nbsp;&nbsp;&nbsp;&nbsp;象吼如雷震

&nbsp;&nbsp;&nbsp;&nbsp;秉志声普闻&nbsp;&nbsp;&nbsp;&nbsp;悉出永蒙度

&nbsp;&nbsp;&nbsp;&nbsp;愚痴而自恣&nbsp;&nbsp;&nbsp;&nbsp;奔走如暴雨

&nbsp;&nbsp;&nbsp;&nbsp;象名为檀钵&nbsp;&nbsp;&nbsp;&nbsp;以制伏贡高

&nbsp;&nbsp;&nbsp;&nbsp;及诸龙神王&nbsp;&nbsp;&nbsp;&nbsp;怀毒眼出火

&nbsp;&nbsp;&nbsp;&nbsp;佛以善化救&nbsp;&nbsp;&nbsp;&nbsp;其身常寂然

&nbsp;&nbsp;&nbsp;&nbsp;解脱而无碍&nbsp;&nbsp;&nbsp;&nbsp;今吾愿稽首

&nbsp;&nbsp;&nbsp;&nbsp;归命寂然胜&nbsp;&nbsp;&nbsp;&nbsp;世尊之足下

&nbsp;&nbsp;&nbsp;&nbsp;睹魔怀恚毒&nbsp;&nbsp;&nbsp;&nbsp;变化普为火

&nbsp;&nbsp;&nbsp;&nbsp;戴山赍兵仗&nbsp;&nbsp;&nbsp;&nbsp;持刀及矛戟

&nbsp;&nbsp;&nbsp;&nbsp;蛇虺擎大树&nbsp;&nbsp;&nbsp;&nbsp;欲来危世尊

&nbsp;&nbsp;&nbsp;&nbsp;诸鬼神普至&nbsp;&nbsp;&nbsp;&nbsp;不惧亦不懅

&nbsp;&nbsp;&nbsp;&nbsp;其毛如锥刀&nbsp;&nbsp;&nbsp;&nbsp;周匝而围绕

&nbsp;&nbsp;&nbsp;&nbsp;计数甚众多&nbsp;&nbsp;&nbsp;&nbsp;不以为恐畏

&nbsp;&nbsp;&nbsp;&nbsp;亦未曾惊疑&nbsp;&nbsp;&nbsp;&nbsp;而无诸愚痴

&nbsp;&nbsp;&nbsp;&nbsp;已弃诸畏难&nbsp;&nbsp;&nbsp;&nbsp;愿归命最胜


其行道者若在闲居及于屏处。傥怀恐怖衣毛为竖。当念如来功德之善。形像颜貌及法众僧。思其戒禁分别解空。知为六分十二因缘。奉行慈哀假使恐怖。若念此事无所复畏。于是颂曰。

&nbsp;&nbsp;&nbsp;&nbsp;或以恐怖而躄地&nbsp;&nbsp;&nbsp;&nbsp;不能自正立于法

&nbsp;&nbsp;&nbsp;&nbsp;教令坚住持戒法&nbsp;&nbsp;&nbsp;&nbsp;如风吹山不能动

&nbsp;&nbsp;&nbsp;&nbsp;譬如彼蜂采花味&nbsp;&nbsp;&nbsp;&nbsp;吾抄诸经亦如是

&nbsp;&nbsp;&nbsp;&nbsp;其文甚少所安多&nbsp;&nbsp;&nbsp;&nbsp;欲除恐怖故讲是

### 分别相品第八

&nbsp;&nbsp;&nbsp;&nbsp;本失于宝珠&nbsp;&nbsp;&nbsp;&nbsp;堕之于大海

&nbsp;&nbsp;&nbsp;&nbsp;即时执取器&nbsp;&nbsp;&nbsp;&nbsp;耗海求珠宝

&nbsp;&nbsp;&nbsp;&nbsp;精进不以懈&nbsp;&nbsp;&nbsp;&nbsp;执心而不移

&nbsp;&nbsp;&nbsp;&nbsp;海神见如此&nbsp;&nbsp;&nbsp;&nbsp;即出珠还之

&nbsp;&nbsp;&nbsp;&nbsp;适兴此方便&nbsp;&nbsp;&nbsp;&nbsp;休息意天王

&nbsp;&nbsp;&nbsp;&nbsp;超至大宝山&nbsp;&nbsp;&nbsp;&nbsp;不以为懈惓

&nbsp;&nbsp;&nbsp;&nbsp;能究竟本无&nbsp;&nbsp;&nbsp;&nbsp;稽首无所著

&nbsp;&nbsp;&nbsp;&nbsp;所愿而不转&nbsp;&nbsp;&nbsp;&nbsp;归命礼最胜

&nbsp;&nbsp;&nbsp;&nbsp;如龙王蟠结&nbsp;&nbsp;&nbsp;&nbsp;端坐亦如是

&nbsp;&nbsp;&nbsp;&nbsp;求道以精进&nbsp;&nbsp;&nbsp;&nbsp;大力起得佛

&nbsp;&nbsp;&nbsp;&nbsp;独步于七日&nbsp;&nbsp;&nbsp;&nbsp;能忍化女人

&nbsp;&nbsp;&nbsp;&nbsp;稽首彼至尊&nbsp;&nbsp;&nbsp;&nbsp;信见而不转


其行道者心设自念。在于生死不可称计。习淫怒痴已来甚久。人命既短又复懈怠。安能一生除尽诸瑕乎。若有此念当作是观。譬如故舍初无居者。若干之岁冥不燃灯。执火而入冥即消索也。虽为久习尘垢众毒。以有智慧诸瑕则灭。所以者何。智慧力强愚痴劣故。于是颂曰。

&nbsp;&nbsp;&nbsp;&nbsp;欲求道义莫懈怠&nbsp;&nbsp;&nbsp;&nbsp;以得法利离衰耗

&nbsp;&nbsp;&nbsp;&nbsp;承佛光明之智慧&nbsp;&nbsp;&nbsp;&nbsp;除淫怒痴悉永尽


谁能奉斯顺道如是。唯有信者精进智慧。无谄有志尔乃顺行。何谓为信。见知万物皆归无常。所可受身悉为忧苦。三界悉空一切诸法计皆无我。解如此者是谓为信。于是颂曰。

&nbsp;&nbsp;&nbsp;&nbsp;其行修道者&nbsp;&nbsp;&nbsp;&nbsp;计知世不安

&nbsp;&nbsp;&nbsp;&nbsp;万物尽非常&nbsp;&nbsp;&nbsp;&nbsp;其受身皆苦

&nbsp;&nbsp;&nbsp;&nbsp;三界悉为空&nbsp;&nbsp;&nbsp;&nbsp;一切法无我

&nbsp;&nbsp;&nbsp;&nbsp;所在能受行&nbsp;&nbsp;&nbsp;&nbsp;是故谓有信

&nbsp;&nbsp;&nbsp;&nbsp;设有吾我想&nbsp;&nbsp;&nbsp;&nbsp;则为颠倒人

&nbsp;&nbsp;&nbsp;&nbsp;能解了悉空&nbsp;&nbsp;&nbsp;&nbsp;即当知是佛

&nbsp;&nbsp;&nbsp;&nbsp;获致甘露道&nbsp;&nbsp;&nbsp;&nbsp;觉了如是者

&nbsp;&nbsp;&nbsp;&nbsp;无有能动摇&nbsp;&nbsp;&nbsp;&nbsp;此乃谓为信


修行道者何谓精进。假使行者专精空无。心不舍离是谓精进。设野火烧稍来近座。并烧衣服上及首目。心当念言火烧我头。正使燋燃骨肉皮肌。令我身死终不舍行。所以者何。虽烧吾身为不足言。其内体中淫怒痴火。展转生死三恶道中。烧我身来无央数世。未得究竟至于道德。虽烧一身不足为救。但当力济淫怒痴火。已得灭度不复退还。已无有身则无内外诸火之患。此淫怒痴不可轻灭。譬如以糠欲消铜铁终不能也。执心坚强一切方便。乃可除尽淫怒痴病。于是颂曰。

&nbsp;&nbsp;&nbsp;&nbsp;其有专精于道德&nbsp;&nbsp;&nbsp;&nbsp;当尔之时莫惜身

&nbsp;&nbsp;&nbsp;&nbsp;譬如有象洗其身&nbsp;&nbsp;&nbsp;&nbsp;沐浴适净复卧土

&nbsp;&nbsp;&nbsp;&nbsp;假使急厄来及已&nbsp;&nbsp;&nbsp;&nbsp;雷电霹雳不以惊

&nbsp;&nbsp;&nbsp;&nbsp;譬如萎华人不惜&nbsp;&nbsp;&nbsp;&nbsp;捐弃尘劳当如是


修行道者何谓智慧。晓了寂定时知当观时。知察慧时知受法时。了知定意正受之时。亦知迟疾从定起时。分别己心所有善恶。譬如良医知腹中病也。当制其心莫令放恣。譬如健象坠向沟井。将养之者以御抑之不令堕落。修行道者制断外着亦当如是。知心因缘诸想所奉。譬如明者知食所便。又如宰人知君主意所嗜可否也。了知方便一切解脱进止所趣。犹如金师别金好丑。设行道者离于明智。不了道趣心怀恐惧。以是为非以非为是则不成慧。其行道者设得一禅至第二禅。则自畏惧谓为失禅不知转寂也。心自念言咄哉迷设本有善应而念反失心便移走也。在欢喜悦离于定意。则自限心而不得前。怀疑如此便为失禅。谓成不成谓不成为成。云何了知禅定之意。专心秉志入第一禅心在灭定。适作是行入第二禅。所以迷者久习俗事。未知正谛及诸漏尽。用不了谛志在所漏故也。求第二禅不能制心。则不具禅。是故行者当知此非也。设行者明不作是迷。则不失禅斯谓智慧。于是颂曰。

&nbsp;&nbsp;&nbsp;&nbsp;假使晓了身诸法&nbsp;&nbsp;&nbsp;&nbsp;则知其意所归趣

&nbsp;&nbsp;&nbsp;&nbsp;方便制止心所趣&nbsp;&nbsp;&nbsp;&nbsp;譬如铁钩调白象

&nbsp;&nbsp;&nbsp;&nbsp;其有明了解定意&nbsp;&nbsp;&nbsp;&nbsp;分别寂观亦如是

&nbsp;&nbsp;&nbsp;&nbsp;常以智慧无犹豫&nbsp;&nbsp;&nbsp;&nbsp;住于道德如法教


修行道者云何不邪。谓不谀谄其心质直。专精行道敦信守诚。设使在行而不为行。诸所尘劳不可之事。悉向法师说其瑕疹。譬如病者而有疾苦。悉当为医至诚说之。法师观察行者志意。应所乏短为其说法。于是颂曰。

&nbsp;&nbsp;&nbsp;&nbsp;行者怀质直&nbsp;&nbsp;&nbsp;&nbsp;其心无谀谄

&nbsp;&nbsp;&nbsp;&nbsp;承受法师教&nbsp;&nbsp;&nbsp;&nbsp;断诸尘劳垢

&nbsp;&nbsp;&nbsp;&nbsp;安隐善清净&nbsp;&nbsp;&nbsp;&nbsp;专精勤修道

&nbsp;&nbsp;&nbsp;&nbsp;奉经如佛教&nbsp;&nbsp;&nbsp;&nbsp;遵法犹战斗


假使行者情欲炽盛。为说人身不净之法。有三品教。一曰身骨如锁支拄相连。二曰适受法教便观头骨。三曰已了是观复察额上系心着头。假使嗔怒而炽多者。为说慈心慈有四品。一曰父母宗亲。二曰中间之人无大亲疏。三曰凡人众庶。四曰以得是行等施慈心。护于怨家仁心具足。则除九恼及与横嗔。分别此义。虽有亲厚则远离之。何谓九恼而横嗔者。一曰心自念言。此人本曾侵抂我。二曰此人后傥侵我。三曰今复欺我。四曰过去之时抂我亲友。五曰后傥复侵我亲友。六曰于今现复欺我亲友。七曰其人前时敬我怨家。八曰后傥复敬。九曰于今现复敬之。虽有是心悉当弃舍。何能令人不侵己身。但当自守不侵人耳。是我宿罪不善之报。致此恶果也。吾亲友本亦有罪故致此患也。及吾怨家素与彼人宿旧亲亲。又有福德令人敬耳。三品九恼不足怀恨。何谓横嗔未曾相见见便恚之。即当思惟此人未曾侵抂我身。今亦无过复且无失。何故怀恶视他人乎。其发恶心横加于人还自受罪。譬如向风扬尘还自坌身也。修行道者不能灭恚令不起者。此辈之人不入道品。如坏盛水不能致远也。能制恚者如水浇火则无所害。是应修行入于道律。以是之故虽遭苦恼。刀锯截身莫起嗔恚。如烧枯树无有恨心。况复嗔恚向精神者。于是颂曰。

&nbsp;&nbsp;&nbsp;&nbsp;等观于己身&nbsp;&nbsp;&nbsp;&nbsp;凡人怨无异

&nbsp;&nbsp;&nbsp;&nbsp;弃捐诸九恼&nbsp;&nbsp;&nbsp;&nbsp;立志不横嗔

&nbsp;&nbsp;&nbsp;&nbsp;制心不怀恨&nbsp;&nbsp;&nbsp;&nbsp;如枯树无恚

&nbsp;&nbsp;&nbsp;&nbsp;修行道地者&nbsp;&nbsp;&nbsp;&nbsp;如是无瑕秽


修行道者设多愚痴当观十二因缘分别了之。从生因缘而有老死。设不来生则无终始。于是颂曰。

&nbsp;&nbsp;&nbsp;&nbsp;不痴则无生&nbsp;&nbsp;&nbsp;&nbsp;已除老死患

&nbsp;&nbsp;&nbsp;&nbsp;睹本无有始&nbsp;&nbsp;&nbsp;&nbsp;何从致衰尽

&nbsp;&nbsp;&nbsp;&nbsp;原因六情兴&nbsp;&nbsp;&nbsp;&nbsp;多乱故致痴

&nbsp;&nbsp;&nbsp;&nbsp;从痴有结网&nbsp;&nbsp;&nbsp;&nbsp;转成愚冥痴


修行道者设多想念。则为解说出入数息。喘息已定意寂无求。于是颂曰。

&nbsp;&nbsp;&nbsp;&nbsp;数息求止及相随&nbsp;&nbsp;&nbsp;&nbsp;睹正谛想心便止

&nbsp;&nbsp;&nbsp;&nbsp;本性净者奉如是&nbsp;&nbsp;&nbsp;&nbsp;独坐多想不成行


修行道者设多憍慢为说此义。人有三慢。一曰言我不如某。二曰某与我等。三曰我胜于某。有念是者为怀自大。当作此计城外塳间。弃捐骨锁头身异处。无有血脉皮肉消烂。当往观此贫富贵贱。男女大小端正丑陋。枯骨正等有何殊别。本末终时肉衣皮裹血润筋束。衣服香花璎珞其身。譬如幻化巧风所合。因心意识周旋而行。至于城郭国邑聚落出入进止。作是观已无有憍慢。本无观者见于塳间。及一切人等而无异。于是颂曰。

&nbsp;&nbsp;&nbsp;&nbsp;其有豪富贵&nbsp;&nbsp;&nbsp;&nbsp;乘驾出城游

&nbsp;&nbsp;&nbsp;&nbsp;及散弃塳间&nbsp;&nbsp;&nbsp;&nbsp;计之等无异

&nbsp;&nbsp;&nbsp;&nbsp;闲居处树下&nbsp;&nbsp;&nbsp;&nbsp;若有作是观

&nbsp;&nbsp;&nbsp;&nbsp;执心而行道&nbsp;&nbsp;&nbsp;&nbsp;慢火不能烧


法师说经观察人情凡十九辈。以何了知。分别尘劳尔乃知之。何谓十九。一曰贪淫。二曰嗔恚。三曰愚痴。四曰淫怒。五曰淫痴。六曰痴恚。七曰淫怒愚痴。八曰口清意淫。九曰言柔心刚。十曰口慧心痴。十一者言美而怀三毒。十二者言粗心和。十三者恶口心刚。十四者言粗心痴。十五者口粗而怀三毒。十六者口痴心淫。十七者口痴怀怒。十八者心口俱痴。十九者口痴心怀三毒。于是颂曰。

&nbsp;&nbsp;&nbsp;&nbsp;其有淫怒痴&nbsp;&nbsp;&nbsp;&nbsp;合此为三毒

&nbsp;&nbsp;&nbsp;&nbsp;两两而杂错&nbsp;&nbsp;&nbsp;&nbsp;计便复有四

&nbsp;&nbsp;&nbsp;&nbsp;口柔复有四&nbsp;&nbsp;&nbsp;&nbsp;口痴言痴四

&nbsp;&nbsp;&nbsp;&nbsp;世尊之所说&nbsp;&nbsp;&nbsp;&nbsp;人情十九种


何而知人有贪淫相。文饰自喜调戏性急。志操匆匆性如猕猴。而多忘误。智诈浅薄无有远虑。举动所为不顾前后。造作不要多事恐怖。多言喜啼易诈易伏。安隐易解十耐勤苦。得小利入大用欢喜。忘失小小而甚忧戚。闻人称誉欢喜信之。伏匿之事。悉为道说。体温多污。皮薄身臭。毛发稀疏。多白多皱。不好长须白齿起行。喜净洁衣。好著文饰。庄严其身喜于薄衣。多学伎术无所不通。数行游观常喜含笑。绮饰奉戒性和敬长。见人先问巧黠妍雅。性不佷戾惭愧多慈。分别好丑取与交易。柔和多哀多所恩惠。于诸亲友放舍施与。所有多少不与人争所惠广大。观顾身形所作迟缓。了知世法悉能决断。若见好人敬而重之。觉事翻疾工于言语黠慧言和。多有朋友不能久亲。少于嗔恚尊敬长老。卧起行步而不安详。虽学于法爱欲财物。亲属朋友舍不坚固结友不久。闻色欲事即贪着之。说其恶露寻复厌之。易进易退。以是之故为贪淫相。于是颂曰。

&nbsp;&nbsp;&nbsp;&nbsp;卒暴轻举如猕猴&nbsp;&nbsp;&nbsp;&nbsp;常欢喜笑又喜啼

&nbsp;&nbsp;&nbsp;&nbsp;得利大喜失甚忧&nbsp;&nbsp;&nbsp;&nbsp;多于言语易降伏

&nbsp;&nbsp;&nbsp;&nbsp;志惑匆匆而惊恐&nbsp;&nbsp;&nbsp;&nbsp;自喜易诈信人语

&nbsp;&nbsp;&nbsp;&nbsp;志性多忘无远虑&nbsp;&nbsp;&nbsp;&nbsp;好按戒法而有慧

&nbsp;&nbsp;&nbsp;&nbsp;贪视于色志善施&nbsp;&nbsp;&nbsp;&nbsp;绮顾其身敬朋友

&nbsp;&nbsp;&nbsp;&nbsp;舒缓体温为多污&nbsp;&nbsp;&nbsp;&nbsp;喜信惭软而有勇

&nbsp;&nbsp;&nbsp;&nbsp;于法财色及亲友&nbsp;&nbsp;&nbsp;&nbsp;不可便疏寻即悔

&nbsp;&nbsp;&nbsp;&nbsp;诸所造学即能得&nbsp;&nbsp;&nbsp;&nbsp;虽疾知之速忘失

&nbsp;&nbsp;&nbsp;&nbsp;花饰庄严其衣服&nbsp;&nbsp;&nbsp;&nbsp;所作不要而敬老

&nbsp;&nbsp;&nbsp;&nbsp;智者敬之有学志&nbsp;&nbsp;&nbsp;&nbsp;通达能明而和解

&nbsp;&nbsp;&nbsp;&nbsp;常喜出城行游观&nbsp;&nbsp;&nbsp;&nbsp;美于言语亦乐听

&nbsp;&nbsp;&nbsp;&nbsp;利口便辞能分别&nbsp;&nbsp;&nbsp;&nbsp;所处卧坐不忍久

&nbsp;&nbsp;&nbsp;&nbsp;柔软性至诚&nbsp;&nbsp;&nbsp;&nbsp;轻事不顾后

&nbsp;&nbsp;&nbsp;&nbsp;志卒不耐苦&nbsp;&nbsp;&nbsp;&nbsp;朋友好惠施

&nbsp;&nbsp;&nbsp;&nbsp;憎长须喜短&nbsp;&nbsp;&nbsp;&nbsp;自喜然而臭

&nbsp;&nbsp;&nbsp;&nbsp;巧黠多皱白&nbsp;&nbsp;&nbsp;&nbsp;奉戒慧无碍

&nbsp;&nbsp;&nbsp;&nbsp;见人先问讯&nbsp;&nbsp;&nbsp;&nbsp;衣薄面齿净

&nbsp;&nbsp;&nbsp;&nbsp;有慈易从事&nbsp;&nbsp;&nbsp;&nbsp;起行不惜财

&nbsp;&nbsp;&nbsp;&nbsp;别知人行慈&nbsp;&nbsp;&nbsp;&nbsp;易教不很戾

&nbsp;&nbsp;&nbsp;&nbsp;佛说性如是&nbsp;&nbsp;&nbsp;&nbsp;为应贪淫相


当何以观嗔恚之相。解于深义不卒怼恨。若怒难解无有哀心。所言至诚恶口粗[麩-夫+黃]。普怀狐疑不寻信之。喜求他短多寤少寐。多有怨憎结友究竟。仇仇难和所受不忘。无有怨惊人怖不惧。多力反复不能下屈多忧难训。身体长大肥项大头广肩方额。好发勇猛性强难伏。所可听受迟钝难得。既受得之亦复难忘。若失法财所欲亲友。永无愁顾难进难退。以是知之为嗔恚相。于是颂曰。

&nbsp;&nbsp;&nbsp;&nbsp;志性刚强深解义&nbsp;&nbsp;&nbsp;&nbsp;普疑于人求长短

&nbsp;&nbsp;&nbsp;&nbsp;少于睡眠难屈伏&nbsp;&nbsp;&nbsp;&nbsp;性曚难学亦难忘

&nbsp;&nbsp;&nbsp;&nbsp;能忍勤苦叵触近&nbsp;&nbsp;&nbsp;&nbsp;无所畏录不卒嗔

&nbsp;&nbsp;&nbsp;&nbsp;身口相应难谏晓&nbsp;&nbsp;&nbsp;&nbsp;勇猛有力而刚强

&nbsp;&nbsp;&nbsp;&nbsp;少恐鲜友多怨憎&nbsp;&nbsp;&nbsp;&nbsp;少安有反身广大

&nbsp;&nbsp;&nbsp;&nbsp;所可作为不追悔&nbsp;&nbsp;&nbsp;&nbsp;弃法财反不顾念

&nbsp;&nbsp;&nbsp;&nbsp;一舍所亲不思之&nbsp;&nbsp;&nbsp;&nbsp;未曾还变亦不伏

&nbsp;&nbsp;&nbsp;&nbsp;勤力精进修大事&nbsp;&nbsp;&nbsp;&nbsp;佛说是辈为嗔相


云何察知愚痴之相。谓性柔软喜自称誉。无有慈哀破坏法桥。常而闭目面色憔悴。无有黠慧爱乐冥处。数自叹息懈惰无信。憎于善人常喜独行。寡见自大作事犹豫。不了吉凶不别善恶。若有急事。不能自理又不受谏不别善友及与怨家。作事反戾弊如虎狼。被服弊衣身体多垢。性不自喜须发蓬乱不自整顿。多忧嗜卧多食无节。人倩使之而不肯作。不倩不使而更自为。当畏不畏。不当畏者然反畏之。当忧反喜。当喜反忧。应哭而笑。应笑而哭。设有急事使之不行。适去呼还不肯反顾。常遭勤苦强忍尘劳。有所食啖不别五味。言语多笑喜忘重语。啮舌舐唇然而噤龂。行步卧起未曾安隐。举动作事无所畏难不知去就。佛说是辈为愚痴相。于是颂曰。

&nbsp;&nbsp;&nbsp;&nbsp;弱颜愚无慈&nbsp;&nbsp;&nbsp;&nbsp;强额而自举

&nbsp;&nbsp;&nbsp;&nbsp;眼目不视眴&nbsp;&nbsp;&nbsp;&nbsp;燋焠数叹息

&nbsp;&nbsp;&nbsp;&nbsp;独行然无信&nbsp;&nbsp;&nbsp;&nbsp;嫉贤及懈息

&nbsp;&nbsp;&nbsp;&nbsp;常忧多狐疑&nbsp;&nbsp;&nbsp;&nbsp;不别诸善恶

&nbsp;&nbsp;&nbsp;&nbsp;体面多尘垢&nbsp;&nbsp;&nbsp;&nbsp;不知善恶语

&nbsp;&nbsp;&nbsp;&nbsp;作事多愦闹&nbsp;&nbsp;&nbsp;&nbsp;不能自究竟

&nbsp;&nbsp;&nbsp;&nbsp;所倩使不肯&nbsp;&nbsp;&nbsp;&nbsp;不使而反行

&nbsp;&nbsp;&nbsp;&nbsp;当畏而不畏&nbsp;&nbsp;&nbsp;&nbsp;不畏而反畏

&nbsp;&nbsp;&nbsp;&nbsp;应喜而反忧&nbsp;&nbsp;&nbsp;&nbsp;应忧而反喜

&nbsp;&nbsp;&nbsp;&nbsp;当哭而反笑&nbsp;&nbsp;&nbsp;&nbsp;当笑而反哭

&nbsp;&nbsp;&nbsp;&nbsp;贪饮食无饱&nbsp;&nbsp;&nbsp;&nbsp;不别反怨仇

&nbsp;&nbsp;&nbsp;&nbsp;志性喜佷戾&nbsp;&nbsp;&nbsp;&nbsp;无慧遭苦恼

&nbsp;&nbsp;&nbsp;&nbsp;须发常蓬乱&nbsp;&nbsp;&nbsp;&nbsp;无信喜居冥

&nbsp;&nbsp;&nbsp;&nbsp;不别知五味&nbsp;&nbsp;&nbsp;&nbsp;多卧如虎狼

&nbsp;&nbsp;&nbsp;&nbsp;寡见而贡高&nbsp;&nbsp;&nbsp;&nbsp;啮舌而舐唇

&nbsp;&nbsp;&nbsp;&nbsp;弄口而喜龂&nbsp;&nbsp;&nbsp;&nbsp;所语而多笑

&nbsp;&nbsp;&nbsp;&nbsp;卧处而不安&nbsp;&nbsp;&nbsp;&nbsp;诸急事难进

&nbsp;&nbsp;&nbsp;&nbsp;呼还而突前&nbsp;&nbsp;&nbsp;&nbsp;性尔为痴相


何谓淫怒痴相。向所说淫怒痴是也。淫痴怒痴相亦如是。其与一切尘劳合者。是谓淫怒痴相。于是颂曰。

&nbsp;&nbsp;&nbsp;&nbsp;其处于尘劳&nbsp;&nbsp;&nbsp;&nbsp;与淫怒俱合

&nbsp;&nbsp;&nbsp;&nbsp;当观淫怒相&nbsp;&nbsp;&nbsp;&nbsp;是为痴无慧

&nbsp;&nbsp;&nbsp;&nbsp;一切前所说&nbsp;&nbsp;&nbsp;&nbsp;贪欲诸垢秽

&nbsp;&nbsp;&nbsp;&nbsp;有淫怒愚行&nbsp;&nbsp;&nbsp;&nbsp;则知不离痴


何谓口欲心欲者。语言柔软顺从不违。身所不欲不加于人。言念辄善安隐可意。譬如好树其华色鲜果实亦美。口欲心欲亦复如此。于是颂曰。

&nbsp;&nbsp;&nbsp;&nbsp;其语常柔和&nbsp;&nbsp;&nbsp;&nbsp;顺从言可人

&nbsp;&nbsp;&nbsp;&nbsp;言行而相副&nbsp;&nbsp;&nbsp;&nbsp;心身不伤人

&nbsp;&nbsp;&nbsp;&nbsp;譬如好花树&nbsp;&nbsp;&nbsp;&nbsp;成实亦甘美

&nbsp;&nbsp;&nbsp;&nbsp;佛尊解说是&nbsp;&nbsp;&nbsp;&nbsp;心口之淫相


何谓口欲心怒者。口言柔软而心怀毒。如种苦树其花色鲜成果甚苦。言柔怀毒亦复如是。于是颂曰。

&nbsp;&nbsp;&nbsp;&nbsp;其口言柔软&nbsp;&nbsp;&nbsp;&nbsp;而心怀毒害

&nbsp;&nbsp;&nbsp;&nbsp;视人甚欢喜&nbsp;&nbsp;&nbsp;&nbsp;相随而可亲

&nbsp;&nbsp;&nbsp;&nbsp;口言而柔顺&nbsp;&nbsp;&nbsp;&nbsp;其心内含毒

&nbsp;&nbsp;&nbsp;&nbsp;如树华色鲜&nbsp;&nbsp;&nbsp;&nbsp;其实苦若毒


云何知口欲心痴者。言语柔和其心冥冥。不能益人亦不欺损。譬如画瓶视表甚好里空且冥。口欲心痴亦犹如此。于是颂曰。

&nbsp;&nbsp;&nbsp;&nbsp;口言有柔和&nbsp;&nbsp;&nbsp;&nbsp;而心怀冥痴

&nbsp;&nbsp;&nbsp;&nbsp;当知此辈人&nbsp;&nbsp;&nbsp;&nbsp;口淫而心愚

&nbsp;&nbsp;&nbsp;&nbsp;观其口如慧&nbsp;&nbsp;&nbsp;&nbsp;心中冥如漆

&nbsp;&nbsp;&nbsp;&nbsp;外好如画瓶&nbsp;&nbsp;&nbsp;&nbsp;其内空且冥


何谓口欲而心怒痴。所言柔软念善鲜少。性不调顺或复念恶。有时不念善恶不别其性难知。譬如甜药杂以碱苦不可分别。其有口欲而心怒痴亦复如此。于是颂曰。

&nbsp;&nbsp;&nbsp;&nbsp;其有口言欲&nbsp;&nbsp;&nbsp;&nbsp;心怀诸怒痴

&nbsp;&nbsp;&nbsp;&nbsp;譬如醍醐蜜&nbsp;&nbsp;&nbsp;&nbsp;杂以辛苦碱


何谓口粗而心淫者。语言刚急中伤于人。众所憎恶不欲见之。无有敬者。譬如父母诃教子孙。虽口刚急而心犹爱。譬如疮医破洗人疮。当时大痛久久除愈心甚欢喜。其有口刚而心淫者亦复如是。于是颂曰。

&nbsp;&nbsp;&nbsp;&nbsp;有现口言急&nbsp;&nbsp;&nbsp;&nbsp;而心怀淫欲

&nbsp;&nbsp;&nbsp;&nbsp;譬如夏日热&nbsp;&nbsp;&nbsp;&nbsp;其光照冷水


何谓口刚而心怒者。口言粗[麩-夫+黃]。所可怀念。无有慈善不欲人利。譬如苦药复和以毒。设饮病人吐之不服。设饮消时则害人命。其口刚急而心怒者亦复如是。于是颂曰。

&nbsp;&nbsp;&nbsp;&nbsp;其口言急无亲敬&nbsp;&nbsp;&nbsp;&nbsp;心念弊恶而怀毒

&nbsp;&nbsp;&nbsp;&nbsp;常喜侵枉于他人&nbsp;&nbsp;&nbsp;&nbsp;当观此辈行杂毒


何谓口粗而心痴者。言常刚急恶加于人。举动所作心不自觉。不念人善亦不念恶。譬若有贼拔刀恐人而不能害。如是行者知为口急而心愚痴。于是颂曰。

&nbsp;&nbsp;&nbsp;&nbsp;口言刚急心不害&nbsp;&nbsp;&nbsp;&nbsp;喜恐于人无所加

&nbsp;&nbsp;&nbsp;&nbsp;譬如拔刀无所施&nbsp;&nbsp;&nbsp;&nbsp;口粗心痴亦如是


何谓口粗心怀三毒者。口言刚急或善于人。又复加恶乍念不善亦不能恶。譬如大吏捕得盗贼。其下小吏恐责其辞。又复有吏诱进问之。其次小吏鞭杖拷之。又复有吏不问善恶亦不拷责。是谓口粗而怀三毒者。于是颂曰。

&nbsp;&nbsp;&nbsp;&nbsp;口言而刚急&nbsp;&nbsp;&nbsp;&nbsp;其心怀三毒

&nbsp;&nbsp;&nbsp;&nbsp;志性如是者&nbsp;&nbsp;&nbsp;&nbsp;不善不为恶

&nbsp;&nbsp;&nbsp;&nbsp;行迹若斯者&nbsp;&nbsp;&nbsp;&nbsp;名之中间人

&nbsp;&nbsp;&nbsp;&nbsp;勤苦及安隐&nbsp;&nbsp;&nbsp;&nbsp;是事杂错俱


何谓口痴而心欲者。无所别知人与共语。都无所解不晓善恶。义所归趣心常自念。当何以益加于人也。至于趣事如所思念不失本要。譬如冥夜兴云降雨。其口痴心欲亦复如此。于是颂曰。

&nbsp;&nbsp;&nbsp;&nbsp;其有口痴而心淫&nbsp;&nbsp;&nbsp;&nbsp;口所言说不了了

&nbsp;&nbsp;&nbsp;&nbsp;如龙兴云而不雷&nbsp;&nbsp;&nbsp;&nbsp;口痴心淫亦如是


云何为口痴心刚。不能施善亦不加恶。常心念言以何方便中伤于人。设得便者辄危害人。譬如以灰覆于炭火。行人蹑上便烧其足。口痴心怒亦复如是。于是颂曰。

&nbsp;&nbsp;&nbsp;&nbsp;口痴而心刚&nbsp;&nbsp;&nbsp;&nbsp;不柔无恶言

&nbsp;&nbsp;&nbsp;&nbsp;常怀恶加人&nbsp;&nbsp;&nbsp;&nbsp;不念人善利

&nbsp;&nbsp;&nbsp;&nbsp;所言不了了&nbsp;&nbsp;&nbsp;&nbsp;藏恶在于心

&nbsp;&nbsp;&nbsp;&nbsp;如灰覆炭火&nbsp;&nbsp;&nbsp;&nbsp;设蹑烧人足


何谓口痴而心怀冥。不能以善加施于人。亦不加恶心亦不念。他人善恶无所增损。所以者何。无势力故。譬如火灭以灰覆之。若持枯草及燥牛屎。积着其上手触足蹈。无所能烧而不成熟。所以者何。无所堪任。口痴心冥亦复如是。于是颂曰。

&nbsp;&nbsp;&nbsp;&nbsp;其口有痴愚&nbsp;&nbsp;&nbsp;&nbsp;而心怀闇冥

&nbsp;&nbsp;&nbsp;&nbsp;都不能念恶&nbsp;&nbsp;&nbsp;&nbsp;亦不能念善

&nbsp;&nbsp;&nbsp;&nbsp;不能成办事&nbsp;&nbsp;&nbsp;&nbsp;亦不不为能

&nbsp;&nbsp;&nbsp;&nbsp;如暴中炊煮&nbsp;&nbsp;&nbsp;&nbsp;无所能成熟


何谓口痴心怀三毒。口无所犯不益于人。少所中伤昼夜思念。以何方便中伤于人。又复心念云何饶人。或心念言不损益人。譬如故瓶盛净不净。而盖其口不见其里发口则现。口痴心怀三毒亦复如此。于是颂曰。

&nbsp;&nbsp;&nbsp;&nbsp;作性喜反戾&nbsp;&nbsp;&nbsp;&nbsp;口言不了除

&nbsp;&nbsp;&nbsp;&nbsp;而怀淫怒痴&nbsp;&nbsp;&nbsp;&nbsp;盛满以臭秽

&nbsp;&nbsp;&nbsp;&nbsp;譬如大故瓶&nbsp;&nbsp;&nbsp;&nbsp;受诸净不净

&nbsp;&nbsp;&nbsp;&nbsp;不能益于人&nbsp;&nbsp;&nbsp;&nbsp;亦都无所损


其为法师以此十九事。观察人情而为说法。其淫相者云何解说。为讲法言习欲多者堕于地狱饿鬼之中。然后得出复作淫鸟。鹦鹉青雀及鸽鸳鸯。鹅鹜孔雀野人猕猴。设还作人多淫放逸轻举卒暴。仁当察此曼及人身。观知罪垢恶露不净莫习淫欲。于是颂曰。

&nbsp;&nbsp;&nbsp;&nbsp;其多习淫色&nbsp;&nbsp;&nbsp;&nbsp;憍慢速目烧

&nbsp;&nbsp;&nbsp;&nbsp;在人若畜生&nbsp;&nbsp;&nbsp;&nbsp;地狱饿鬼中

&nbsp;&nbsp;&nbsp;&nbsp;生彼还自害&nbsp;&nbsp;&nbsp;&nbsp;尘劳火见烧

&nbsp;&nbsp;&nbsp;&nbsp;欲令解脱此&nbsp;&nbsp;&nbsp;&nbsp;随行故说是


设多嗔者随其行迹。而为说法。犯众嗔恚堕于地狱饿鬼之道。从恶处出当作毒兽。鬼魅罗刹反足女鬼溷鬼之类。又作师子虎狼蛇虺。毒虫蚊虻蚑蜂百足之虫。设从此道还在世间。形貌丑陋人所不媚。常当短命而多疾病身体不完。以是之故殃罪分明。常奉慈心除其嗔恚。于是颂曰。

&nbsp;&nbsp;&nbsp;&nbsp;人多怀嗔恚&nbsp;&nbsp;&nbsp;&nbsp;众共所憎恶

&nbsp;&nbsp;&nbsp;&nbsp;坐是堕恶道&nbsp;&nbsp;&nbsp;&nbsp;多病不安隐

&nbsp;&nbsp;&nbsp;&nbsp;堕鬼及毒兽&nbsp;&nbsp;&nbsp;&nbsp;既作人下贱

&nbsp;&nbsp;&nbsp;&nbsp;能行慈心者&nbsp;&nbsp;&nbsp;&nbsp;即除嗔恚冥


设多愚痴为说此法。曚冥兴盛死堕地狱饿鬼之路。若在畜生则作痴兽。谓牛羊狐犬骡驴猪豚之属。设还人道性不决了少眼根弱。当多疾病六情不完。生于夷狄野人之中。从冥入冥。以是教之观十二缘除愚冥本。于是颂曰。

&nbsp;&nbsp;&nbsp;&nbsp;多习愚痴者&nbsp;&nbsp;&nbsp;&nbsp;诸根不完具

&nbsp;&nbsp;&nbsp;&nbsp;生于牛羊中&nbsp;&nbsp;&nbsp;&nbsp;然后堕地狱

&nbsp;&nbsp;&nbsp;&nbsp;假使修学人&nbsp;&nbsp;&nbsp;&nbsp;愿度此恶道

&nbsp;&nbsp;&nbsp;&nbsp;欲得脱其冥&nbsp;&nbsp;&nbsp;&nbsp;当观十二缘


设多淫怒当行二事。观其不净又奉慈心。若多淫痴为讲二事。空无及慈。设怒痴盛为说二事。导以慈心并了痴本。于是颂曰。

&nbsp;&nbsp;&nbsp;&nbsp;行慈观不净&nbsp;&nbsp;&nbsp;&nbsp;攻治淫怒痴

&nbsp;&nbsp;&nbsp;&nbsp;教色诸愚者&nbsp;&nbsp;&nbsp;&nbsp;十二缘不明

&nbsp;&nbsp;&nbsp;&nbsp;若人嗔恚盛&nbsp;&nbsp;&nbsp;&nbsp;及痴甚除冥

&nbsp;&nbsp;&nbsp;&nbsp;当为讲慈心&nbsp;&nbsp;&nbsp;&nbsp;十二因缘本


若有口淫而心欲者。为说无常空寂之义也。心怒口恚唯讲慈仁也。口痴心冥讲十二缘。其余四种众病备具。一者口淫心怀三毒。二者口怒淫恚痴具。三者口愚内怀三垢。四者有人淳怀三毒。其解法师当为此辈说法教化。令其寂然观因缘本。所以者何。是辈种类尘劳淳厚。积诸罪殃而自缠裹。虽为现法不见圣谛。唯当教之讽诵劝进。缘是之故专在诵务。尘劳转薄。虽不获道可得上天。于是颂曰。

&nbsp;&nbsp;&nbsp;&nbsp;其有行犯淫&nbsp;&nbsp;&nbsp;&nbsp;而心嗔恚痴

&nbsp;&nbsp;&nbsp;&nbsp;当教讽诵经&nbsp;&nbsp;&nbsp;&nbsp;及劝使为福

&nbsp;&nbsp;&nbsp;&nbsp;尘劳虽兴盛&nbsp;&nbsp;&nbsp;&nbsp;缘是除罪盖

&nbsp;&nbsp;&nbsp;&nbsp;因斯之方便&nbsp;&nbsp;&nbsp;&nbsp;然后得生天


譬如有人修治树园。地高下之丘墟平之。溉灌以时拔去荆棘。秽草芦苇邪生诸曲。横出不理皆落治之。弃着垣外令其顺好。树木无碍根生滋茂。皆悉护之令不折伤。以是之故。树木转大花实兴盛。其修行者受法师教。除淫怒痴欲想诸秽。以是之故。行遂长成至于得道。于是颂曰。

&nbsp;&nbsp;&nbsp;&nbsp;其树木曲戾&nbsp;&nbsp;&nbsp;&nbsp;邪出不顺生

&nbsp;&nbsp;&nbsp;&nbsp;荆棘诸瑕秽&nbsp;&nbsp;&nbsp;&nbsp;悉落治令政

&nbsp;&nbsp;&nbsp;&nbsp;以若干方便&nbsp;&nbsp;&nbsp;&nbsp;修理乃得成

&nbsp;&nbsp;&nbsp;&nbsp;修行治法树&nbsp;&nbsp;&nbsp;&nbsp;奉经亦如是

&nbsp;&nbsp;&nbsp;&nbsp;除诸淫怒痴&nbsp;&nbsp;&nbsp;&nbsp;受师百千教

&nbsp;&nbsp;&nbsp;&nbsp;灭去诸瑕秽&nbsp;&nbsp;&nbsp;&nbsp;如园师修树


法师说经察以四事。何谓为四。一曰博学而得至道。二曰怀来以道其于学问不能论义。三曰博学道德未得成就。四曰无知无道。复有四法。一曰初由法师从其启受知义解法。二曰虽解其义不能微妙。三曰分别浅法不能至深。四曰不知其义亦不晓了。如是学法所习唐苦。譬如两人俱不晓泅堕深水中。欲相免济反更溺死。如盲牵盲欲有所至。中道迷惑竟不能达。不知义者亦不晓慧。而欲说法欲有所救亦复如是。于是颂曰。

&nbsp;&nbsp;&nbsp;&nbsp;譬如人博学&nbsp;&nbsp;&nbsp;&nbsp;众善无央数

&nbsp;&nbsp;&nbsp;&nbsp;已得度无极&nbsp;&nbsp;&nbsp;&nbsp;若人越大海

&nbsp;&nbsp;&nbsp;&nbsp;若人净如谛&nbsp;&nbsp;&nbsp;&nbsp;而无有智慧

&nbsp;&nbsp;&nbsp;&nbsp;但可取其要&nbsp;&nbsp;&nbsp;&nbsp;不能获深义

&nbsp;&nbsp;&nbsp;&nbsp;若习入道者&nbsp;&nbsp;&nbsp;&nbsp;随顺不违律

&nbsp;&nbsp;&nbsp;&nbsp;以能敬受教&nbsp;&nbsp;&nbsp;&nbsp;如是有反复

&nbsp;&nbsp;&nbsp;&nbsp;譬如近尊者&nbsp;&nbsp;&nbsp;&nbsp;必当获大利

&nbsp;&nbsp;&nbsp;&nbsp;其学修行道&nbsp;&nbsp;&nbsp;&nbsp;所求义必进

&nbsp;&nbsp;&nbsp;&nbsp;但解进其义&nbsp;&nbsp;&nbsp;&nbsp;而不能微妙

&nbsp;&nbsp;&nbsp;&nbsp;如人食空羹&nbsp;&nbsp;&nbsp;&nbsp;而无有饭具

&nbsp;&nbsp;&nbsp;&nbsp;从师咨受义&nbsp;&nbsp;&nbsp;&nbsp;不了妙如是

&nbsp;&nbsp;&nbsp;&nbsp;不能解大道&nbsp;&nbsp;&nbsp;&nbsp;不至正真慧

&nbsp;&nbsp;&nbsp;&nbsp;设使不入道&nbsp;&nbsp;&nbsp;&nbsp;不能分别说

&nbsp;&nbsp;&nbsp;&nbsp;则不解于慧&nbsp;&nbsp;&nbsp;&nbsp;无义不了了

&nbsp;&nbsp;&nbsp;&nbsp;如盲欲御盲&nbsp;&nbsp;&nbsp;&nbsp;不能致所趣

&nbsp;&nbsp;&nbsp;&nbsp;无义亦无慧&nbsp;&nbsp;&nbsp;&nbsp;譬之亦其然


其修行者计有三品。一曰或身行道而心不随。二曰或心行道而身不从。三曰修道身心俱行也。何谓身行而心不随。假使行者结跏趺坐政直端心。譬如柱树未曾动摇。而现此相内心流逸。色声香味细滑之念。所更不更而普求之。其心放逸不得自在。譬如死尸捐在冢墓。虎狼禽兽飞鸟狗犬貉争食之。身定内乱亦犹其然。斯为修行道德地者身定心乱。于是颂曰。

&nbsp;&nbsp;&nbsp;&nbsp;结加趺端坐&nbsp;&nbsp;&nbsp;&nbsp;不动如太山

&nbsp;&nbsp;&nbsp;&nbsp;其心内迷散&nbsp;&nbsp;&nbsp;&nbsp;情犹象堕渊

&nbsp;&nbsp;&nbsp;&nbsp;如是修行者&nbsp;&nbsp;&nbsp;&nbsp;身定而心乱

&nbsp;&nbsp;&nbsp;&nbsp;譬若树狂花&nbsp;&nbsp;&nbsp;&nbsp;不成果而落


何谓修行道地者。有心在道而身不从。身不端坐成四意止。是时心定而身不安。于是颂曰。

&nbsp;&nbsp;&nbsp;&nbsp;假使心性自调和&nbsp;&nbsp;&nbsp;&nbsp;住四意止无他相

&nbsp;&nbsp;&nbsp;&nbsp;是时则名四意止&nbsp;&nbsp;&nbsp;&nbsp;虽身不定心不乱


修行道地。何谓身心而俱定者。身坐端正心不放逸。内根皆寂亦不走外随诸因缘也。当尔之时身心端定都不可动。以此知之身心等定。于是颂曰。

&nbsp;&nbsp;&nbsp;&nbsp;其身心俱定&nbsp;&nbsp;&nbsp;&nbsp;内外不放逸

&nbsp;&nbsp;&nbsp;&nbsp;寂然加趺坐&nbsp;&nbsp;&nbsp;&nbsp;如柱定难倾

&nbsp;&nbsp;&nbsp;&nbsp;见于生死谛&nbsp;&nbsp;&nbsp;&nbsp;如水漂岸树

&nbsp;&nbsp;&nbsp;&nbsp;身心而相应&nbsp;&nbsp;&nbsp;&nbsp;疾成道得果

修行道地。专精于道而不动转。如是寂灭速至泥洹。于是颂曰。

&nbsp;&nbsp;&nbsp;&nbsp;讲说若干之要义&nbsp;&nbsp;&nbsp;&nbsp;如乳石蜜和食之

&nbsp;&nbsp;&nbsp;&nbsp;其无谀谄能承法&nbsp;&nbsp;&nbsp;&nbsp;则以佛教自调顺