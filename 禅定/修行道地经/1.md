## 修行道地经卷第一

### 集散品第一

&nbsp;&nbsp;&nbsp;&nbsp;厥元由显兴&nbsp;&nbsp;&nbsp;&nbsp;灼灼踰日光

&nbsp;&nbsp;&nbsp;&nbsp;德积甚巍巍&nbsp;&nbsp;&nbsp;&nbsp;胜于帝王种

&nbsp;&nbsp;&nbsp;&nbsp;诸天及神仙&nbsp;&nbsp;&nbsp;&nbsp;专精暴露成

&nbsp;&nbsp;&nbsp;&nbsp;多学博众义&nbsp;&nbsp;&nbsp;&nbsp;咸皆礼最安

&nbsp;&nbsp;&nbsp;&nbsp;天人龙鬼神&nbsp;&nbsp;&nbsp;&nbsp;在世而精进

&nbsp;&nbsp;&nbsp;&nbsp;奉迎于世尊&nbsp;&nbsp;&nbsp;&nbsp;三界无等伦

&nbsp;&nbsp;&nbsp;&nbsp;济以无比慧&nbsp;&nbsp;&nbsp;&nbsp;生死惧了除

&nbsp;&nbsp;&nbsp;&nbsp;佛正法众僧&nbsp;&nbsp;&nbsp;&nbsp;是三德无踰

&nbsp;&nbsp;&nbsp;&nbsp;当观此道眼&nbsp;&nbsp;&nbsp;&nbsp;谛说平等法

&nbsp;&nbsp;&nbsp;&nbsp;意采宣尊教&nbsp;&nbsp;&nbsp;&nbsp;犹如出甘露

&nbsp;&nbsp;&nbsp;&nbsp;或有专修行&nbsp;&nbsp;&nbsp;&nbsp;观察于世俗

&nbsp;&nbsp;&nbsp;&nbsp;众闹若干种&nbsp;&nbsp;&nbsp;&nbsp;生死之不安

&nbsp;&nbsp;&nbsp;&nbsp;沉溺于世根&nbsp;&nbsp;&nbsp;&nbsp;犹朽车没泥

&nbsp;&nbsp;&nbsp;&nbsp;不能自拔济&nbsp;&nbsp;&nbsp;&nbsp;当从经典要

&nbsp;&nbsp;&nbsp;&nbsp;亦如采诸花&nbsp;&nbsp;&nbsp;&nbsp;愍世是故演

&nbsp;&nbsp;&nbsp;&nbsp;专听修行经&nbsp;&nbsp;&nbsp;&nbsp;除有令至无


于是当讲修行道经。生死老病忧结啼哭。诸不可意众恼集会。专修行者在家出学。欲令究竟清净之法。志不转还遂至甘露众患为绝。其无救护无所依仰。唯当弃舍一切诸求。是故修行欲离恼者。常当精进奉行此经。即说颂曰。

&nbsp;&nbsp;&nbsp;&nbsp;堕生老死而忧恼&nbsp;&nbsp;&nbsp;&nbsp;身心所兴有众苦

&nbsp;&nbsp;&nbsp;&nbsp;欲得济度不复还&nbsp;&nbsp;&nbsp;&nbsp;学修行道莫有厌


何谓无行何谓为行。云何修行云何修行道。其无行者。谓念淫怒欲害亲属。诸天国土弊友毁戒。习恶粗言听于不善。不好学问自轻自慢。兴有着想起邪计常。贪乐有身所居之处。习近女色放逸懈怠。而着情欲不离怒痴。多缘众求人舍远避。纵恣自是放心睡疑。失于精进常怀恐怖。根门不定追逐众事。多于言语无有节度。思乐长路反论邪说。乐说戾事顺逐非法。远于道义是谓无行。此于无为而不可行。于是颂曰。

&nbsp;&nbsp;&nbsp;&nbsp;嗔恚贪欲念害命&nbsp;&nbsp;&nbsp;&nbsp;常有乐身不净想

&nbsp;&nbsp;&nbsp;&nbsp;邪智反顺若干瑕&nbsp;&nbsp;&nbsp;&nbsp;佛说是辈不可行


何谓可行。不起嗔恚不念加害。亲近善友奉戒清净。言辄以道受教学问。不自轻慢念计无常。苦空非身处于可居。不习女色除其放逸。当志精进灭于尘劳。少食知节救摄身行。宿夜觉悟敛心不忘。无有狐疑不怀恐怖。寂定根门无有众缘。所说辄正平等解脱。乐于闲居所观如谛。所未获法当以怀来。诸可逮法坚持不忘。欢心采取法化之要。于诸衣食而知止足。志存经道而无厌极。习计非常不乐世间秽食诸想也。无为之道所为寂然。如是辈法近于无为是谓可行。行在何许谓之泥洹。于是颂曰。

&nbsp;&nbsp;&nbsp;&nbsp;戒净志乐无我想&nbsp;&nbsp;&nbsp;&nbsp;唯听经义随善友

&nbsp;&nbsp;&nbsp;&nbsp;所见审谛如教行&nbsp;&nbsp;&nbsp;&nbsp;佛说此则无为道

&nbsp;&nbsp;&nbsp;&nbsp;诸可所趣众法念&nbsp;&nbsp;&nbsp;&nbsp;定若干意无苦厌

&nbsp;&nbsp;&nbsp;&nbsp;是为讲说德所聚&nbsp;&nbsp;&nbsp;&nbsp;摄定诸根是谓行


何谓修行云何为行。谓能顺行修习遵奉是为修行。其修及习是谓为行。何谓修行道。专精寂道是为修行道。其彼修行而有三品。一曰凡夫。二曰学向道。三无所学也。所谓凡夫修行新学旧学未成。为此辈说修行道经。其不学者以为通达何所复论彼所以谓。修行道地经寂然而观。云何寂观。趣于沙门四德之果。云何四德。谓为有余泥洹之界。云何有余。谓其当至无为之界。云何当至无为之界。谓众苦本一切除尽。是故行者欲舍一切剧苦之恼。常当专精不兴异行。不伤教禁修建寂观。假使行者毁戒伤教。不至寂观唐捐功夫。譬如有人钻木求火数数休息。而不专一终不致之。既不获火唐劳其功。其懈怠心欲求无为譬犹亦然。于是颂曰。

&nbsp;&nbsp;&nbsp;&nbsp;常得寂然行于定&nbsp;&nbsp;&nbsp;&nbsp;当舍憍慢及轻戏

&nbsp;&nbsp;&nbsp;&nbsp;以奉修行莫毁失&nbsp;&nbsp;&nbsp;&nbsp;譬如冥夜开目行

&nbsp;&nbsp;&nbsp;&nbsp;如是行者见所趣&nbsp;&nbsp;&nbsp;&nbsp;智慧若斯精进前

&nbsp;&nbsp;&nbsp;&nbsp;奉于正化未曾懈&nbsp;&nbsp;&nbsp;&nbsp;乃致静漠无为道

&nbsp;&nbsp;&nbsp;&nbsp;彻睹众玄微妙事&nbsp;&nbsp;&nbsp;&nbsp;观采大德所说教

&nbsp;&nbsp;&nbsp;&nbsp;此经洪训名寂观&nbsp;&nbsp;&nbsp;&nbsp;吾钞众经以演说

### 五阴本品第二

&nbsp;&nbsp;&nbsp;&nbsp;从若干经采明要&nbsp;&nbsp;&nbsp;&nbsp;立不老死甘露言

&nbsp;&nbsp;&nbsp;&nbsp;耳所听闻明者行&nbsp;&nbsp;&nbsp;&nbsp;清净之慧除垢冥

&nbsp;&nbsp;&nbsp;&nbsp;入于寂然若日光&nbsp;&nbsp;&nbsp;&nbsp;譬如月行照众星

&nbsp;&nbsp;&nbsp;&nbsp;已获度世当受教&nbsp;&nbsp;&nbsp;&nbsp;是盛无量如秋月

&nbsp;&nbsp;&nbsp;&nbsp;恭奉罗汉而稽首&nbsp;&nbsp;&nbsp;&nbsp;能仁如空头面礼

&nbsp;&nbsp;&nbsp;&nbsp;归命巍巍获甘露&nbsp;&nbsp;&nbsp;&nbsp;除世根芽种种欲

&nbsp;&nbsp;&nbsp;&nbsp;生若干种之果实&nbsp;&nbsp;&nbsp;&nbsp;欣乐忧戚为诸枝

&nbsp;&nbsp;&nbsp;&nbsp;佛解五阴而本无&nbsp;&nbsp;&nbsp;&nbsp;当观众经从其原


修行道者当复观身五阴之本。色痛想行识是谓五阴也。譬如有城若干家居。东西南北合乃为城。色亦如是。亦不一色为色阴也。痛想行识亦复如此。非但一识名为识阴。彼有十入。或色观法是为色阴也。八百痛乐名之痛阴。想行识阴各有八百。乃名为阴。解五阴本亦当如斯。于是颂曰。

&nbsp;&nbsp;&nbsp;&nbsp;色痛想行识&nbsp;&nbsp;&nbsp;&nbsp;五阴之所起

&nbsp;&nbsp;&nbsp;&nbsp;譬如有大城&nbsp;&nbsp;&nbsp;&nbsp;若干家名色

&nbsp;&nbsp;&nbsp;&nbsp;非一色为色&nbsp;&nbsp;&nbsp;&nbsp;凡有十色入

&nbsp;&nbsp;&nbsp;&nbsp;痛乐有八百&nbsp;&nbsp;&nbsp;&nbsp;想行识亦尔

&nbsp;&nbsp;&nbsp;&nbsp;慧人解此法&nbsp;&nbsp;&nbsp;&nbsp;若干乃名阴

&nbsp;&nbsp;&nbsp;&nbsp;分别知非一&nbsp;&nbsp;&nbsp;&nbsp;行者之所念

### 五阴相品第三

&nbsp;&nbsp;&nbsp;&nbsp;合集众事而相连&nbsp;&nbsp;&nbsp;&nbsp;用离慧言舍佛教

&nbsp;&nbsp;&nbsp;&nbsp;习于愚痴不了了&nbsp;&nbsp;&nbsp;&nbsp;譬如有树多枝叶

&nbsp;&nbsp;&nbsp;&nbsp;其五觚生而分布&nbsp;&nbsp;&nbsp;&nbsp;无巧便种亦如是

&nbsp;&nbsp;&nbsp;&nbsp;当了五阴为若斯&nbsp;&nbsp;&nbsp;&nbsp;黠人解慧明知此

&nbsp;&nbsp;&nbsp;&nbsp;所以生长有姓地&nbsp;&nbsp;&nbsp;&nbsp;所讲法言如蜜涂

&nbsp;&nbsp;&nbsp;&nbsp;比丘譬蜂采华味&nbsp;&nbsp;&nbsp;&nbsp;犹若莲华之开剖

&nbsp;&nbsp;&nbsp;&nbsp;其慧觉了胜日出&nbsp;&nbsp;&nbsp;&nbsp;佛复超越胜莲花

&nbsp;&nbsp;&nbsp;&nbsp;佛之清洁无所著&nbsp;&nbsp;&nbsp;&nbsp;是故稽首归命尊

&nbsp;&nbsp;&nbsp;&nbsp;其相淡然达无碍&nbsp;&nbsp;&nbsp;&nbsp;寂寞无想而得定

&nbsp;&nbsp;&nbsp;&nbsp;未曾有退还堕落&nbsp;&nbsp;&nbsp;&nbsp;而以救济至无为

&nbsp;&nbsp;&nbsp;&nbsp;秉意将导而示现&nbsp;&nbsp;&nbsp;&nbsp;教训群萌如己行

&nbsp;&nbsp;&nbsp;&nbsp;以愍伤吾是故说&nbsp;&nbsp;&nbsp;&nbsp;乃为当来众生类


其修行者当解五阴相。云何各知五阴之相。有光明为色。有像相亦复为色。手所获持亦名为色。若示他人亦复是色也。习乐为痛。不乐不苦亦复是痛。是为痛想也。识相为想。若男若女及余众物。是曰思想。有所造作名之为行。若作善行若作恶行。亦不善恶是谓为行。晓想为识。善不善亦非有善亦非不善。晓是为识。如是各了五阴之相。于是颂曰。

&nbsp;&nbsp;&nbsp;&nbsp;色者不安多瑕秽&nbsp;&nbsp;&nbsp;&nbsp;佛说经教实如应

&nbsp;&nbsp;&nbsp;&nbsp;如其所言随顺行&nbsp;&nbsp;&nbsp;&nbsp;分别五阴若干相

### 分别五阴品第四

&nbsp;&nbsp;&nbsp;&nbsp;而以甘露灭盛火&nbsp;&nbsp;&nbsp;&nbsp;消除五阴诸苦本

&nbsp;&nbsp;&nbsp;&nbsp;其慧光明喻日光&nbsp;&nbsp;&nbsp;&nbsp;三界普奉吾亦归

&nbsp;&nbsp;&nbsp;&nbsp;佛能仁尊深慧力&nbsp;&nbsp;&nbsp;&nbsp;解了清净之智黠

&nbsp;&nbsp;&nbsp;&nbsp;顺其所知而现义&nbsp;&nbsp;&nbsp;&nbsp;采佛法教随应说

&nbsp;&nbsp;&nbsp;&nbsp;当分别解听其讲&nbsp;&nbsp;&nbsp;&nbsp;今者导彼顺定意

&nbsp;&nbsp;&nbsp;&nbsp;别了五阴本所兴&nbsp;&nbsp;&nbsp;&nbsp;博引众义善思之


其修行者。当分别了五阴行本。何谓晓了五阴之本。譬如四衢堕贯真珠。有人见之意中欣然欲往敛取。其人目见真珠之贯谓应色阴。爱乐可意是谓痛阴。初始见之识是贯珠名为想阴。其人生意欲取贯珠是为行阴。分别贯珠是为识阴。如是五阴如是五阴如一贯珠。一时俱行造若干行。若从心出如一贯珠。同时俱兴退从五阴。一切诸人亦复如是。目所见色五阴皆从。如是耳声鼻香舌味身更心法。心中四阴为无色阴。如是为别五阴之本。于是颂曰。

&nbsp;&nbsp;&nbsp;&nbsp;无极之德分别说&nbsp;&nbsp;&nbsp;&nbsp;如其所讲经中义

&nbsp;&nbsp;&nbsp;&nbsp;贪欲者迷不受教&nbsp;&nbsp;&nbsp;&nbsp;吾今顺法承其讲

### 五阴成败品第五

&nbsp;&nbsp;&nbsp;&nbsp;明智之无世尊要&nbsp;&nbsp;&nbsp;&nbsp;调顺无低获其际

&nbsp;&nbsp;&nbsp;&nbsp;已超境界无边岸&nbsp;&nbsp;&nbsp;&nbsp;稽首世尊称无量

&nbsp;&nbsp;&nbsp;&nbsp;所讲犹日明&nbsp;&nbsp;&nbsp;&nbsp;照弟子若兹

&nbsp;&nbsp;&nbsp;&nbsp;了知于尘劳&nbsp;&nbsp;&nbsp;&nbsp;除畏如萎华

&nbsp;&nbsp;&nbsp;&nbsp;其睹诸起灭&nbsp;&nbsp;&nbsp;&nbsp;了五阴成败

&nbsp;&nbsp;&nbsp;&nbsp;愿稽首彼佛&nbsp;&nbsp;&nbsp;&nbsp;听我说尊言


修行道者当知五阴成败之变。何谓当知五阴成败。譬若如人命欲终时。逼寿尽故其人身中。四百四病前后稍至。便值多梦而睹瑞怪而怀惊恐。梦见蜜蜂乌鹊雕鹫住其顶上。睹众住堂在上娱乐。身所著衣青黄白黑。骑乱[馬\*毛]马而复呜呼。梦枕大狗又枕猕猴。在土上卧。梦与死人屠魁除溷者。共一器食同乘游观。或以麻油及脂醍醐。自浇其身又服食之。数数如是。见蛇缠身倒掣入水。或自睹身欢喜踊跃拍髀戏笑。或自睹之华饰堕灰。以灰坌身复取食之。或见蚁子身越其上。或见嚼盐狗犬猕猴。所见追逐各还啮之。或见娶妇又祠家神。见屋崩坏诸神寺破。梦见耕犁犁堕须发。或时牙齿而自堕地。又着伍白衣。或见己身倮跣而行。麻油涂身宛转土中。梦服皮草弊坏之衣。梦见他人乘朽败车。到其门户欲迎之去。或见众花甲煎诸香。亲属取之以严其身。先祖为现颜色青黑。呼前捉抴数作此梦。游丘塳间拾取华璎及见赤莲华落在颈。堕大河中为水所漂。梦倒堕水五湖九江不得其底。或见其身入诸丛林无有华果。而为荆棘钩坏躯体。以诸瓦石镇其身上。或见枯树都无枝叶。梦缘其上而独戏乐。在于庙坛而自搏舞。或见丛树独乐其中欣欣大笑。折取枯枝束负持行。或入冥室不知户出。又上山岳岩穴之中不知出处。复见山崩镇己身上悲哭号呼。或见群象忽然来至蹑蹈其身。梦见土尘坌其身首。或着弊衣行于旷野。梦见乘虎而暴奔走。或乘驴狗而南游行。入于塳间收炭爪发。自见其身戴于枯华。引入大山阎王见问。于是颂曰。

&nbsp;&nbsp;&nbsp;&nbsp;处世多安乐&nbsp;&nbsp;&nbsp;&nbsp;命对至乃怖

&nbsp;&nbsp;&nbsp;&nbsp;为疾所中伤&nbsp;&nbsp;&nbsp;&nbsp;逼困不自在

&nbsp;&nbsp;&nbsp;&nbsp;心热忧恼至&nbsp;&nbsp;&nbsp;&nbsp;见梦怀恐惧

&nbsp;&nbsp;&nbsp;&nbsp;犹恶人见逐&nbsp;&nbsp;&nbsp;&nbsp;忧畏亦如是


其人心觉已心怀恐怖身体战栗。计命欲尽审尔不疑。今吾所梦自昔未有。以意懅故衣毛为竖。病遂困笃震动不安。譬如猛象群众普至踏蹈芭蕉。病转着床其譬如是。穷迫无计便求归医。昆弟族亲见困如此遣人呼医。所可遣人体多垢秽衣被弊坏。或手爪长戴裂伞盖。其足履决木跂屣破。乘朽坏车。颜色正黑两眼复青。而数以手摩抆须发。所可驾牛或青或黑又有正白。急急呼医捉来上车。于是颂曰。

&nbsp;&nbsp;&nbsp;&nbsp;人行游观时&nbsp;&nbsp;&nbsp;&nbsp;唯乐无益事

&nbsp;&nbsp;&nbsp;&nbsp;放恣于所欲&nbsp;&nbsp;&nbsp;&nbsp;未曾念于医

&nbsp;&nbsp;&nbsp;&nbsp;体适有疾病&nbsp;&nbsp;&nbsp;&nbsp;困笃着床席

&nbsp;&nbsp;&nbsp;&nbsp;然后乃请医&nbsp;&nbsp;&nbsp;&nbsp;欲令疗其疾


于时其医以意察之。病者必死。所以者何。见此怪应。视来呼人服色语言。持坏伞盖须爪毛乱。又其日恶若四日六日十二日十四日。以此日来者皆为不祥医即不喜。以抵星宿失于良时。神仙先圣所禁之日。医心念言。虽值此怪星宿吉凶。或可治疗。所以者何。虽有病者方便消息。本命未尽想当除愈。若对至者不能令差。以是言之。不必在善日星宿吉凶。是故慧人不从历日而求良时。神仙常言。当求方便。或风寒病命未尽者。傥有横死是者可治。设命应尽无如之何。虽尔往而治之犹胜不行。医念此已即起欲去。于是颂曰。

&nbsp;&nbsp;&nbsp;&nbsp;譬如有二人&nbsp;&nbsp;&nbsp;&nbsp;俱发行入海

&nbsp;&nbsp;&nbsp;&nbsp;或有到彼岸&nbsp;&nbsp;&nbsp;&nbsp;或而中断绝

&nbsp;&nbsp;&nbsp;&nbsp;堕于疾病海&nbsp;&nbsp;&nbsp;&nbsp;其譬亦如是

&nbsp;&nbsp;&nbsp;&nbsp;傥时从病差&nbsp;&nbsp;&nbsp;&nbsp;而有更死者


于是其医已到病家。则有恶怪便闻凶声。亡失焚烧破坏断截。剥拨掣出恐杀曳去。发行拘闭当以占之。不可复疗以为死已。南方狐鸣或闻乌枭声。或见小儿以土相坌。而复裸立相挽头发。破罂瓶盆及诸器物。见此变已前省病人困劣着床。于是颂曰。

&nbsp;&nbsp;&nbsp;&nbsp;医则占视病者相&nbsp;&nbsp;&nbsp;&nbsp;惊怖惶惶而不安

&nbsp;&nbsp;&nbsp;&nbsp;或坐或起复着床&nbsp;&nbsp;&nbsp;&nbsp;烦懑热极如烧皮


医睹如是便心念言。如吾观历诸经本末是则死应。面色惶懅眼睫为乱。身体萎黄口中涎出。目冥昧昧鼻孔骞黄。颜彩失色不闻声香。唇断舌干其貌如地。百脉正青毛发皆竖。捉发掏鼻都无所觉。喘息不均或迟或疾。于是颂曰。

&nbsp;&nbsp;&nbsp;&nbsp;面色则为变&nbsp;&nbsp;&nbsp;&nbsp;毛发而正竖

&nbsp;&nbsp;&nbsp;&nbsp;直视如所思&nbsp;&nbsp;&nbsp;&nbsp;舌强怪已现

&nbsp;&nbsp;&nbsp;&nbsp;病人有是应&nbsp;&nbsp;&nbsp;&nbsp;余命少少耳

&nbsp;&nbsp;&nbsp;&nbsp;疾火之所围&nbsp;&nbsp;&nbsp;&nbsp;如焚烧草木


复有异经说人终时诸怪之变。设有洗沐若复不浴。设烧好香木櫁栴檀根香花香。此诸杂香其香实好。病者闻之如烧死人骨发毛爪皮肤脂髓粪除之臭也。又如枭鹫狐狸狗鼠蛇虺之臭也。病者声变言如破瓦状如咽塞。其音或如鹤雁孔雀。牛马虎狼雷鼓之声。其人志性变改不常。或现端政其身柔软。或复粗坚身体数变。或轻或重而失所愿。此诸变怪命应尽者。各值数事不悉具有。于是颂曰。

&nbsp;&nbsp;&nbsp;&nbsp;睹见若干变&nbsp;&nbsp;&nbsp;&nbsp;众恼趣逼身

&nbsp;&nbsp;&nbsp;&nbsp;志怀于恐怖&nbsp;&nbsp;&nbsp;&nbsp;遭厄为若斯

&nbsp;&nbsp;&nbsp;&nbsp;人性败如此&nbsp;&nbsp;&nbsp;&nbsp;身变不一种

&nbsp;&nbsp;&nbsp;&nbsp;犹如竹苇实&nbsp;&nbsp;&nbsp;&nbsp;自生自然坏


今我所学如所闻知。人临死时所现变怪。口不知味耳不闻音。筋脉缩急喘息不定。体痛呻吟血气微细。身转羸瘦其筋现粗。或身卒肥血脉隆起。颊车垂下其头战掉。视之可憎举动舒缓。其眼童子甚黑于常。眼目不视便利不通。诸节欲解诸根不定。眼口中尽青气结连喘。诸所怪变各现如此。于是颂曰。

&nbsp;&nbsp;&nbsp;&nbsp;其病恼无数&nbsp;&nbsp;&nbsp;&nbsp;血脉精气竭

&nbsp;&nbsp;&nbsp;&nbsp;如水啮树根&nbsp;&nbsp;&nbsp;&nbsp;当愍如拔裁


于时医心念言。有如此病必死不疑。古昔良医造结经文。名曰于彼除恐长耳灰掌。养言长育急教多髯。天又长盖大首退转。燋悴大白最尊路面。调牛岐伯医徊扁鹊。如是等辈悉疗身病。于是颂曰。

&nbsp;&nbsp;&nbsp;&nbsp;于彼之等类&nbsp;&nbsp;&nbsp;&nbsp;尊法梵志仙

&nbsp;&nbsp;&nbsp;&nbsp;正救所有果&nbsp;&nbsp;&nbsp;&nbsp;及余王良医

&nbsp;&nbsp;&nbsp;&nbsp;此为主成败&nbsp;&nbsp;&nbsp;&nbsp;博知能度厄

&nbsp;&nbsp;&nbsp;&nbsp;愍以经救命&nbsp;&nbsp;&nbsp;&nbsp;犹如梵造法


复有其医主治耳目。名曰眼眴动摇和斗铃鸣。月氏。英子箧藏善觉。调牛目金秃枭力氏雷鸣。是上医名主治耳目。于是颂曰。

&nbsp;&nbsp;&nbsp;&nbsp;眼眴医之等&nbsp;&nbsp;&nbsp;&nbsp;造合药分明

&nbsp;&nbsp;&nbsp;&nbsp;除疾之瑕冥&nbsp;&nbsp;&nbsp;&nbsp;如日灭诸冥


复有疮医治疗诸疮。名曰法财稚弟端政辞约黄金言谈。是为疮医等。于是颂曰。

&nbsp;&nbsp;&nbsp;&nbsp;其有能疗治&nbsp;&nbsp;&nbsp;&nbsp;百种之疮痍

&nbsp;&nbsp;&nbsp;&nbsp;能除众厄疾&nbsp;&nbsp;&nbsp;&nbsp;如以脚平地

&nbsp;&nbsp;&nbsp;&nbsp;法财所以出&nbsp;&nbsp;&nbsp;&nbsp;于世造经书

&nbsp;&nbsp;&nbsp;&nbsp;正为治疮病&nbsp;&nbsp;&nbsp;&nbsp;令众离患难


复有小儿医。其名曰尊迦葉耆域奉慢速疾。是等皆治小儿之病。于是颂曰。

&nbsp;&nbsp;&nbsp;&nbsp;譬如有苍头&nbsp;&nbsp;&nbsp;&nbsp;捐务除贡高

&nbsp;&nbsp;&nbsp;&nbsp;故生于世俗&nbsp;&nbsp;&nbsp;&nbsp;愍伤治小儿

&nbsp;&nbsp;&nbsp;&nbsp;此尊迦葉等&nbsp;&nbsp;&nbsp;&nbsp;行仁以正法

&nbsp;&nbsp;&nbsp;&nbsp;哀念童幼故&nbsp;&nbsp;&nbsp;&nbsp;则作于医经


复有鬼神医。名曰戴华不事火。是等辟除鬼神来娆人者。于是颂曰。

&nbsp;&nbsp;&nbsp;&nbsp;诸宿转周行&nbsp;&nbsp;&nbsp;&nbsp;人生犹亦然

&nbsp;&nbsp;&nbsp;&nbsp;主有所恐怖&nbsp;&nbsp;&nbsp;&nbsp;而多有危害

&nbsp;&nbsp;&nbsp;&nbsp;造立是经者&nbsp;&nbsp;&nbsp;&nbsp;悉为解其患

&nbsp;&nbsp;&nbsp;&nbsp;如佛以正法&nbsp;&nbsp;&nbsp;&nbsp;除愚令见明


正使合会此上诸医。及幻蛊道并巫咒说。不能使差令不终亡。于是颂曰。

&nbsp;&nbsp;&nbsp;&nbsp;造作罪尘劳&nbsp;&nbsp;&nbsp;&nbsp;勤苦怀众恼

&nbsp;&nbsp;&nbsp;&nbsp;病痛乱其志&nbsp;&nbsp;&nbsp;&nbsp;名垢命日促

&nbsp;&nbsp;&nbsp;&nbsp;为病所漂没&nbsp;&nbsp;&nbsp;&nbsp;死证见便怖

&nbsp;&nbsp;&nbsp;&nbsp;天帝诸神等&nbsp;&nbsp;&nbsp;&nbsp;不救安况吾


医心念言曼命未断当避退矣。便语众人今此病者。设有所索饭食美味。恣意与之勿得逆也。吾有急事而相舍去事了当还。故兴此缘便舍退去。于是颂曰。

&nbsp;&nbsp;&nbsp;&nbsp;命欲向断时&nbsp;&nbsp;&nbsp;&nbsp;得病甚困极

&nbsp;&nbsp;&nbsp;&nbsp;与尘劳俱合&nbsp;&nbsp;&nbsp;&nbsp;罪至不自觉

&nbsp;&nbsp;&nbsp;&nbsp;怪变自然起&nbsp;&nbsp;&nbsp;&nbsp;得对阴热极

&nbsp;&nbsp;&nbsp;&nbsp;正使执金刚&nbsp;&nbsp;&nbsp;&nbsp;不能济其命


是时病家大小男女。闻医所说便弃汤药及诸咒术。家室眷属宗党比邻亲厚知识。悉来聚会围绕病者。悲哀啼哭观念病困。譬如屠家群中捕猪。牵欲杀之。余猪悉聚惊怖。侧耳听声惶懅愕视。譬如猛虎群中搏牛。余牛见之惊怖而走。或入山岩或投深谷。又入树间跳腾哮吼。譬如鱼师持网捕鱼。余鱼见之怖散沈窜石岸草底。又如苍鹰临其众鸟有所爴取。余鸟见之各散飞去。其人如是无常对至其身坏散家室亲属念当别离。悲哀若斯命临欲断。阎王使者自然来至。其到见缚铁箭所射。上生死船罪所牵引。即欲发去家室绕之。放发悲恸尘坌其面目。哀泣叹息涕泪流面。皆言痛哉奈何相舍。椎胸郁[悍-干+月]。称叹病者若干德行心怀懊恼。于是颂曰。

&nbsp;&nbsp;&nbsp;&nbsp;人其疾苦困&nbsp;&nbsp;&nbsp;&nbsp;身冷消离热

&nbsp;&nbsp;&nbsp;&nbsp;室家悉聚会&nbsp;&nbsp;&nbsp;&nbsp;举声而悲哀

&nbsp;&nbsp;&nbsp;&nbsp;造业更苦乐&nbsp;&nbsp;&nbsp;&nbsp;如蜂采华味

&nbsp;&nbsp;&nbsp;&nbsp;心遂受忧戚&nbsp;&nbsp;&nbsp;&nbsp;并恼一宗门


其人疾病如是身中刀风起。令病者骨节解。有风名科断诸节解。有风名震令筋脉缓。有风名破骨消病人髓。有风名减变其面色。眼耳鼻口咽喉皆青。出入诸孔断绝破坏[利-禾+皮]剥其身。复有一风名曰止胁。令其身内。及膝肩胁背脊腹齐。大小之肠肝肺心脾。并余诸藏皆令断绝。有风名旋令其肪血。及大小便生藏熟藏。所食不通寒热悉干。有风名节间。令诸支节或缩或伸。而举手足欲捉虚空。坐起烦愦有时笑戏。又复大息其声恳恻。节节以断筋脉则缓髓脑为消。目不见色耳不闻声。鼻不别香口不知味。身冷气绝无所复识心下尚暖魂神续在。挺直如木不能动摇。于是颂曰。

&nbsp;&nbsp;&nbsp;&nbsp;其刀风起时&nbsp;&nbsp;&nbsp;&nbsp;身动多不安

&nbsp;&nbsp;&nbsp;&nbsp;众缘普皆至&nbsp;&nbsp;&nbsp;&nbsp;悉不自觉知

&nbsp;&nbsp;&nbsp;&nbsp;身遭若干恼&nbsp;&nbsp;&nbsp;&nbsp;命乃为穷尽

&nbsp;&nbsp;&nbsp;&nbsp;譬如弓弩弦&nbsp;&nbsp;&nbsp;&nbsp;缓急不可用


尔时彼人其心周匝。所有四大皆为衰落。微命虽在如灯欲灭。此人心中有身意根。其生存时所为善恶即心念本殃福吉凶。今世后世所可作为心悉自知。奉行善者面色和解。其行恶者颜貌不悦。其人心喜面色则好。当知所归必至善道。其面色恶心念不善则趣恶道。如有老人而照净镜。皆自见形头白面皱。齿落疮痍尘垢黑丑。皮缓脊偻年老战[病-丙+又](音又)。设见如是还自羞鄙。闭目放镜吾已去少。衰老将至心怀愁忧。已离安隐至于穷极。素行恶者临寿终时所见恶变愁惨恐怖。深自克责吾归。恶道定无有疑。亦如老人照镜见身知为衰至。于是。颂曰。

&nbsp;&nbsp;&nbsp;&nbsp;金宝等所作&nbsp;&nbsp;&nbsp;&nbsp;巧拙成不同

&nbsp;&nbsp;&nbsp;&nbsp;设有行恶者&nbsp;&nbsp;&nbsp;&nbsp;沉没于深渊

&nbsp;&nbsp;&nbsp;&nbsp;已没虽更生&nbsp;&nbsp;&nbsp;&nbsp;顾视无所依

&nbsp;&nbsp;&nbsp;&nbsp;如为水所漂&nbsp;&nbsp;&nbsp;&nbsp;临死亦若斯


其有行善为有三辈。摄身口意净修众德。以法为财临寿终时。心怀喜踊吾定上天。譬如贾客远行治生。得度厄道多获财利。还归到家心悦无量。又如田家犁不失时。风雨复节多收五谷。藏着篅中意甚欢喜。如困病得愈得毕偿债。中心踊跃亦复如是。犹蜂采花以用作蜜积德亦尔。其意大悦我定上天。于是颂曰。

&nbsp;&nbsp;&nbsp;&nbsp;其有学正士&nbsp;&nbsp;&nbsp;&nbsp;积累行真法

&nbsp;&nbsp;&nbsp;&nbsp;以度于众患&nbsp;&nbsp;&nbsp;&nbsp;自致得明道

&nbsp;&nbsp;&nbsp;&nbsp;譬如闲居者&nbsp;&nbsp;&nbsp;&nbsp;高山望其下

&nbsp;&nbsp;&nbsp;&nbsp;彼人命尽时&nbsp;&nbsp;&nbsp;&nbsp;见善道若斯


尔时其人命已尽者。身根识灭便受中止譬若如称随其轻重或上或下。善恶如是。神离人身住于中止。五阴悉具无所乏少。死时五阴不到中止。中止五阴亦不离本也。譬以印章以用印泥。印不着泥亦不离之。如种五谷苗生茎实。非是本种亦不离本。如是人死精神魂魄。不齐五阴亦不离本也。随本所种各得果报。其作德者住善中止。履行恶者在罪中止。唯有道眼乃见之耳。处于中止而有三食。一曰触软。二曰心食。三曰意识。在中止者或住一日极久七日。至父母会随其本行。或趣三涂人间天上。行恶多者在中止中。见大火起围绕其身。犹如野火焚烧草木。尘雨其形。见乌雕鹫恶人之类。爪齿皆长面目丑陋。衣服弊坏头上火然。各执兵仗为所挝棒。矛刺刀斫心怀恐惧。欲求救护遥见丛树。走往趣之尔时即失。中止五阴入刀剑树泥犁之中。堕地狱者神见若此。于是颂曰。

&nbsp;&nbsp;&nbsp;&nbsp;迷惑如醉象&nbsp;&nbsp;&nbsp;&nbsp;违失圣法教

&nbsp;&nbsp;&nbsp;&nbsp;染浊如潦水&nbsp;&nbsp;&nbsp;&nbsp;心愦乱若斯

&nbsp;&nbsp;&nbsp;&nbsp;常捐于正道&nbsp;&nbsp;&nbsp;&nbsp;放心入邪径

&nbsp;&nbsp;&nbsp;&nbsp;此人遭众苦&nbsp;&nbsp;&nbsp;&nbsp;命终堕地狱


行小恶者见火烟尘绕满其身。及为师子虎狼蛇虺群象所逐。又见故渠泉源深水。崩山大涧心怀怖懅。赴趣其中。尔时即失。中止五阴堕畜生处。见是变者知受兽身。于是颂曰。

&nbsp;&nbsp;&nbsp;&nbsp;习痴舍慧便&nbsp;&nbsp;&nbsp;&nbsp;或醉堕冥道

&nbsp;&nbsp;&nbsp;&nbsp;恶口常粗言&nbsp;&nbsp;&nbsp;&nbsp;喜行挝捶人

&nbsp;&nbsp;&nbsp;&nbsp;又为犯罪殃&nbsp;&nbsp;&nbsp;&nbsp;乐为不善事

&nbsp;&nbsp;&nbsp;&nbsp;如是无慈者&nbsp;&nbsp;&nbsp;&nbsp;生于畜兽中


罪若微者周匝四面有热风起。身体郁蒸自然饥渴。遥见人来皆持刀杖。矛戟弓箭而围绕之。望见大城意欲入中。适发此心即失。中止所受五阴生于薜荔。其见如是变。当知堕饿鬼中。于是颂曰。

&nbsp;&nbsp;&nbsp;&nbsp;刚弊喜谮人&nbsp;&nbsp;&nbsp;&nbsp;远戒不顺法

犯禁秽浊事贪[彌/食]而独食
&nbsp;&nbsp;&nbsp;&nbsp;堕于脓血处&nbsp;&nbsp;&nbsp;&nbsp;饥饿烦恼极

&nbsp;&nbsp;&nbsp;&nbsp;当知此辈人&nbsp;&nbsp;&nbsp;&nbsp;定入为饿鬼


清修德善。凉风四来其风甚香。若干种熏雨其身上。诸妓乐音相和而鸣。瞻视园观树木花果。而悉茂盛发意欲往。即时便失。中止五阴精神自然上忉利天。于是颂曰。

&nbsp;&nbsp;&nbsp;&nbsp;习法归圣道&nbsp;&nbsp;&nbsp;&nbsp;种福业生天

&nbsp;&nbsp;&nbsp;&nbsp;妓乐以自娱&nbsp;&nbsp;&nbsp;&nbsp;游诸花树间

&nbsp;&nbsp;&nbsp;&nbsp;美艳玉女众&nbsp;&nbsp;&nbsp;&nbsp;端正光从容

&nbsp;&nbsp;&nbsp;&nbsp;常观心欣悦&nbsp;&nbsp;&nbsp;&nbsp;居止太山顶


行不淳一或善或恶当至人道。父母合会精不失时子应来生。父母德想而俱同时等。其母胎通无所拘碍。心怀喜跃而无邪念。则为柔软而不[怡-台+龍]悷。无有疾疹堪任受子。不为轻慢亦无反行。顺其正法不受浊污。即捐一切瑕秽之尘。其精不清亦不为浊。中适不强亦不腐败亦不赤黑。不为风寒众毒杂错与小便别。应来生者精神便趣。心自念言设是男子。不与女人共俱合者。吾欲与通起嗔怒心。恚彼男子志怀恭敬。念于女人嗔喜俱作。便排男子欲向女人。父时精下其神忻欢谓是吾许。尔时即失中止五阴便入胞胎父母精合。既在胞胎倍用踊跃。非是中止五阴亦不离之。入于胞胎是为色阴。欢喜之时为痛乐阴。念于精时是为想阴。因本罪福缘得入胎是为行阴。神处胞中则应识阴。如是和合名曰五阴。寻在胎时即得二根。意根身根也。七日住中而不增减。又二七日其胎稍转譬如薄酪。至三七日似如生酪。又四七日精凝如熟酪。至五七日胎精遂变犹如生酥。又六七日变如息肉。至七七日转如段肉。又八七日其坚如坏。至九七日变为五疱。两肘两髀及其颈项而从中出也。又十七日复有五疱。手腕脚腕及生其头。十一七日续生二十四疱。手指足指眼耳鼻口此从中出。十二七日是诸胞相转成就。十三七日则现腹相。十四七日生。肝肺心及其脾肾。十五七日则生大肠。十六七日即有小肠。十七七日则有胃处。十八七日生藏熟藏起此二处。十九七日生髀及[跳-兆+尃]肠骸。手掌足趺臂节筋连二十七日生阴脐乳颐项形相。二十一七日体骨各分随其所应。两骨在头。三十二骨着口。七骨着项。两骨着髀。两骨着肘。四骨着臂。十二骨着胸。十八骨着背。两骨着臗。四骨着膝。四十骨着足。微骨百八与体肉合。其十八骨着在两胁。二骨着肩。如是身骨凡有三百。而相连结其骨柔软如初生瓠。二十二七日其骨稍坚如未熟瓠。二十三七日其骨转坚譬如胡桃。此三百骨各相连缀。足骨着足膝骨着膝。踝骨着踝髀骨着髀。臗骨着臗脊骨着脊。胸骨着胸。胁骨着胁唇骨着唇。项颐臂腕手足诸骨转相连着。如是聚骨犹若幻化。又如合车骨为垣墙筋束血流。皮肉涂裹薄肤覆之。因本罪福果获致此。无有思想依其心元。随风所由牵引举动。于是颂曰。

&nbsp;&nbsp;&nbsp;&nbsp;其五骨积聚&nbsp;&nbsp;&nbsp;&nbsp;随心轻放恣

&nbsp;&nbsp;&nbsp;&nbsp;在身现掣顿&nbsp;&nbsp;&nbsp;&nbsp;犹如牵拽蛇

&nbsp;&nbsp;&nbsp;&nbsp;前世所造行&nbsp;&nbsp;&nbsp;&nbsp;善恶所兴法

&nbsp;&nbsp;&nbsp;&nbsp;譬如人行路&nbsp;&nbsp;&nbsp;&nbsp;或平或荆棘


二十四七日生七百筋连着其身。二十五七日生七千脉尚未具成。二十六七日诸脉悉彻具足成就如莲华根孔。二十七七日三百六十三筋皆成。二十八七日其肌始生。二十九七日肌肉稍厚。三十七日才有皮有像。三十一七日皮转厚坚。三十二七日皮革转成三十三七日耳鼻唇指诸膝节成。三十四七日生九十九万毛孔发孔犹尚未成。三十五七日毛孔具足。三十六七日爪甲成。三十七七日其母腹中若干风起。有风开儿耳目鼻口。或有风起染其发毛。或端正或丑陋。又有风起成体颜色。或白赤黑有好有丑皆由宿行在此七日中。生风寒热大小便通。于是颂曰。

&nbsp;&nbsp;&nbsp;&nbsp;是身筋缠裹&nbsp;&nbsp;&nbsp;&nbsp;诸血脉所成

&nbsp;&nbsp;&nbsp;&nbsp;不净盛腐积&nbsp;&nbsp;&nbsp;&nbsp;水洗诸漏孔

&nbsp;&nbsp;&nbsp;&nbsp;虚覆心使然&nbsp;&nbsp;&nbsp;&nbsp;巧伪而合成

&nbsp;&nbsp;&nbsp;&nbsp;机关如木人&nbsp;&nbsp;&nbsp;&nbsp;求之甚难得


三十八七日在母腹中。随其本行自然风起。宿行善者便有香风。可其身意柔软无瑕。正其骨节令其端正莫不爱敬也。本行恶者则起臭风。令身不安不可心意。吹其骨节令偻邪曲使不端正。又不能男人所不喜也。是为三十八七日。九月不满四日。其儿身体骨节则成为人。于是颂曰。

&nbsp;&nbsp;&nbsp;&nbsp;人在身九月&nbsp;&nbsp;&nbsp;&nbsp;则具诸体脉

&nbsp;&nbsp;&nbsp;&nbsp;骨节皆成就&nbsp;&nbsp;&nbsp;&nbsp;满足无所乏

&nbsp;&nbsp;&nbsp;&nbsp;腹中渐自办&nbsp;&nbsp;&nbsp;&nbsp;稍稍而成长

&nbsp;&nbsp;&nbsp;&nbsp;期至悉具足&nbsp;&nbsp;&nbsp;&nbsp;如月十五日


其小儿体而有二分一分从父一分从母。身诸发毛颊眼舌喉心肝脾肾肠血软者从母也。爪齿骨节髓脑筋脉坚者从父也。于是颂曰。

&nbsp;&nbsp;&nbsp;&nbsp;人体相连缀&nbsp;&nbsp;&nbsp;&nbsp;皆由父母生

&nbsp;&nbsp;&nbsp;&nbsp;若干之节解&nbsp;&nbsp;&nbsp;&nbsp;因缘化成立

&nbsp;&nbsp;&nbsp;&nbsp;依而致颜色&nbsp;&nbsp;&nbsp;&nbsp;悉当为衰耗

&nbsp;&nbsp;&nbsp;&nbsp;众材合起车&nbsp;&nbsp;&nbsp;&nbsp;计体犹亦然

&nbsp;&nbsp;&nbsp;&nbsp;作前有二事&nbsp;&nbsp;&nbsp;&nbsp;立身譬若斯

&nbsp;&nbsp;&nbsp;&nbsp;因从父母报&nbsp;&nbsp;&nbsp;&nbsp;然后乃得生


其小儿在母腹中。处生藏之下熟藏之上。男儿背外而面向内在左胁也。女子背母而面向外处在右胁也。苦痛臭处污露不净。一切骨节缩不得伸。捐在革囊腹网缠裹。藏血涂染所处逼迮。依因屎尿瑕秽若斯。其于九月此余四日。宿有善行初日后日发心念言。吾在园观亦在天上。其行恶者谓在泥犁世间之狱。至三日中即愁不乐。到四日时母腹风起。或上或下转其儿身。而令倒悬头向产门。其有德者时心念言。我投浴池水中游戏。如堕高床华香之处也。其无福者自发念言。吾从山堕投于树岸沟坑溷中。或如地狱罗网蕀上旷野石涧剑戟之中。愁忧不乐。善恶之报不同若此。于是颂曰。

&nbsp;&nbsp;&nbsp;&nbsp;如投烧热火&nbsp;&nbsp;&nbsp;&nbsp;乱烟来围绕

&nbsp;&nbsp;&nbsp;&nbsp;放逸果所致&nbsp;&nbsp;&nbsp;&nbsp;处形若沸汤

&nbsp;&nbsp;&nbsp;&nbsp;苦乐之所由&nbsp;&nbsp;&nbsp;&nbsp;皆因罪福成

&nbsp;&nbsp;&nbsp;&nbsp;在在生所作&nbsp;&nbsp;&nbsp;&nbsp;受身各如是


其小儿身既当向产。又堕地时外风所吹。女人手触暖水洗之。逼迫毒痛犹如疮病也。以是苦恼恐畏死亡。便有痴惑是故迷愦。不识本来去至何所也。适生在地血缠臭处。鬼魅来绕奸邪所中飞尸所触。蛊道癫鬼各伺犯之。如四交道堕一叚肉。乌鸱雕狼各来诤之。诸邪魅鬼欲得儿便。周匝围饶亦复如是。宿行善者邪不得便设宿行恶众邪即着。儿初生时因母乳活。稍稍长大因食得立。于是颂曰。

&nbsp;&nbsp;&nbsp;&nbsp;在于胞胎时&nbsp;&nbsp;&nbsp;&nbsp;遭若干苦恼

&nbsp;&nbsp;&nbsp;&nbsp;既生得为人&nbsp;&nbsp;&nbsp;&nbsp;其痛有百千

&nbsp;&nbsp;&nbsp;&nbsp;诸根已成就&nbsp;&nbsp;&nbsp;&nbsp;因出危脆身

&nbsp;&nbsp;&nbsp;&nbsp;有生必老死&nbsp;&nbsp;&nbsp;&nbsp;是为最不真


儿已长大揣哺养身。适得谷气其体即时。生八十种虫。两种在发根。一名舌舐。二名重舐三种在头名曰坚固伤损毁害。一种在脑两种在脑表。一名蜥咮。二水耗扰。三名愦乱。两种在额。一名卑下。二名朽腐。两种在眼。一名舌舐。二名重舐。两种在耳。一名识味。二名现味英。两种在耳根。一名曰赤。二名复赤。两种在鼻。一名曰肥。二名复肥。两种在口中。一名曰摇。二名动摇。两种在齿中。一名恶弊。二名凶暴。三种在齿根。名曰喘息休止捽搣。一种在舌。名曰甘美。一种在舌根。名曰柔软。一种在上龂。名曰来往。一种在咽。名为嗽喉。两种在瞳子。一名曰生。二名不熟。两种在肩。一名曰垂。二名曰复垂。一种在臂。名为住立。一种在手。名为周旋。两种在胸。一名额坑。二名广普。一种在心。名为班驳。一种在乳。名曰湩现一种在脐。名为围绕。两种在胁。一名为月。二名月面。两种在脊。一名月行。二名月貌。一种在背胸间。名为安丰。一种在皮里。名为虎爪。两种在肉。一名消肤。二名烧树。四种在骨。名为甚毒习毒细骨杂毒。五种在髓。名曰杀害无杀破坏离骸白骨。两种在肠。一名蜣螂。二名蜣螂嘴。两种在细肠。一名儿子。二名复子。一种在肝名为嚚喍。一种在生藏。名曰帔[怡-台+ㄆ]。一种在熟藏。名为太息。一种在谷道。名为重身。三种在粪中。名曰筋目结目编发。两种在尻。一名流下。二名重流。五种在胞。名为宗姓恶族卧寐不觉护汁。一种在髀。名为挝杖。一种在膝。名为现伤。一种在踝。名为针嘴。一种在足。指名为燋然。一种在足心。名为食皮。是为八十种虫。处在人身昼夜食体。于是颂曰。

&nbsp;&nbsp;&nbsp;&nbsp;从头发下至足&nbsp;&nbsp;&nbsp;&nbsp;遍中虫消食人

&nbsp;&nbsp;&nbsp;&nbsp;计念之为瑕秽&nbsp;&nbsp;&nbsp;&nbsp;譬喻比如浊水

&nbsp;&nbsp;&nbsp;&nbsp;从己生反自残&nbsp;&nbsp;&nbsp;&nbsp;如刀怨患害人

&nbsp;&nbsp;&nbsp;&nbsp;常来啮伤其身&nbsp;&nbsp;&nbsp;&nbsp;若流水侵两岸


其人身中因风起病有百一种。寒热共合各有百一。凡合计之四百四病。在人身中如木生火还自烧然。病亦如是。本因体兴反来危人。及身中表八十种虫。扰动其身令人不安。岂复况外诸苦之恼也。计身如是常有忧患。凡夫之士自谓为安不闻不解。所以者何。不见谛故。于是颂曰。

&nbsp;&nbsp;&nbsp;&nbsp;发毛诸爪齿&nbsp;&nbsp;&nbsp;&nbsp;心肉皮骨合

&nbsp;&nbsp;&nbsp;&nbsp;精血寒热生&nbsp;&nbsp;&nbsp;&nbsp;髓脑脂生熟

&nbsp;&nbsp;&nbsp;&nbsp;诸寒涕唾泪&nbsp;&nbsp;&nbsp;&nbsp;大小便常漏

&nbsp;&nbsp;&nbsp;&nbsp;非常计不净&nbsp;&nbsp;&nbsp;&nbsp;愚者谓为珍


计念人身覆以薄皮。如合枣奈皮甚薄少耳。以为盖之人而不知。假使脱皮如困钝肉。何可名之为是人身。骨节相拄如连铁锁。谛见如是尚不足蹈。况复亲近而目视之。于是以偈而叹颂曰。

&nbsp;&nbsp;&nbsp;&nbsp;计本为瑕秽&nbsp;&nbsp;&nbsp;&nbsp;譬如臭烂尸

&nbsp;&nbsp;&nbsp;&nbsp;亦如诸尘垢&nbsp;&nbsp;&nbsp;&nbsp;体虫俱复然

&nbsp;&nbsp;&nbsp;&nbsp;亦如画好像&nbsp;&nbsp;&nbsp;&nbsp;会当归腐败

&nbsp;&nbsp;&nbsp;&nbsp;以谛见本无&nbsp;&nbsp;&nbsp;&nbsp;安可附近之


计人在世所作祸福。不尽其寿亦有中夭而死伤者。譬如陶家作诸瓦器。或始破者。向欲刀治坏时破者。或塼上破或下时破。或着地破或拍时破。或坏燥破或陶中破。或熟破者或移时破者。或用破者。设使不用久久会破也。人亦如是有初发意向来未至死者。或有二根胎如生酪。有如熟酪息肉段肉具足六情。或不具足而有死者。向欲生时又适堕地。一日百日一岁十岁学业死者。二十三十四十五十。从一岁死至到百岁。虽复长寿会当归尽也。如是五阴计本皆空展转相依。须臾有起须臾有灭。举足下足而皆无常。愚痴之人不闻不知反计有身。从少至老皆谓我所。呼为一种不知非常之变也。修行道者思惟计之。从是致是无是则无。何谓从是致是者。因本之行所作殃福。故致死亡而在中止。至于胞胎精神处之。形如薄酪息肉段肉。稍至坚肉因有六根。六根具足则便出生。从少小身及至中年。乃到老病当复归死。其五阴转于生死之轮。常如川流无有休息。一切皆空譬如幻化。如是颠倒至于老病死。譬如有大城西门失火。从次烧之乃到东门皆令灰烬。计东门火非是初火也。然其燋燃不离本火也。人亦如是从本因缘随其祸福。当观如此从是有是也。何谓无是则无也。无有凶福及余尘劳则不归死。已不归死不在中止。设无中止何从有生。已不有生其老病死何由而有也。计生死流本末如此。修行道者当观五阴所从成败。于是颂曰。

&nbsp;&nbsp;&nbsp;&nbsp;明识诸慧义&nbsp;&nbsp;&nbsp;&nbsp;心净如月盛

&nbsp;&nbsp;&nbsp;&nbsp;秉志而专一&nbsp;&nbsp;&nbsp;&nbsp;愍哀三界人

&nbsp;&nbsp;&nbsp;&nbsp;如莲花于水&nbsp;&nbsp;&nbsp;&nbsp;甘美柔软上

&nbsp;&nbsp;&nbsp;&nbsp;口之所宣说&nbsp;&nbsp;&nbsp;&nbsp;听者则欣达

&nbsp;&nbsp;&nbsp;&nbsp;分别演本起&nbsp;&nbsp;&nbsp;&nbsp;了之归灭尽

&nbsp;&nbsp;&nbsp;&nbsp;能仁悉究竟&nbsp;&nbsp;&nbsp;&nbsp;以愍众生故

&nbsp;&nbsp;&nbsp;&nbsp;吾从佛经中&nbsp;&nbsp;&nbsp;&nbsp;省采而钞取

&nbsp;&nbsp;&nbsp;&nbsp;因佛之讲说&nbsp;&nbsp;&nbsp;&nbsp;故造修行经