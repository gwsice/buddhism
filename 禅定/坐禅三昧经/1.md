# 坐禪三昧經卷上

姚秦三藏鳩摩羅什譯

&emsp;&emsp;導師說難遇，&emsp;&emsp;聞者喜亦難；

&emsp;&emsp;大人所樂聽，&emsp;&emsp;小人所惡聞。

&emsp;&emsp;眾生可愍傷，&emsp;&emsp;墜老死嶮路；

&emsp;&emsp;野人恩愛奴，&emsp;&emsp;處畏癡不懼。

&emsp;&emsp;世界若大小，&emsp;&emsp;法無有常者；

&emsp;&emsp;一切不久留，&emsp;&emsp;暫現如電光。

&emsp;&emsp;是身屬老死，&emsp;&emsp;眾病之所歸；

&emsp;&emsp;薄皮覆不淨，&emsp;&emsp;愚惑為所欺。

&emsp;&emsp;汝常為老賊，&emsp;&emsp;吞滅盛壯色；

&emsp;&emsp;如華鬘枯朽，&emsp;&emsp;毀敗無所直。

&emsp;&emsp;頂生王功德，&emsp;&emsp;共釋天王坐；

&emsp;&emsp;報利福弘多，&emsp;&emsp;今日悉安在？

&emsp;&emsp;此王天人中，&emsp;&emsp;欲樂具為最；

&emsp;&emsp;死時極苦痛，&emsp;&emsp;以此可悟意。

&emsp;&emsp;諸欲初軟樂，&emsp;&emsp;後皆成大苦；

&emsp;&emsp;亦如怨初善，&emsp;&emsp;滅族禍在後。

&emsp;&emsp;是身為穢器，&emsp;&emsp;九孔常流惡；

&emsp;&emsp;亦如那利瘡，&emsp;&emsp;絕治於醫藥。

&emsp;&emsp;骨車力甚少，&emsp;&emsp;筋脈纏識轉；

&emsp;&emsp;汝以為妙乘，&emsp;&emsp;忍著無羞恥。

&emsp;&emsp;死人所聚處，&emsp;&emsp;委棄滿塜間；

&emsp;&emsp;生時所保惜，&emsp;&emsp;死則皆棄捐。

&emsp;&emsp;常當念如是，&emsp;&emsp;一心觀莫亂；

&emsp;&emsp;破癡倒黑暝，&emsp;&emsp;執炬以明觀。

&emsp;&emsp;若捨四念止，&emsp;&emsp;心無惡不造；

&emsp;&emsp;如象逸無鉤，&emsp;&emsp;終不順調道。

&emsp;&emsp;今日營此業，&emsp;&emsp;明日造彼事；

&emsp;&emsp;樂著不觀苦，&emsp;&emsp;不覺死賊至。

&emsp;&emsp;怱怱為己務，&emsp;&emsp;他事亦不閑；

&emsp;&emsp;死賊不待時，&emsp;&emsp;至則無脫緣。

&emsp;&emsp;如鹿渴赴泉，&emsp;&emsp;已飲方向水；

&emsp;&emsp;獵師無慈惠，&emsp;&emsp;不聽飲竟殺。

&emsp;&emsp;癡人亦如是，&emsp;&emsp;懃修諸事務；

&emsp;&emsp;死至不待時，&emsp;&emsp;誰當為汝護？

&emsp;&emsp;人心期富貴，&emsp;&emsp;五欲情未滿；

&emsp;&emsp;諸大國王輩，&emsp;&emsp;無得免此患。

&emsp;&emsp;仙人持呪箭，&emsp;&emsp;亦不免死生；

&emsp;&emsp;無常大象蹈，&emsp;&emsp;蟻蛭與地同。

&emsp;&emsp;且置一切人，&emsp;&emsp;諸佛正真覺；

&emsp;&emsp;越度生死流，&emsp;&emsp;亦復不常在。

&emsp;&emsp;以是故當知，&emsp;&emsp;汝所可愛樂；

&emsp;&emsp;悉應早捨離，&emsp;&emsp;一心求涅槃。

&emsp;&emsp;後捨身死時，&emsp;&emsp;誰當證知我；

&emsp;&emsp;復得遇法寶，&emsp;&emsp;及以不遇者。

&emsp;&emsp;久久佛日出，&emsp;&emsp;破大無明暝；

&emsp;&emsp;以放諸光明，&emsp;&emsp;示人道非道。

&emsp;&emsp;我從何所來？&emsp;&emsp;從何處而生？

&emsp;&emsp;何處得解脫？&emsp;&emsp;此疑誰當明？

&emsp;&emsp;佛聖一切智，&emsp;&emsp;久遠乃出世；

&emsp;&emsp;一心莫放逸，&emsp;&emsp;能破汝疑結。

&emsp;&emsp;彼不樂實利，&emsp;&emsp;好著弊惡心；

&emsp;&emsp;汝為眾生長，&emsp;&emsp;當求實法相。

&emsp;&emsp;誰能知死時，&emsp;&emsp;所趣從何道？

&emsp;&emsp;譬如風中燈，&emsp;&emsp;不知滅時節。

&emsp;&emsp;至道法不難，&emsp;&emsp;大聖指事說；

&emsp;&emsp;說智及智處，&emsp;&emsp;此二不假外。

&emsp;&emsp;汝若不放逸，&emsp;&emsp;一心常行道；

&emsp;&emsp;不久得涅槃，&emsp;&emsp;第一常樂處。

&emsp;&emsp;利智親善人，&emsp;&emsp;盡心敬佛法；

&emsp;&emsp;厭穢不淨身，&emsp;&emsp;離苦得解脫。

&emsp;&emsp;閑靜修寂志，&emsp;&emsp;結跏坐林間；

&emsp;&emsp;撿心不放逸，&emsp;&emsp;悟意覺諸緣。

&emsp;&emsp;若不厭有中，&emsp;&emsp;安睡不自悟；

&emsp;&emsp;不念世非常，&emsp;&emsp;可畏而不懼。

&emsp;&emsp;煩惱深無底，&emsp;&emsp;生死海無邊；

&emsp;&emsp;度苦舡未辦，&emsp;&emsp;安得樂睡眠？

&emsp;&emsp;是以當覺悟，&emsp;&emsp;莫以睡覆心。

&emsp;&emsp;於四供養中，&emsp;&emsp;知量知止足，

&emsp;&emsp;大怖俱未免，&emsp;&emsp;當宜懃精進；

&emsp;&emsp;一切苦至時，&emsp;&emsp;悔恨無所及。

&emsp;&emsp;衲衣樹下坐，&emsp;&emsp;如所應得食；

&emsp;&emsp;勿為貪味故，&emsp;&emsp;而自致毀敗。

&emsp;&emsp;食過知味處，&emsp;&emsp;美惡都無異；

&emsp;&emsp;愛好生憂苦，&emsp;&emsp;是以莫造愛。

&emsp;&emsp;行業世界中，&emsp;&emsp;美惡無不更；

&emsp;&emsp;一切已具受，&emsp;&emsp;當以是自抑。

&emsp;&emsp;若在畜獸中，&emsp;&emsp;唌草為具味；

&emsp;&emsp;地獄吞鐵丸，&emsp;&emsp;燃熱劇迸鐵。

&emsp;&emsp;若在薜荔中，&emsp;&emsp;膿吐火糞屎；

&emsp;&emsp;涕唾諸不淨，&emsp;&emsp;以此為上味。

&emsp;&emsp;若在天宮殿，&emsp;&emsp;七寶宮觀中；

&emsp;&emsp;天食蘇陀味，&emsp;&emsp;天女以娛心。

&emsp;&emsp;人中務貴處，&emsp;&emsp;七饌備眾味；

&emsp;&emsp;一切曾所更，&emsp;&emsp;今復何以愛？

&emsp;&emsp;往返世界中，&emsp;&emsp;厭更苦樂事；

&emsp;&emsp;雖未得涅槃，&emsp;&emsp;當懃求此利。

學禪之人初至師所，師應問言：「汝持戒淨不？非重罪惡邪不？」若言：「五眾戒淨，無重罪惡邪。」次教道法。若言：「破戒。」應重問言：「汝破何戒？」若言：「重戒。」師言：「如人被截耳鼻不須照鏡，汝且還去，精懃誦經，勸化作福，可種後世道法因緣，此生永棄。譬如枯樹，雖加溉灌不生華葉及其果實。」若破餘戒，是時應教如法懺悔。若已清淨，師若得天眼、他心智，即為隨病說趣道之法；若未得通，應當觀相，或復問之：「三毒之中何者偏重？婬欲多耶！瞋恚多耶！愚癡多耶！」

云何觀相？若多婬相：為人輕便，多畜妻妾，多語多信，顏色和悅，言語便易，少於瞋恨，亦少愁憂。多能技術，好聞多識，愛著文頌，善能談論，能察人情，多諸畏怖。心在房室，好著薄衣，渴欲女色，愛著臥具，服飾香華，心多柔軟，能有憐愍，美於言語，好修福業，意樂生天，處眾無難。別人好醜，信任婦女，欲火熾盛，心多悔變，憙自莊飾，好觀綵畫，慳惜己物，僥倖他財，好結親友，不憙獨處。樂著所止，隨逐流俗，乍驚乍懼，志如獼猴，所見淺近，作事無慮，輕忘所為，趣得適意，憙啼憙哭。身體細軟，不堪寒苦，易阻易悅，不能忍事，少得大喜，少失大憂，自發伏匿。身溫汗臭，薄膚細髮，多皺多白，剪爪治鬚，白齒趣行，憙潔淨衣。學不專一，好遊林苑，多情多求，意著常見。附近有德，先意問訊，憙用他語，強顏耐辱，聞事速解，所為事業，分別好醜，愍傷苦厄，自大好勝，不受侵[夌*欠]，憙行施惠，接引善人，得美飲食，與人共之，不存近細，志在遠大，眼著色欲，事不究竟，無有遠慮。知世方俗，觀察顏色，逆探人心，美言辯慧，結友不固，頭髮稀踈，少於睡眠，坐臥行立，不失容儀。所有財物，能速救急，尋後悔惜，受義疾得，尋復憙忘。惜於舉動，難自改變，難得離欲，作罪輕微。如是種種是婬欲相。

瞋恚人相：多於憂惱，卒暴懷忿，身口麁[麩-夫+黃]，能忍眾苦，觸事不可，多愁少歡，能作大惡，無憐愍心，憙為鬪訟。顏貌毀悴，皺眉眄睞，難語難悅，難事難可。其心如瘡，面宣人闕，義論強梁，不可折伏，難可傾動，難親難沮，含毒難吐。受誦不失，多能多巧，心不懶墮，造事疾速，持望不語，意深難知。受恩能報，有能聚眾，自伏事人，不可沮敗，能究竟事，難可干亂，少所畏難，譬如師子，不可屈伏，一向不迴，直造直進。憶念不忘，多慮思惟，誦習憶持，能多施與，小利不迴，為師利根。離欲獨處，少於婬欲，心常懷勝，愛著斷見，眼常惡視。真實言語，說事分了，少於親友，為事堅著，堅憶不忘，多於筋力，肩胸姝大，廣額齊髮。心堅難伏，疾得難忘，能自離欲，憙作重罪。如是種種，是瞋恚相。

愚癡人相：多疑多悔，懶墮無見，自滿難屈，憍慢難受，可信不信，非信而信。不知恭敬，處處信向，多師輕躁，無羞搪突，作事無慮，反教渾戾。不擇親友，不自修飾，好師異道，不別善惡，難受易忘，鈍根懈怠。訶謗行施，心無憐愍，破壞法橋，觸事不了，瞋目不視，無有智巧，多求悕望，多疑少信。憎惡好人，破罪福報，不別善言，不能解過，不受誨喻，親離憎怨，不知禮節，憙作惡口。鬚髮爪長，齒衣多垢，為人驅役，畏處不畏，樂處而憂，憂處而喜，悲處反笑，笑處反悲，牽而後隨，能忍苦事，不別諸味，難得離欲，為罪深重。如是種種，是愚癡相。

若多婬欲人，不淨法門治；若多瞋恚人，慈心法門治；若多愚癡人，思惟觀因緣法門治；若多思覺人，念息法門治；若多等分人，念佛法門治。諸如是等種種病，種種法門治。

## 第一治貪欲法門

婬欲多人習不淨觀，從足至髮不淨充滿，髮毛爪齒、薄皮厚皮、血肉筋脈、骨髓肝肺、心脾腎胃、大腸小腸、屎尿洟唾、汗淚垢坋、膿腦胞膽、水微膚、脂肪腦膜，身中如是種種不淨。復次不淨觀者：觀青瘀膖脹、破爛血流、塗漫臭膿、噉食不盡、骨散燒焦，是謂不淨觀。

復次多婬人有七種愛：或著好色、或著端正、或著儀容、或著音聲、或著細滑、或著眾生、或都愛著。若著好色，當習青瘀觀法，黃赤不淨色等亦復如是！若著端正，當習膖脹身散觀法；若著儀容，當觀新死血流塗骨觀法；若著音聲，當習咽塞命斷觀法；若著細滑，當習骨見及乾枯病觀法；若愛眾生，當習六種觀；若都愛著，一切遍觀，或時作種種更作異觀。是名不淨觀。

問曰：「若身不淨如臭腐屍者，何從生著？」

若著淨身，臭腐爛身亦當應著；若不著臭身，淨身亦應不著。二身等故。若求二實，淨俱不可得，人心狂惑為顛倒所覆，非淨計淨。若倒心破，便得實相法觀，便知不淨虛誑不真。復次死屍，無火無命無識、無有諸根，人諦知之，心不生著；以身有暖、有命有識、諸根完具，心倒惑著。復次，心著色時謂以為淨，愛著心息即知不淨。若是實淨應當常淨，而今不然。如狗食糞謂之為淨，以人觀之甚為不淨，是身內外無一淨處。若著身外，身外薄皮舉身取之，纔得如[木*奈]是亦不淨，何況身內三十六物？復次，推身因緣種種不淨，父母精血不淨合成，既得為身常出不淨，衣服床褥亦臭不淨，何況死處？以是當知，生死內外都是不淨〈(此下經本至二門初)〉。

復次，觀亦有三品：或初習行、或已習行、或久習行。若初習行，當教言作破皮想，除却不淨，當觀赤骨人，繫意觀行，不令外念；外念諸緣，攝念令還。若已習行，當教言想却皮肉，盡觀頭骨，不令外念；外念諸緣，攝念令還。若久習行，當教言身中一寸心却皮肉，繫意五處：頂、額、眉間、鼻端、心處。如是五處住意觀骨，不令外念；外念諸緣，攝念令還，常念觀心，心出制持。

若心疲極，住念所緣，捨外守住。譬如獼猴被繫在柱，極乃住息。所緣如柱，念如繩鎖，心喻獼猴。亦如乳母，常觀嬰兒不令墮落。行者觀心亦復如是，漸漸制心令住緣處。

若心久住是應禪法，若得禪定即有三相：身體和悅柔軟輕便，白骨流光猶如白珂，心得靜住。是為觀淨。是時便得色界中心，是名初學禪法得色界心。心應禪法即是色界法，心得此法，身在欲界，四大極大，柔軟快樂，色澤淨潔，光潤和悅，謂悅樂。二者、向者骨觀白骨相中，光明遍照淨白色。三者、心住一處是名淨觀，除肉觀骨故名淨觀。如上三相皆自知之，他所不見。上三品者，初習行，先未發意；已習行，三四身修；久習行，百年身學。

## 第二治瞋恚法門

若瞋恚偏多，當學三種慈心法門：或初習行、或已習行、或久習行。

若初習行者，當教言慈及親愛。云何親及願與親樂？行者若得種種身心快樂，寒時得衣，熱時得涼，飢渴得飲食，貧賤得富貴，行極時得止息，如是種種樂願親愛得，繫心在慈不令異念；異念諸緣，攝之令還。若已習行，當教言慈及中人。云何及中人而與樂？行者若得種種身心快樂，願中人得，繫心在慈，不令異念；異念諸緣，攝之令還。若久習行，當教言慈及怨憎。云何及彼而與其樂？行者若得種種身心快樂，願怨憎得，得與親同，同得一心，心大清淨，親中怨等，廣及世界，無量眾生，皆令得樂，周遍十方，靡不同等。大心清淨，見十方眾生皆如自見，在心目前，了了見之，受得快樂，是時即得慈心三昧。

問曰：「親愛中人願令得樂，怨憎惡人云何憐愍復願與樂？」

答曰：「應與彼樂。所以者何？其人更有種種好清淨法因，我今云何豈可以一怨故而沒其善？復次思惟：『是人過去世時或是我親善，豈以今瞋更生怨惡？我當忍彼，是我善利。』又念行法，仁德含弘，慈力無量，此不可失。復思惟言：『若無怨憎何因生忍？生忍由怨，怨則我之親善。』復次瞋報最重，眾惡中上無有過是，以瞋加物其毒難制，雖欲燒他實是自害。復自念言：『外被法服，內習忍行，是謂沙門，豈可惡聲縱此變色憋心？復次，五受陰者，眾苦林藪受惡之的，苦惱惡來何由可免？如刺刺身，苦刺無量，眾怨甚多，不可得除，當自守護，著忍革屣。』如佛言曰：

&emsp;&emsp;「『以瞋報瞋，&emsp;&emsp;瞋還著之；

&emsp;&emsp;瞋恚不報，&emsp;&emsp;能破大軍。

&emsp;&emsp;能不瞋恚，&emsp;&emsp;是大人法；

&emsp;&emsp;小人瞋恚，&emsp;&emsp;難動如山。

&emsp;&emsp;瞋為重毒，&emsp;&emsp;多所殘害；

&emsp;&emsp;不得害彼，&emsp;&emsp;自害乃滅。

&emsp;&emsp;瞋為大瞑，&emsp;&emsp;有目無覩；

&emsp;&emsp;瞋為塵垢，&emsp;&emsp;染污淨心。

&emsp;&emsp;如是瞋恚，&emsp;&emsp;當急除滅；

&emsp;&emsp;毒蛇在室，&emsp;&emsp;不除害人。』

&emsp;&emsp;如是種種，&emsp;&emsp;瞋毒無量；

&emsp;&emsp;當習慈心，&emsp;&emsp;除滅瞋恚。

&emsp;&emsp;是為慈三昧門。」

## 第三治愚癡法門

若愚癡偏多，當學三種思惟法門：或初習行、或已習行、或久習行。

若初習行，當教言生緣老死，無明緣行。如是思惟，不令外念；外念諸緣，攝之令還。若已習行，當教言行緣識、識緣名色、名色緣六入、六入緣觸、觸緣受、受緣愛、愛緣取、取緣有。如是思惟，不令外念；外念諸緣，攝之令還。若久習行，當教言無明緣行、行緣識、識緣名色、名色緣六入、六入緣觸、觸緣受、受緣愛、愛緣取、取緣有、有緣生、生緣老死。如是思惟，不令外念；外念諸緣，攝之令還。

問曰：「一切智人是有明，一切餘人是無明，是中云何無明？」

答曰：「無明名一切不知。此中無明能造後世有，有者無、無者有，棄諸善、取諸惡，破實相、著虛妄。如〈無明相品〉中說：

&emsp;&emsp;「『不明白益法，&emsp;&emsp;不知道德業；

&emsp;&emsp;而作結使因，&emsp;&emsp;如火鑽燧生。

&emsp;&emsp;惡法而心著，&emsp;&emsp;遠棄於善法；

&emsp;&emsp;奪眾生明賊，&emsp;&emsp;去來明亦劫。

&emsp;&emsp;常樂我淨想，&emsp;&emsp;計於五陰中；

&emsp;&emsp;苦習盡道法，&emsp;&emsp;亦復不能知。

&emsp;&emsp;種種惱險道，&emsp;&emsp;盲人入中行；

&emsp;&emsp;煩惱故業集，&emsp;&emsp;業故苦流迴。

&emsp;&emsp;不應取而取，&emsp;&emsp;應取而反棄；

&emsp;&emsp;馳闇逐非道，&emsp;&emsp;蹴株而躃地。

&emsp;&emsp;有目而無慧，&emsp;&emsp;其喻亦如是，

&emsp;&emsp;是因緣滅故，&emsp;&emsp;智明如日出。』

「如是略說，無明乃至老死亦如是。」

問曰：「佛法中因緣甚深，云何癡多人能觀因緣？」

答曰：「二種癡人：一、如牛羊；二、種種邪見、癡惑闇蔽，邪見癡人。佛為此說，當觀因緣以習三昧。」

## 第四治思覺法門

若思覺偏多，當習阿那般那三昧法門。有三種學人：或初習行、或已習行、或久習行。若初習行，當教言一心念數，入息出息，若長若短，數一至十。若已習行，當教言數一至十，隨息入出，念與息俱，止心一處。若久習行，當教言數、隨、止、觀、轉觀、清淨。阿那般那三昧，六種門十六分，云何為數？一心念入息，入息至竟數一，出息至竟數二。若未竟而數為非數，若數二至九而誤，更從一數起。譬如算人，一一為二、二二為四、三三為九。

問曰：「何以故數？」

答曰：「無常觀易得故、亦斷諸思覺故、得一心故。身心生滅無常，相似相續難見；入息出息生滅無常，易知易見故。復次，心繫在數，斷諸思諸覺。思覺者：欲思覺、恚思覺、惱思覺、親里思覺、國土思覺、不死思覺。欲求淨心入正道者，先當除却三種麁思覺，次除三種細思覺，除六覺已，當得一切清淨法。譬如採金人，先除麁石砂，然後除細石砂，次第得細金砂。」

問曰：「云何為麁病？云何為細病？」

答曰：「欲、瞋、惱覺是三名麁病；親里、國土及不死覺是三名細病，除此覺已，得一切清淨法。」

問曰：「未得道者結使未斷，六思覺強從心生亂，云何能除？」

答曰：「心厭世間，正觀能遮而未能拔，後得無漏道，能拔結使根本。何謂正觀？

「&emsp;&emsp;見多欲人求欲苦，&emsp;&emsp;得之守護是亦苦；

&emsp;&emsp;失之憂惱亦大苦，&emsp;&emsp;心得欲時無滿苦。

&emsp;&emsp;欲無常空憂惱因，&emsp;&emsp;眾共有此當覺棄；

&emsp;&emsp;譬如毒蛇入人室，&emsp;&emsp;不急除之害必至。

&emsp;&emsp;不定不實不貴重，&emsp;&emsp;種種欲求顛倒樂；

&emsp;&emsp;如六神通阿羅漢，&emsp;&emsp;教誨欲覺弟子言：

&emsp;&emsp;『汝不破戒戒清淨，&emsp;&emsp;不共女人同室宿；

&emsp;&emsp;欲結毒蛇滿心室，&emsp;&emsp;纏綿愛喜不相離。

&emsp;&emsp;既知身戒不可毀，&emsp;&emsp;汝心常共欲火宿；

&emsp;&emsp;汝是出家求道人，&emsp;&emsp;何緣縱心乃如是？

&emsp;&emsp;父母生養長育汝，&emsp;&emsp;宗親恩愛共成就；

&emsp;&emsp;咸皆涕泣戀惜汝，&emsp;&emsp;汝能捨離不顧念？

&emsp;&emsp;而心常在欲覺中，&emsp;&emsp;共欲嬉戲無厭心；

&emsp;&emsp;常樂欲火共一處，&emsp;&emsp;歡喜愛樂不暫離。』

「如是種種呵欲覺，如是種種正觀除欲覺。」

問曰：「云何滅瞋恚覺？」

答曰：

「&emsp;&emsp;從胎中來生常苦，&emsp;&emsp;是中眾生莫瞋惱；

&emsp;&emsp;若念瞋惱慈悲滅，&emsp;&emsp;慈悲瞋惱不相比。

&emsp;&emsp;汝念慈悲瞋惱滅，&emsp;&emsp;譬如明闇不同處；

&emsp;&emsp;若持淨戒念瞋恚，&emsp;&emsp;是人自毀破法利。

&emsp;&emsp;譬如諸象入水浴，&emsp;&emsp;復以泥土塗坌身；

&emsp;&emsp;一切常有老病死，&emsp;&emsp;種種鞭笞百千苦。

&emsp;&emsp;云何善人念眾生，&emsp;&emsp;而復加益以瞋惱？

&emsp;&emsp;若起瞋恚欲害彼，&emsp;&emsp;未及前人先自燒；

&emsp;&emsp;是故常念行慈悲，&emsp;&emsp;瞋惱惡念內不生。

&emsp;&emsp;若人常念行善法，&emsp;&emsp;是心常習佛所念；

&emsp;&emsp;是故不應念不善，&emsp;&emsp;常念善法歡樂心。

&emsp;&emsp;今世得樂後亦然，&emsp;&emsp;得道常樂是涅槃；

&emsp;&emsp;若心積聚不善覺，&emsp;&emsp;自失己利并害他。

&emsp;&emsp;是謂不善彼我失，&emsp;&emsp;他有淨心亦復沒；

&emsp;&emsp;譬如阿蘭若道人，&emsp;&emsp;舉手哭言賊劫我。

&emsp;&emsp;「有人問言誰劫汝？&emsp;&emsp;答言財賊我不畏，

&emsp;&emsp;我不聚財求世利，&emsp;&emsp;誰有財賊能侵我？

&emsp;&emsp;我集善根諸法寶，&emsp;&emsp;覺觀賊來破我利；

&emsp;&emsp;財賊可避多藏處，&emsp;&emsp;劫善賊來無處避。

如是種種呵瞋恚，如是種種正觀除瞋恚覺。」

問曰：「云何除惱覺？」

&emsp;&emsp;答曰：「眾生百千種，&emsp;&emsp;諸病更互恒來惱；

&emsp;&emsp;死賊捕伺常欲殺，&emsp;&emsp;無量眾苦自沈沒。

&emsp;&emsp;云何善人復加惱，&emsp;&emsp;讒謗謀害無慈仁？

&emsp;&emsp;未及傷彼被殃身。&emsp;&emsp;俗人起惱是可恕，

&emsp;&emsp;此事世法惡業因，&emsp;&emsp;亦不自言我修善。

&emsp;&emsp;求清淨道出家人，&emsp;&emsp;而生瞋恚懷嫉心；

&emsp;&emsp;清冷雲中放毒火，&emsp;&emsp;當知此惡罪極深。

&emsp;&emsp;阿蘭若人興嫉妬，&emsp;&emsp;有阿羅漢他心智，

&emsp;&emsp;教誡苦責汝何愚，&emsp;&emsp;嫉妬自破功德本？

&emsp;&emsp;若求供養當自集，&emsp;&emsp;諸功德本莊嚴身；

&emsp;&emsp;若不持戒禪多聞，&emsp;&emsp;虛假染衣壞法身；

&emsp;&emsp;實是乞兒弊惡人，&emsp;&emsp;云何求供養利身？

&emsp;&emsp;飢渴寒熱百千苦，&emsp;&emsp;眾生常困此諸惱；

&emsp;&emsp;身心苦厄無窮盡，&emsp;&emsp;云何善人加諸惱？

&emsp;&emsp;譬如病瘡以針刺，&emsp;&emsp;亦如獄囚考未決；

&emsp;&emsp;苦厄纏身眾惱集，&emsp;&emsp;云何慈悲更令劇？

「如是種種呵惱覺，如是種種正觀除惱覺。」

問曰：「云何除親里覺？」

答曰：「應如是念：世界生死中自業緣牽，何者是親，何者非親？但以愚癡故，橫生著心計為我親，過去世非親為親，未來世非親為親，今世是親過去非親。譬如鳥栖，暮集一樹，晨飛各隨緣去。家屬親里亦復如是，生世界中，各各自異心，緣會故親，緣散故踈，無有定實，因緣果報，共相親近。譬如乾沙，緣手團握，緣捉故合，緣放故散。父母養子，老當得報，子蒙懷抱養育故應報，若順其意則親，若逆其意是賊。有親不能益而反害，有非親無損而大益，人以因緣故而生愛，愛因緣故而更斷。譬如畫師作婦女像還自愛著，此亦如是，自生染著，染著於外。過去世中汝有親里，今世於汝復何所作？汝亦不能益過去親，過去親不益汝，兩不相益，空念之為是親非親，世界中不定無邊。如阿羅漢教新出家戀親弟子言：『如惡人吐食更欲還噉，汝亦如是！汝已得出家，何以還欲愛著，是剃髮染衣、是解脫相？汝著親里不得解脫，還為愛所繫，三界無常流轉不定，若親非親，雖今親里久久則滅，如是十方眾生迴轉，親里無定是非我親。』人欲死時無心無識，直視不轉，閉氣命絕如墮闇坑，是時親里家屬安在？若初生時先世非親，今強和合作親，若當死時復非親，如是思惟，不當著親。如人兒死，一時三處父母俱時啼哭，誑天上父母妻子，人中亦為誑，龍中父母亦為誑，如是種種正觀除親里覺。」

問曰：「云何除國土覺？」

答曰：「行者若念是國土，豐樂安隱多諸好人，恒為國土覺繩所牽，將去罪處。覺心如是，若有智人不應念著。何以故？國土種種過罪所燒時節轉故，亦有飢餓身疲極故，一切國土無常安者。復次，老病死苦無國不有，從是間身苦去、得彼處身苦，一切國土去無不苦。假有國土安隱豐樂，而有結惱心生苦患，是非好國土；能除雜惡國土、能薄結使令心不惱，是謂好國土。一切眾生有二種苦：身苦。心苦。常有苦惱，無有國土無此二惱。復次有國土大寒，有國土大熱，有國土飢餓，有國土多病，有國土多賊，有國土王法不理。如是種種國土之惡心不應著，如是正觀除國土覺。」

問曰：「云何除不死覺？」

答曰：「應教行者，若好家生、若種族子，才技力勢勝人，一切莫念。何以故？一切死時，不觀老少貴賤、才技力勢。是身是一切憂惱諸因緣，因自見少多壽，若得安隱，是為癡人。何以故？是謂憂惱因。依是四大、四大造色，如四毒蛇共不相應，誰得安隱者？出息期入，是不可信。復次人睡時欲期必覺，是事難信。受胎至老，死事恒來，求死時節言常不死，云何可信？譬如殺賊，拔刀、注箭常求殺人，無憐愍心。人生世間死力最大，一切無勝死力強者，若過去世第一妙人無能脫此死者，現在亦無大智人能勝死者，亦非軟語求、非巧言誑可得避脫；亦非持戒精進能却此死。以是故當知，人常危脆不可怙恃，莫信計常我壽久活，是諸死賊常將人去，不付老竟然後當殺。

「如阿羅漢教諸覺所惱弟子言：『汝何以不知厭世入道？何以作此覺？有人未生便死，有生時死者，有乳餔時、有斷乳時、有小兒時、有盛壯時、有老時，一切時中，間死法界。譬如樹華，華時便墮，有果時墮，有未熟時墮。是故當知，勤力精進求安隱道，大力賊共住不可信。此賊如虎巧覆藏身，如是死賊常求殺人。』

「世界所有空如水泡，云何當言待時入道？何誰能證言汝必老可得行道？譬如嶮岸大樹上有大風，下有大水崩其根土，誰當信此樹得久住者？人命亦如是，少時不可信。父如穀子，母如好田，先世因緣罪福如雨澤，眾生如穀，生死如收刈。種種諸天子人王智德，如天王佐天鬪破諸阿須倫軍，種種受樂，極高大明，還沒在黑闇。以是故，莫信命活，言我今日當作此，明後當作是。如是正觀種種，除不死覺。

「如是先除麁思覺，却後除細思覺，心清淨生得正道，一切結使盡，從是得安隱處，是謂出家果。心得自在，三業第一清淨，不復受胎，讀種種經多聞，是時得報果。如是得時，不空破魔王軍，便得第一勇猛名稱。世界中煩惱將去，是不名健；能破煩惱賊，滅三毒火，涼樂清淨，涅槃林中安隱高枕，種種禪定、根、力、七覺，清風四起，顧念眾生沒三毒海，德妙力如是，乃名為健。如是等散心，當念阿那般那，學六種法斷諸思覺，以是故念數息。」

問曰：「若餘不淨、念佛、四等觀中，亦得斷思覺，何以故獨數息？」

答曰：「餘觀法寬難失故，數息法急易轉故。譬如放牛，以牛難失故，守之少事，如放獼猴易失故，守之多事，此亦如是！數息心數不得少時他念，少時他念則失數，以是故初斷思覺應數息。」

已得數法，當行隨法，斷諸思覺，入息至竟，當隨莫數一；出息至竟，當隨莫數二。譬如負債人，債主隨逐，初不捨離。如是思惟是入息，是還出更有異？出息是還入，更有異？是時知入息異、出息異。何以故？出息暖、入息冷。

問曰：「入出息是一息。何以故？出息還更入故。譬如含水水暖，吐水水冷，冷者還暖，暖者還冷故。」

答曰：「不爾！內心動故有息出，出已即滅。鼻口引外則有息入，入故息滅，亦無將出亦無將入。復次，少、壯、老人，少者入息長，壯者入出息等，老者出息長，是故非一息。復次，臍邊風發相似相續，息出至口鼻邊，出已便滅。譬如[夢-夕+棐]囊中風，開時即滅。若以口鼻因緣引之則風入，是從新因緣邊生。譬如扇，眾緣合故則有風。是時知入出息因緣，而有虛誑不真、生滅無常。如是思惟，出息從口鼻因緣引之而有，入息因緣心動令生，而惑者不知以為我息。」

息者是風，與外風無異，地、水、火、空亦復如是！是五大因緣合故生識，識亦如是，非我有也！五陰、十二入、十八持亦復如是！如是知之，逐息入息出，是以名隨。

已得隨法當行止法。止法者，數隨心極，住意風門，念入出息。

問曰：「何以故止？」

答曰：「斷諸思覺故，心不散故。數隨息時，心不定、心多劇故；止則心閑少事故，心住一處故。」

念息出入，譬如守門人門邊住，觀人入出。止心亦爾！知息出時，從臍、心、胸、咽至口、鼻。息入時從口、鼻、咽、胸、心至臍。如是繫心一處，是名為止。

復次心止法中住觀。入息時五陰生滅異，出息時五陰生滅異，如是心亂便除却，一心思惟令觀增長，是名為觀法。

捨風門住離麁觀法，離麁觀法知息無常，此名轉觀。觀五陰無常，亦念入息出息生滅無常。見初頭息無所從來，次觀後息亦無跡處，因緣合故有，因緣散故無，是名轉觀法。

除滅五蓋及諸煩惱，雖先得止觀，煩惱不淨心雜，今此淨法心獨得清淨。復次，前觀異學相似行道念息入出，今無漏道相似行善有漏道，是謂清淨。

復次，初觀身念止分，漸漸一切身念止，次行痛心念止，是中非清淨，無漏道遠故。今法念止中，觀十六行念入出息，得煖法、頂法、忍法、世間第一法，苦法忍乃至無學盡智，是名清淨。

是十六分中，初入息分六種安那般那行，出息分亦如是！一心念息入出若長若短，譬如人怖走上山，若擔負重、若上氣，如是比是息短；若人極時得安息歡喜，又如得利、從獄中出，如是為息長。一切息隨二處：若長、若短處，是故言息長息短。是中亦行安那般那六事，念諸息遍身，亦念息出入，悉觀身中諸出息入息，覺知遍至身中乃至足指，遍諸毛孔如水入沙；息出覺知從足至髮，遍諸毛孔亦如水入沙。譬如[夢-夕+棐]囊入出皆滿，口鼻風入出亦爾！觀身周遍見風行處，如藕根孔亦如魚網。復次，非獨口鼻觀息入出，一切毛孔及九孔中，亦見息入息出。是故知息遍諸身，除諸身行，亦念入出息。

初學息時，若身懈怠、睡眠、體重，悉除棄之！身輕柔軟隨禪定心受喜，亦念息入出，除懈怠、睡眠、心重，得心輕柔軟，隨禪定心受喜。

復次入息念止中竟，次行痛念止；已得身念止，實今更得痛念止，實受喜。復次已知身實相，今欲知心心數法實相，是故受喜，亦念息入出受樂；亦念息入出是喜，增長名為樂。復次初心中生悅是名喜，後遍身喜是名樂。復次初禪、二禪中樂痛名喜，三禪中樂痛名受樂。受諸心行，亦念息入出。

諸心生滅法、心染法心不染法、心散法心攝法、心正法心邪法，如是等諸心相名為心行。心作喜時亦念息入出，先受喜，自生不？故作念心故作喜。

問曰：「何以故故作喜？」

答曰：「欲治二種心：或散心、或攝心。如是作心得出煩惱，是故念法心作喜。」

復次，若心不悅勸勉令喜，心作攝時亦念息入出，設心不定強伏令定。如經中說：「心定是道，心散非道。」心作解脫時亦念息入出，若意不解強伏令解。譬如羊入蒼耳，蒼耳著身，人為漸漸出之。心作解脫諸煩惱結，亦復如是！是名心念止作解脫。

觀無常亦念息入出，觀諸法無常、生滅、空、無吾我，生時諸法空生，滅時諸法空滅，是中無男、無女、無人、無作、無受，是名隨無常觀。

觀有為法出散亦念息入出無常，是名出散。諸有為法現世中出，從過去因緣和合故集，因緣壞故散，如是隨觀，是名出散觀。

觀離欲結亦念息入出，心離諸結，是法第一，是名隨離欲觀。

觀盡亦念息入出，諸結使苦在在處盡，是處安隱，是名隨盡觀。

觀棄捨亦念息入出，諸染愛煩惱身心五陰諸有為法棄捨，是第一安隱。如是觀是名隨法意止觀，是名十六分。

## 第五治等分法門

第五法門治等分行，及重罪人求索佛，如是人等當教一心念佛三昧。念佛三昧有三種人：或初習行、或已習行、或久習行。

若初習行人，將至佛像所，或教令自往諦觀佛像相好，相相明了，一心取持。還至靜處，心眼觀佛像，令意不轉，繫念在像，不令他念；他念攝之，令常在像。若心不住，師當教言：「汝當責心：『由汝受罪，不可稱計，無際生死，種種苦惱，無不更受。若在地獄，吞飲洋銅，食燒鐵丸；若在畜生，食糞噉草；若在餓鬼，受飢餓苦；若在人中，貧窮困厄；若在天上，失欲憂惱。常隨汝故，令我受此種種身惱心惱、無量苦惱。今當制汝，汝當隨我。我今繫汝一處，我終不復為汝所困更受苦毒也。汝常困我，我今要當以事困汝。』」如是不已，心不散亂，是時便得心眼見佛像相光明，如眼所見無有異也。如是心住，是名初習行者思惟。

是時當更念言：「是誰像相？則是過去釋迦牟尼佛像相。如我今見佛形像，像亦不來我亦不往。」如是心想見過去佛，初降神時震動天地。有三十二相大人相：一者、足下安平立。二者、足下千輻輪。三者、指長好。四者、足跟廣。五者、手足指合縵網。六者、足趺高平好。七者、伊尼延鹿[蹲酋+〈(十/田/ㄙ)〉]。八者、平住手過膝。九者、陰馬藏相。十者、尼俱盧陀身。十一者、一一孔一一毛生。十二者、毛生上向而右旋。十三者、身色勝上金。十四者、身光面一丈。十五者、皮薄好。十六者、七處滿。十七者、兩腋下平好。十八者、上身如師子。十九者、身大好端直。二十者、肩圓好。二十一者、四十齒。二十二者、齒白齊密等而根深。二十三者、四牙白而大。二十四者、頰方如師子。二十五者、味中得上味。二十六者、舌大廣長而薄。二十七者、梵音深遠。二十八者、迦蘭頻伽聲。二十九者、眼紺青色。三十者、眼睫如牛王。三十一者、頂髮肉骨成。三十二者、眉間白毛長好右旋。

復次八十種小相：一者、無見頂。二者、鼻直高好孔不現。三者、眉如初生月紺琉璃色。四者、耳好。五者、身如那羅延。六者、骨際如鉤鎖。七者、身一時迴如象王。八者、行時足去地四寸而印文現。九者、爪如赤銅色薄而潤澤。十者、膝圓好。十一者、身淨潔。十二者、身柔軟。十三者、身不曲。十四者、指長圓纖。十五者、指紋如畫雜色莊嚴。十六者、脈深不現。十七者、踝深不現。十八者、身潤光澤。十九者、身自持不委陀。二十者、身滿足〈(三月受胎二月生)〉。二十一者、容儀備足。二十二者、住處安〈(如牛王立不動)〉。二十三者、威振一切。二十四者、一切樂觀。二十五者、面不長。二十六者、正容貌不撓色。二十七者、脣如頻婆果色。二十八者、面圓滿。二十九者、響聲深。三十者、臍圓深不出。三十一者、毛處處右旋。三十二、者手足滿。三十三者、手足如意〈(舊言內外握者是)〉。三十四者、手足文明直。三十五者、手文長。三十六者、手文不斷。三十七者、一切惡心眾生見者皆得和悅色。三十八者、面廣姝。三十九者、面如月。四十者、眾生見者不怖不懼。四十一者、毛孔出香風。四十二者、口出香氣眾生遇者樂法七日。四十三者、儀容如師子。四十四者、進止如象王。四十五者、行法如鵝王。四十六者、頭如磨陀羅果〈(此果不圓不長)〉。四十七者、聲分滿足〈(聲有六十種分，佛皆具足)〉。四十八者、牙利。四十九者、〈(無漢名故不得出也)〉。五十者、舌大而赤。五十一者、舌薄。五十二者、毛純紅色色淨潔。五十三者、廣長眼。五十四者、孔門滿〈(九孔門相具足滿)〉。五十五者、手足赤白如蓮華色。五十六者、腹不見不出。五十七者、不凸腹。五十八者、不動身。五十九者、身重。六十者、大身。六十一者、身長。六十二者、手足滿淨。六十三者、四邊遍大光，光明自照而行。六十四者、等視眾生。六十五者、不著教化不貪弟子。六十六者、隨眾聲滿不減不過。六十七者、隨眾音聲而為說法。六十八者、語言無礙。六十九者、次第相續說法。七十者、一切眾生目不能諦視相知盡。七十一者、視無厭足。七十二者、髮長好。七十三者、髮好。七十四者、髮不亂。七十五者、髮不破。七十六者、髮柔軟。七十七者、髮青毘琉璃色。七十八者、髮絞上。七十九者、髮不稀。八十者、胸有德字手足有吉字。

光明徹照無量世界，初生行七步，發口演要言，出家勤苦行，菩提樹下，降伏魔軍，後夜初明，成等正覺，光相分明，遠照十方，靡不周遍，諸天空中，弦歌供養，散華雨香，一切眾生，咸敬無量，獨步三界，還顧轉身，如象王迴，觀視道樹，初轉法輪，天人得悟，以道自證得至涅槃。

佛身如是，感發無量，專心念佛，不令外念；外念諸緣，攝之令還。如是不亂，是時便得見一佛、二佛乃至十方無量世界諸佛色身，以心想故皆得見之，既得見佛又聞說法言。或自請問，佛為說法解諸疑網。既得佛念，當復念佛功德法身，無量大慧，無崖底智，不可計德。

多陀阿伽度〈(多陀秦言如。阿伽度言解，亦言實語，又言諸餘聖人安隱道來佛如是來；復次更不來後有中也)〉 阿犁〈(魯迷反)〉呵〈(阿犁秦言賊。呵言殺。佛以忍辱為鎧、精進為堅牢、禪定為弓、智慧為箭，殺憍慢等賊，故名殺賊)〉 三藐〈(無灼反)〉三佛陀〈(三藐秦言真實。三佛陀言一切覺。覺苦因習、涅槃因道，正解見四實不可轉，了盡無餘，故言真實覺一切)〉 鞞伽〈(除夜反)〉遮羅那〈(鞞伽秦言明。遮羅那言善行。明 三明也，行清淨之行，以之獨成無師大覺，故言明善行也)〉三般那〈(秦言滿成)〉 宿伽陀〈(秦言善解，亦名善自得，又言善說無患)〉 路伽憊〈(皮拜反)〉〈(路伽秦言智。智者知世因知盡道，故名世智。世智知世也)〉 阿耨多羅〈(秦言無上。善法聖智示導一切，大德無量，梵魔眾聖莫有及者，何況能過佛尊德大？故言無上)〉 富樓沙曇藐〈(富樓沙秦言大丈夫。曇藐言可言、可化丈夫、調御 師。佛以大慈大悲大智故，有時軟美語、有時苦切語，或以親教，以此調御令不失道，故名佛為可化丈夫、調御師法也)〉 舍〈(賒音)〉多〈(都餓反)〉提婆魔[少/兔]舍喃〈(奴甘反)〉〈(秦言天人師。盡能解脫一切人煩惱，常住不退上法)〉 佛婆伽婆〈(過去未來現在，行不行知行盡不盡，一切諸法菩提樹下一切了了知，故名佛婆伽婆。言：有大名聲。復次婆名女根。婆名吐。永棄女根，故女根吐也)〉。

爾時，復念二佛神德，三四五佛乃至無量盡虛空界，皆悉如是。復還見一佛，能見一佛作十方佛，能見十方佛作一佛。能令一色作金、銀、水精、毘琉璃色，隨人意樂悉令見之。

爾時惟觀二事：虛空佛身及佛功德，更無異念，心得自在意不馳散，是時得成念佛三昧。

若心馳散念在五塵，若在六覺者，當自勗勉剋勵其心，強制伏之！如是思惟人身難得、佛法難遇，故曰：「眾明日為最、諸智佛為最。」所以者何？佛興大悲，常為一切故，頭目髓腦救濟眾生，何可放心不專念佛而孤負重恩？若佛不出世，則無人道、天道、涅槃之道；若人香華供養，以骨、肉、血、髓起塔供養，未若行人以法供養得至涅槃。雖然猶負佛恩，設當念佛空無所獲，猶應勤心專念不忘，以報佛恩，何況念佛得諸三昧智慧成佛，而不專念？是故行者常當專心令意不散，既得見佛請質所疑，是名念佛三昧。除滅等分及餘重罪。